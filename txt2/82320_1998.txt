SPOLEČNĚ S VÁMI PRO LEPŠÍ BUDOUCNOST
VOLEBNÍ PROGRAM ČSSD


KDO JSME A CO CHCEME

Česká strana sociálně demokratická je naší nejstarší politickou stranou. Je uznávanou součástí nejsilnějšího celosvětového i evropského společenství, tvořeného sociálnědemokratickými stranami. Velká většina zemí Evropské unie, do níž chceme vstoupit, má dnes sociálnědemokratické vlády. To nám dává pocit hlubinného zakotvení v čase i prostoru a umožňuje nám čerpat ze zkušeností vyspělých demokracií s moderní, sociální a ekologicky orientovanou tržní ekonomikou.
V celé své historii se sociální demokracie orientovala na lidi práce — ty, kdo žijí ze své mzdy nebo ze svého starobního důchodu, na dělníky, techniky, zaměstnance, malé a střední podnikatele. Snažila se hájit jejich zájmy na základě zásad sociální spravedlnosti a solidarity. Tak je tomu i dnes v současné situaci České republiky.
Naše země nevzkvétá. Díky nesprávné hospodářské a sociální politice minulých konzervativních vlád má nejnižší tempo ekonomického růstu ve střední Evropě. Došlo k rozsáhlému rozkrádání či tunelování státního majetku. Roste naše zadluženost, snižuje se nebo stagnuje životní úroveň rozsáhlých sociálních skupin, roste inflace i nezaměstnanost. Výrazně se zpomalila bytová výstavba, narůstají potíže ve zdravotnictví, školství, veřejné dopravě i v dalších oblastech.
Máme-li překonat tento stav, musíme v prvé řadě zabránit bující ekonomické kriminalitě, korupci, daňovým únikům a dalším podvodům. Nemůžeme připustit situaci, kdy jsou malí zloději stíháni, zatímco velcí unikají bez trestu a dokonce se stávají součástí společenské elity. Proto ve svém programu navrhujeme řadu konkrétních opatření, jejichž cílem je potlačení vlivu ekonomických mafií a jejich prorůstání do státní správy. Jsme si přitom vědomi toho, že tento náš postoj vyvolává. snahu těchto lidí všemi prostředky zabránit volebnímu vítězství sociální demokracie a očernit ji před veřejností nejrůznějšími špinavými kampaněmi.


Nestačí však jen kritizovat činnost minulých vlád a bojovat proti důsledkům této činnosti. Máme vlastní, pozitivní program, který je založen na zásadě investic do rozvoje člověka — sociálních investic. Chceme, aby daňové příjmy státu nebyly vynakládány na přebujelou státní byrokracii nebo na záchranu krachujících bank, ale vkládány do rozvoje školství, zdravotnictví, podpory bytové výstavby, veřejné dopravy, ochrany životního prostředí a sociální péče.
Růst těchto příjmů je podmíněn oživením hospodářského růstu, aktivní průmyslovou i zemědělskou politikou, usnadněním zejména úvěrových podmínek pro rozvoj podnikání. Proti nezaměstnanosti chceme bojovat vytvářením nových pracovních příležitostí včetně rozvinutí soustavy veřejně prospěšných prací. Zvláštní pozornost přitom chceme věnovat dvěma nejohroženějším sociálním skupinám — mladým rodinám a starobním důchodcům.
Dosažení těchto cílů vyžaduje trvalý sociální dialog, komunikaci vlády s odborovými i dalšími společenskými organizacemi. Odmítáme aroganci moci, která nechápe politiku jako službu občanům, ale pouze jako způsob uspokojování osobních ambicí. Budeme se snažit otevřít co nejširší prostor spoluúčasti všech občanů na správě věcí veřejných, a to formou občanské samosprávy nebo formou podílu zaměstnanců na firmách, v nichž pracují. Jsme pro účinnou kontrolu moci na ní nezávislými orgány.
Věříme, že budoucí společnost bude společností vzdělání, spoluúčasti a solidarity, a chceme, aby taková byla i česká společnost. Navazujeme přitom na naše národní tradice, které vždy vzdělanost obyvatel pokládaly za jednu z nejvyšších hodnot. Škola, nikoli banka, má být nejdůležitější budovou v obci, učitel, nikoli bankéř, má být tím nejprestižnějším povoláním. Jsme solidární s nemocnými, protože každý z nás může onemocnět. Jsme solidární s důchodci, protože každý z nás jednou zestárne. Dobrá vláda se pozná podle toho, jak dokáže pečovat o děti a o naše starší spoluobčany. Vzdělání nebo zdravotní péče nejsou zbožím, které se směňuje na trhu. Jsou službou, poskytovanou solidární společností všem potřebným.
Nechceme žít v zemi, kde člověk je člověku vlkem, kde platí pravidla džungle, kde individuální úspěch je vykupován neúspěchem ostatních a kde nejúspěšnější je tunelář. Chceme žít ve společnosti, v níž zbohatnout lze pouze poctivou prací a kde se každý její člen může rozvíjet v důstojných životních podmínkách. V demokratické, humanistické společnosti rovnoprávných občanů, v níž lidskost zvítězí nad sobectvím.

- DEMOKRATICKÝ PRÁVNÍ STÁT

- Stát zárukou svobody, solidarity a pořádku
ČSSD vychází z hodnotového systému založeného především Listinou základních práv a svobod a ratifikovanými úmluvami o lidských právech, v nichž ústřední místo zaujímají tyto hodnoty: svoboda, rovnost, spravedlnost, demokracie, tolerance k odlišnostem a především solidarita se slabšími, ohroženými a bezbrannými, jako základní princip politiky usilující o vytvoření emancipované společnosti. Jde nám tedy o vytvoření právního rámce, který omezí produkci nejrůznějších diskriminací, nezaměstnanosti a vytlačování větších skupin občanů z civilizačního prostředí. ČSSD bezvýhradně přijímá univerzální koncept lidských práv a svobod, které staví nad zákony a klade si za cíl neustálé naplňování ústavního požadavku na rovnost lidí v důstojnosti, svobodě a právech, který nebyl v praxi předchozích let dostatečně respektován. V případech, kdy dosud neexistuje zákon, který má podle Listiny základních práv a svobod nějaké právo omezit nebo konkretizovat, považujeme jeho absenci za ústavní pokyn, abychom ho Parlamentu navrhli, a nikoli za argument pro neplatnost takového práva. Naším cílem je humanizace společenských vztahů a změny, které povedou k prohlubování sociálního rozměru transformace i demokracie, jako záruky svobodného sebeurčení občanů.
Praxe předchozích vlád, která vycházela z neudržitelné koncepce „slabého státu“, který „nic neuměl a za nic neodpovídal“, vedla k tomu, že dosud nebyl přijat zákon o vlastnictví státu a o hospodaření s ním stejně, jako nebyla stanovena žádná pravidla pro privatizaci národního majetku. Absence právního rámce ekonomické reformy vedla nejen k uvolnění soukromé dravosti čitelné z korupcí, tunelování a daňových úniků, ale především způsobila neúspěch ekonomické reformy projevující se v neustálém poklesu hrubého domácího produktu, zastavení ekonomického růstu a ztráty konkurenční schopnosti domácích podniků, provázené nedůvěrou zahraničních investorů. Za nejaktuálnější úkol budoucí vlády proto považujeme okamžitý zásah proti ekonomické kriminalitě a proti prorůstání organizovaného zločinu do dalších společenských struktur. Lhostejnost vůči praní špinavých peněz, korupci, daňovým podvodům, tunelování a dalším formám ekonomické kriminality musí skončit, protože tolerování těchto parazitních struktur by naprosto znehodnotilo úsilí o nápravu poměrů. Vážíme si bohatství, vzniklého z práce, ale odmítáme uznávat bohatství, založené na trestné činnosti.
Odmítáme ideologii „neodpovědnosti státu“ za osud jednotlivce, odmítáme neúměrné zesílení státní moci stejně jako její neúměrné zeslabení. Optimální rozsah státních kompetencí a funkcí je dán souhrnem jeho úkolů, závazků a povinností, zakotvených v Ústavě a dalších právních normách. Pro sociální demokracii, která odvozuje charakter a strukturu státu primárně od lidských práv, nikoli od principu tržního mechanismu, je stát nadále mimořádně důležitým prostředkem k humanizaci společnosti. ČSSD neredukuje stát na negativní, jakkoli mimořádně závažné policejní funkce (ochrana veřejného a právního pořád ku), ale činí stát odpovědným za vzdělanostní, sociální, zdravotní a kulturní úroveň národa. Sociální stát nezbankrotoval, je naopak třeba jej zdokonalovat jako mimořádně důležitý prostředek k naplňování étosu lidských práv a svobod. Občanovi hrozí v moderní společnosti tři nebezpečí — despotismus státu stejně jako slabost státu a sociální tíseň. ČSSD je rozhodnuta tyto tři hrozby odvrátit cestou práva a solidarity.

- Ústavní kroky
ČSSD hodlá prosadit doplnění ústavního pořádku a jeho naplnění v následujících oblastech:
- ČSSD předloží návrh ústavního zákona o referendu tak, aby občan mohl spolurozhodovat o zásadních otázkách vnitřní i zahraniční politiky státu;
- ČSSD se zasadí o doplnění Ústavy o institut veřejného ochránce lidských práv a svobod (tzv. ombudsman), který bude stejně jako ve většině členských států Evropské unie soustavně sledovat stav a úroveň dodržování lidských práv, bude navrhovat potřebné změny právního řádu a v konkrétních případech bude iniciovat řízení před správním soudem;
- v souladu s ústavním pořádkem se ČSSD zasadí o zřízení Nejvyššího správního soudu a reformu správního soudnictví tak, aby bylo obecně dostupné a přezkoumávalo i akty samosprávných celků (obcí a krajů).

- Tvorba a aplikace práva
V oblasti tvorby a aplikace právního řádu považuje ČSSD za hlavní prioritu posílení právního vědomí cestou nastolení skutečné vynutitelnosti práva. Hlavní příčinu současného zcela nepřijatelného stavu spatřujeme jednak v nepřehledném a děravém právním řádu a v nemenší míře i v neúnosných průtazích soudních řízení, které vedly ke ztrátě důvěry občanů v právo a pořádek. ČSSD je proto rozhodnuta přistoupit k řadě opatření vedoucích k zásadní změně současného stavu. Půjde především o tyto kroky:


- při tvorbě právního řádu bude ČSSD preferovat nové komplexní zákony namísto neustálých novelizací, bude dbát ve věci na jejich souladnost s ústavním pořádkem a mezinárodními smlouvami o lidských právech a svobodách, obnovení institutu všeobecného dozoru v netrestní oblasti, zřízení institutu veřejného ochránce lidských práv a restrukturalizací správního soudnictví. Tvorbu a transformaci právního řádu podřídí ČSSD nepominutelnému požadavku na harmonizaci českého práva s právem Evropské unie;
- zlepšení situace v oblasti hospodářské i násilné kriminality a v boji proti organizovanému zločinu hodlá ČSSD dosáhnout jednak legislativními změnami (obnovení institutu trestního stíhání ve věci proti neznámému pachateli, zavedení trestnosti nedbalostních hospodářských deliktů, přenesení pravomoci k vyšetřování trestných činů policie na státní zastupitelství) a dále personálním posílením ozbrojených složek policie a důslednou kontrolou jejich činnosti. Od policie ČR i od všech orgánů státní správy bude požadován nekompromisní postup ke všem projevům rasismu a etnické nesnášenlivosti;
- k naplnění ústavního práva na informace budou předloženy návrhy scházejících zákonů (o právu na informace, o hromadných sdělovacích prostředcích, o rozsahu chráněných osobních údajů, o utajovaných skutečnostech a o kontrole informačních systémů), které jasně vymezí prostor pro uplatnění práva na informace o činnosti veřejné správy a o hospodaření státu se společnými prostředky;
- ke zvýšení účinnosti soudní soustavy bude ČSSD na jedné straně podporovat vznik a rozvoj soudcovské samosprávy a na druhé straně nebude váhat i před nepopulárními opatřeními při důsledné kontrole využívání pracovní doby soudci včetně případné úpravy zákona o platech soudců. V oblasti občanskoprávního řízení navrhne novelizaci občanského soudního řádu, která by měla ulehčit krajským obchodním soudům. Kontrolu kvality soudních rozhodnutí v této oblasti bude třeba zajistit obnovením stížnosti pro porušení zákona anebo rozšířením právních podmínek i lhůt pro dovolání. Zvláštní pozornost bude věnována oblasti výkonu soudních rozhodnutí tak, aby stát skutečně poskytoval občanům efektivní ochranu jejich práv a jejich dosažitelnost v reálném čase;
- novou právní úpravou vlastnictví státu a hospodaření s jeho majetkem, kontroly státní správy i orgánů místní samosprávy, hodlá ČSSD zamezit libovůli, zneužívání pravomoci, obohacování a korupci státních úředníků i představitelů samosprávy;
- ČSSD se zasadí o prověření všech případů privatizačních afér a tunelování bank i investičních společností tak, aby případní viníci byli po právu potrestáni. Ve společnostech s majetkovou účastí státu bude ČSSD dbát o to, aby vláda efektivně vykonávala vlastnická práva - v této souvislosti bude trvat na včasném zveřejnění rozhodnutí o způsobu a termínech pokračování privatizace tak, aby nebyly poškozeny zájmy státu ani spotřebitelů a aby v podnicích došlo k restrukturalizaci a celkovému oživení ekonomiky;
- zvláštní a trvalou pozornost si zaslouží právní úprava konfliktních vztahů — mezi zaměstnavateli a zaměstnanci, mezi výrobci a spotřebiteli, mezi majiteli domů a nájemníky atd., zabezpečující demokratické, právně regulovatelné řešení konfliktů včetně jejich krajních projevů (stávka);
- v oblasti tzv. přirozených monopolů (zejména rozvody energií, tepla, vody apod.) bude ČSSD prosazovat právní úpravu, která umožní právně regulovat zisky tak, aby nebyly nepřiměřené, a výhledově navrhne legislativní úpravu, která znemožní podnikání v těchto oblastech na čistě ziskovém principu a zachová rentabilitu v závislosti na množství, kvalitě produktu a co nejnižší ceně pro spotřebitele. V oblasti ostatních monopolů se zasadí o důsledné dodržování předpisů soutěžního práva a ochranu trhu antidumpingovým zákonem. Oba druhy monopolů bude třeba důsledně cenově i nákladově kontrolovat;
- ČSSD hodlá prosadit vytvoření specializovaných týmů na potírání hospodářské a kapitálové trestné činnosti, tj. zřídit finanční policii. Pro ochranu majetkových zájmů státu zřídí finanční prokuraturu.

- Ochrana lidských práv
ČSSD usiluje o vytvoření společnosti svobody a solidarity, založené na vzájemné toleranci a úctě, náboženské svobodě a politické pluralitě. Budeme prosazovat vytvoření mechanismu pro sledování stavu dodržování lidských práv, propojeného s legislativním procesem. Zajistíme, aby státní orgány sledovaly porušování lidských práv a zajišťovaly ochranu před útoky na základní lidská práva a svobody. Předložíme návrh zákona na zřízení národní rady pro ochranu lidských práv, složené z významných osobností veřejného života.
Vrátíme se k zákonu o nabývání a pozbývání českého státního občanství. Navrhneme jeho novelizaci tak, aby mohli získat české občanství všichni bývalí čs. občané, kteří v době rozpadu ČSFR žili a dodnes žijí na území České republiky. V souladu s existující právní úpravou považujeme za nepochybné české státní občanství několika desítek tisíc Čechů, kteří po rozpadu Československa nabyli volbou také slovenské státní občanství. Jsme nakloněni k zákonné změně, podle níž by mohlo být v odůvodněných případech přiznáváno dvojí občanství. Pomoci chceme především českým občanům, kteří žijí trvale od rozpadu ČSFR jako cizinci na Slovensku a kteří nikoli vlastní vinou mají v Čechách a na Slovensku méně práv než ostatní občané.
Dnešní členství České republiky v Radě Evropy a naše budoucí integrace v Evropské unii pomohou české společnosti překonávat některé negativní postoje k jinak hovořícím, vyhlížejícím a žijícím lidem, jimiž trpí každé izolované společenství. Budeme činit vše pro to, aby se česká společnost v co největší rozumné míře otevírala Evropě i světu a přetvářela se ve společnost multikulturní. Dokončíme práce na nové legislativní úpravě týkající se uprchlíků, kterou se uvede současný zákon do souladu s mezinárodními normami. Cílem je dosažení stavu, který bude vyvažovat respekt k humanitárním přístupům s požadavky na omezení negativních vlivů migračních toků.
Budeme usilovat o plné uplatňování práv příslušníků národnostních a etnických menšin. Budeme dbát na důsledné dodržování a naplňování závazků a povinností vyplývajících z Listiny základních práv a svobod a především z Rámcové úmluvy o ochraně národnostních menšin. Pozornost budeme věnovat všem menšinám žijícím v České republice, nicméně nejvážnější a nesporně nejsložitější problém v této souvislosti vidíme v soužití majoritní části společnosti s romskou menšinou. Romskou komunitu považujeme za přirozenou součást české společnosti. Občanský princip jako základ řešení tohoto problému bude doplňován specifickými programy určenými pro romskou menšinu v těch případech, kdy dosavadní handicapy nelze překonat přístupy uplatňovanými vůči společnosti jako celku. Připravíme programy, které povedou ke zlepšení informovanosti české většiny o Romech a ke zvýšení vzdělanosti Romů. Upravíme systém sociálních dávek a sociální pomoci tak, aby motivoval ke vzdělávání, ke zvyšování kvalifikace a k úsilí o získání práce. Při řešení těchto otázek chceme spolupracovat s nejširší romskou komunitou.
Za nezastupitelnou součást základních lidských práv považuje ČSSD právo na ochranu života, majetku a zdraví před pachateli trestné činnosti, a proto hodlá energicky čelit všem formám trestné činnosti bez ohledu na postavení nebo původ pachatele. Pro uplatňování právní i faktické ochrany proti rasové diskriminaci a dalším rasově motivovaným činům budeme prosazovat využívání nejen trestního postihu zvlášť nebezpečných útoků podle již platných ustanovení trestního zákona, nýbrž i správních způsobů ochrany před diskriminací. Jsme odhodláni důsledně plnit všechny závazky plynoucí z Mezinárodní úmluvy o odstranění všech forem rasové diskriminace a prosazovat jejich dodržování. Budeme dávat přednost prevenci a nejrůznějším sociálním a kulturním programům určeným nejen Romům, ale i jiným etnickým skupinám obyvatelstva. Rozhodně a důsledně budeme vystupovat proti xenofobii, kulturní a sociální netoleranci a jakýmkoli rasistickým projevům. Budeme dbát na to, aby státní orgány postupovaly důsledně v represi vůči pachatelům rasově motivovaných trestných činů.


- HOSPODÁŘSKÁ POLITIKA

Dosavadní proklamovaná ultraliberální strategie transformace — extrémně minimalizující úlohu státu — k vytvoření moderní tržní ekonomiky nevedla. Výkonnost naší ekonomiky zaostává za světem ještě více než před transformací, a to i při vysoké zahraniční zadluženosti. Nerovnováha vůči zahraničí vyústila v r. 1.997 v otevřenou krizi naší měny a ekonomiky. Krizové jevy nebyly dosud spolehlivě překonány. Podniková sféra je destabilizována, přičemž restrukturalizace klíčových podniků často dosud nezačala. Nesporně výhodné výchozí podmínky byly promarněny.
Je to především důsledek selhání přijaté strategie transformace v samotných jejích základech. Selhalo především odmítání „viditelné ruky“ hospodářské politiky státu, zaměřené na zvyšování konkurenční způsobilosti podniků při předčasné liberalizaci vůči zahraničí. Selhal však i zvolený způsob privatizace, .který nejprve vytvořil stav vlastnického vakua. Posléze neregulovaný kapitálový trh umožnil neprůhledné spekulace a tím vytvoření permanentní hrozby ovládnutí i úspěšných podniků podvodnými finančními skupinami. Příliš nákladná je i zvolená makroekonomická stabilizační politika, která zmírňuje nerovnováhu ekonomiky především zabrzděním jejího růstu, a přispívá tak i k destabilizaci podniků a bank. Stabilizační rozpočtová a zejména měnová politika, zaměřená na zdánlivou peněžní rovnováhu za cenu destabilizace reálné ekonomiky, ve svých důsledcích ohrožuje i stabilitu měny.
Cestou k zastavení úpadku a k prosperitě je naše alternativa — sociálně a ekologicky orientovaná tržní ekonomika.

- Stabilizační fáze
Naší nejbližší prioritou musí být vytvoření výchozího předpokladu k nastartování obratu - spolehlivá stabilizace ekonomiky a měny, oslabení pokračujícího tlaku na korunu.
- K překonání nebezpečné míry vnější ekonomické nerovnováhy chceme nejprve:
- realizovat rychlé podněty ke stabilizaci růstu exportu zejména nástroji úvěrové, rozpočtové a regionální politiky — zvláště rozšířením dostupnosti produktů a zvýšením kapitálového vybavení Exportní, garanční a pojišťovací společnosti (EGAP) a České exportní banky (ČEB), poskytováním vládních dlouhodobých úvěrů, vstupem do mezinárodních regionálních rozvojových bank, rozšířením položek odčitatelných od daňového základu; koncepčním, analytickým a informačním servisem pro vývozce; posílením významu obchodních oddělení na zastupitelských úřadech;
-důsledně uplatňovat nástroje ochrany spotřebitele standardně používané zeměmi EU včetně ekologických a hygienických norem a certifikací, čelit diskriminaci domácí nabídky na domácím trhu zahraničními firmami, prosadit pravidla směřující k podstatnému krytí dodávek pro veřejný sektor domácí nabídkou na základě průhledného výběrového řízení, v případě nezbytné potřeby vyjednat s Evropskou unií a Světovou obchodní organizací (WTO) uplatnění selektivní dovozní přirážky (spotřební daně vybírané při dovozu);
- směřovat k dosažení souladu mezi růstem produktivity a mezd hospodářskou politikou s využitím společenského tripartitního vyjednávání;
- spojit vyvážený postup úprav a deregulací cen regulovaných státem s regulaci monopolů, s programem energetických úspor a se sociálními kompenzacemi.
- K obnovení důvěryhodnosti naší ekonomiky v očích veřejnosti doma i v zahraničí:
- zahájíme rychlé a důrazné kroky k zastavení tunelování podniků, bank a ostatních finančních institucí a proti jiné závažné hospodářské kriminalitě — zejména důrazným uplatněním vlastnických práv státu, regulací kapitálového trhu, zákonem o přiznání majetku nad stanovenou hranici, zpřísněním zákona o konfliktu zájmů, zavedením registračních pokladen v obchodě, zjednodušením daňových předpisů včetně zavedení daňových paušálů, rozšířením okruhu nedbalostních trestních činů, zvýšením kvalifikovanosti soudů a orgánů činných v trestním řízení i jejich specializací;
- připravíme pro kvalitní přímé zahraniční investory nabídku vhodných podniků s podmínkou přijetí restrukturalizačních a modernizačních projektů;
- vytvoříme systém pobídek pro přímé investice směřující k výstavbě nových průmyslových kapacit a tvorbě nových pracovních příležitostí, jaký používají ostatní evropské země včetně zemí Středoevropské dohody o volném obchodu (CEFTA).

- Přechod k růstu
Po stabilizaci výchozí situace bude naší prioritou obnovit makroekonomickou prorůstovou politiku, na základě střednědobého programu rozvinout podporu konkurenční schopnosti podniků a zprůhlednit vlastnické vztahy a dovršit účelnou privatizaci tak, aby vytvořila racionální vlastnickou správu podniků. Pilířem ekonomického růstu bude i podpora rozvoje bytové výstavby a dopravních a ekologických investic.
- Ekonomický růst a jeho financování
Pro zvýšení životní úrovně občanů a pro překonání ekonomického zaostávání za členskými státy Evropské unie je nezbytné dosáhnout rychlého ekonomického růstu. Rychlý ekonomický růst je přitom žádoucí nejen na několik let, ale dlouhodobě. Přechod k takovému růstu předpokládá nejprve zvýšit využití kapacit, produktivitu práce i kapitálu. Trvalejší rychlý růst však vyžaduje rozsáhlé investice do nových technologií, do vzdělání a kvalifikace lidí. Oživení technického a učňovského školství, rekvalifikační programy a orientace na výhledové vytvoření soustavy celoživotního vzdělávání patří k základním kamenům naší koncepce hospodářského růstu.
Odmítáme ale zjednodušené představy zužující rozvoj hospodářství pouze na hmotnou spotřebu. Dlouhodobý růst českého hospodářství bude daleko bohatší, rozvine-li se věda, školství, kultura a využívání volného času. Takový růst by se mohl stát trvale udržitelným v ekologickém i ekonomickém smyslu slova.
Dlouhodobým zdrojem modernizace ekonomiky bude především vysoký růst produktivity, vyšší než růst mezd. Bezprostředně budeme prosazovat podporu domácích úspor, zejména postupnou reformou a rozvojem důchodového připojištění. Finanční a průmyslovou politikou chceme vytvořit podmínky pro zvýšení přílivu zahraničního kapitálu, zaměřeného zejména na rozvojové, modernizační a proexportní investice.
Zvýšený ekonomický růst přinese zvýšení rozpočtových příjmů. Neusilujeme o zvyšování daňových sazeb, ale nehodláme je ani předčasně snižovat, neboť jejich úroveň je nižší než v zemích Evropské unie, což komplikuje uplatnění role státu.
Naším cílem je dlouhodobá vyrovnanost soustavy veřejných rozpočtů. Při nastartování hospodářského růstu se však nezříkáme možnosti dočasného rozpočtového deficitu v souladu s Maastrichtskou smlouvou Evropské unie (do 3 %o hrubého domácího produktu), a to tak, aby užití bylo přísně účelové pro vybrané investiční cíle a jeho výše neohrozila budoucí měnovou rovnováhu.
Bezprostředně se soustředíme na omezení úniků daní a pojistného, které stále dosahují závratných částek.
K nastartování růstu použijeme i dodatečných zdrojů. Pro podporu bytové výstavby zvážíme emisi zvýhodněných dlouhodobých státních dluhopisů s kladným reálným výnosem jištěným proti inflaci. Pro podporou exportu a konkurenční způsobilosti podniků budeme účelově vázat výnos případné dovozní přirážky. Využijeme i výnosu z privatizace, přísně účelově vázaného pro velké investice do infrastruktury včetně obnovy a modernizace oblastí postižených záplavami.


- Daně a veřejné rozpočty
Příjmy a výdaje veřejných rozpočtů považujeme za jeden z významných nástrojů uskutečňování našeho programu. Základním kritériem pro rozhodování je jejich přínos účinnosti ekonomického rozvoje jako předpokladu rozvoje sociálního. Proto chceme současnou soustavu daní přebudovat dvěma směry.
První směr spočívá v poskytování dočasných výhod podle jasných, jednotných pravidel vylučujících byrokratickou zvůli nebo korupci státních úředníků. Tyto výhody by podporovaly konkurenční způsobilost podniků dále uvedenými způsoby a omezovaly sklon zejména k prestižní a plýtvavé spotřebě. Pravidla by zahrnula i zákonem vymezenou podporu neziskovým organizacím, tedy těm, které veškerý svůj zisk znovu investují do původního předmětu své činnosti.
Druhý směr je založen na decentralizaci zvýšením podílu obcí a regionů na daňovém výnosu z jejich území, tedy na omezení podílu centra. Výsledkem bude větší stabilita rozpočtových příjmů obcí a regionů.
Dlouhodobě vyrovnaný rozpočet na úrovni centra - s autonomií regionálních a místních rozpočtů při nejmenší nutné míře přerozdělování - je perspektivním cílem vlády. Dočasný a krátkodobý deficit rozpočtu může být účelově využit pouze na dále zmíněné záměry strukturální, zejména průmyslové politiky a na investice do dopravní, energetické a telekomunikační infrastruktury, nikoli na další spotřebu. Zrychlení a přeorientace ekonomického růstu na export, restrukturalizaci a modernizaci je pro nás životní nutností, nemáme-li se zemím Evropské unie dále vzdalovat nebo je dohánět dalších 50 let. Toto zrychlení, vyvolané i aktivní hospodářskou politikou státu, je však také základním činitelem rozhojnění příjmů zvýšením daňových výnosů bez růstu daňových sazeb.
Významných úspor rozpočtových výdajů lze docílit racionalizací výdajů na státní správu. Převod maxima objemu rozpočtových prostředků na co nejnižší stupeň samosprávy navíc omezí plýtvání prostředky daňových poplatníků, neboť zde lze počítat se zvýšením průhlednosti a tím i možností veřejné kontroly jednotlivých rozpočtových kapitol. Podíly na dosud centrálně přerozdělovaných rozpočtových příjmech tak dopiní vlastní příjmy obcí a regionů, plynoucí významnou měrou z daně z příjmu, v míře-výkonnosti ekonomiky obce či regionu. Posílení ekonomických kompetencí regionů a obcí lze dosáhnout i tím, že se rozšíří objem jejich majetku včetně části akcií podniků nacházejících se na jejich území.
- Podpora konkurenční schopnosti ekonomiky
ČSSD se bude podílet na vytváření podmínek umožňujících podnikům „investice do produktivity“ a budoucí expanzi.
Dlouhodobě je základem konkurenční schopnosti: výzkum a vývoj, nezbytný pro zvyšování produktivity a zavádění moderních technologií včetně výsledků informační revoluce. Podniky si ho dnes nemohou zajišťovat v dostatečné míře vlastními prostředky a zejména základní výzkum většinou ani nebývá jejich věcí. Na tomto poli rozvineme státní podporu prostřednictvím podílového financování, grantů, zakládání vědeckotechnických parků za spoluúčasti výzkumných ústavů a vysokých škol, ale i nehmotnými investicemi formou poradenství a školení nových manažerů. Za jednu z priorit považujeme podporou rozvoje informační společnosti včetně rozšíření vstupu do Internetu.
Podpoříme modernizaci hospodářství umožněním urychleného odepisování strojních základních prostředků a zejména investic vložených do technického rozvoje a vzdělávání i odstranění celních bariér na dovoz moderních zařízení a technologií.
Modernizaci podniků zejména v průmyslu napomůžeme i dlouhodobými úvěry - na projekty investic a technického rozvoje - z části subvencovanými a garantovanými státem a poskytovanými specializovanými rozvojovými bankami.
Rozvoj malých a středních podniků je ve vyspělých zemích všeobecně uznáván jako hlavní faktor ekonomického rozvoje. Vliv malých a středních podniků na rozvoj české ekonomiky je ještě významnější, neboť mají vysoký inovační potenciál, podstatně rozšiřují konkurenční prostředí a jejich nenahraditelná schopnost absorbovat uvolňované pracovní síly stabilizuje ekonomický i politický systém. Přímé i nepřímé podpory malých a středních podniků budou trvalou součástí vládní hospodářské politiky ČSSD, jejímž základním cílem je vytvoření zdravého podnikatelského prostředí.
Vítáme zahraniční investice, pokud přispívají ke zvýšení ekonomického výkonu České republiky, v souladu s jejími zájmy. Proto budeme prosazovat stanovení takových pravidel pro vstup zahraničního kapitálu do našich podniků, jaké vyspělé země uplatňují pro jeho zvýhodnění a na ochranu svých strategických zájmů.
Konsolidaci a stabilizaci bank, jakož i regulaci kapitálového trhu považujeme za prvořadý úkol a předpoklad obnovení důvěry obyvatelstva v českou bankovní soustavu. Uskutečníme rozhodné kroky k podstatnému zvýšení efektivity bank i kapitálového trhu, aby oba tyto mechanismy přerozdělování volných finančních zdrojů vytvářely dobré podmínky pro rozvoj národního hospodářství.
Přitom v jednotlivých odvětvích:
ČSSD bude prosazovat hospodářskou politiku zaměřenou především na podporu zvýšení konkurenční způsobilosti průmyslu, posílení jeho vývozu a výrob zhodnocujících kvalifikovanou práci. Zvlášť náročným úkolem bude přitom zejména oživení životaschopných složek strojírenství a dalších tradičních výrob, jejichž podstatná část je nyní v ohrožení.
Hodláme podporovat zvýšení konkurenční způsobilosti životaschopných vlajkových lodí českého průmyslu včetně programů jejich restrukturalizace s perspektivou rozšiřování jejich domácí i zahraniční působnosti. Nerozlučnou součástí těchto programů budou i sociální programy pro uvolňované pracovníky včetně jejich rekvalifikace.
Budeme však uskutečňovat vyváženou průmyslovou politiku nejen vůči velkým, ale i malým a středním podnikům, které zůstávají z řady důvodů v nevýhodě vůči velkému průmyslu.
K principům energetické politiky patří orientace na snižování energetické náročnosti v podnikatelské sféře i v domácnostech. Při budování nových či rekonstrukci stávajících kapacit dáváme přednost využívání primárních zdrojů šetrných k životnímu prostředí a technologiím, umožňujícím co nejúčinnější a nejšetrnější využití tradičních zdrojů a popřípadě hospodárné využití alternativních a obnovitelných zdrojů. Řešení problémů v oblasti energetiky musí vycházet z dlouhodobé státní energetické koncepce, formulující zásady, cíle a opatření energetické politiky s výhledem na období prvních dvou dekád příštího tisíciletí.
Rozvoj zemědělství a venkova je další z našich politických priorit. Nejde při tom zdaleka jen o rozvoj zemědělské výroby, ale o plný a bohatý život všech občanů žijících na vesnici. Za jeden ze základů prosperujícího venkova považujeme rozvoj zemědělského sektoru, tj. zemědělství a lesnictví, což vyžaduje formulování odpovídající zemědělské politiky.
Jejími východisky jsou:
- zajištění potravinové bezpečnosti z vlastních zdrojů, především y oblasti komodit mírného pásma;
- uznání mimoprodukčních funkcí zemědělství a lesnictví včetně jejich funkce v ochraně a tvorbě krajiny;
- zohlednění podnikatelského znevýhodnění zemědělských prvovýrobců, které je dáno buď stanovištními podmínkami, nebo přikázaným režimem hospodaření v zájmu ochrany ekologické stability krajiny nebo důležitých přírodních zdrojů.
Předpokládáme postupné přizpůsobovaní se standardům Společné zemědělské politiky Evropské unie, a to včetně zavedení systému efektivní regulace trhu jako základního nástroje stabilizace cen potravin jak pro spotřebitele, tak pro prvovýrobce.


Tento systém budeme podporovat zavedením tržních řádů pro rozhodující komodity, využitím termínovaných obchodů, skladištních poukázek, vytvořením funkční komoditní burzy, využitím komoditních center. Budeme podporovat sdružování se prvovýrobců do obchodních organizací.
Subvence do zemědělství chápeme jako systémový nástroj stabilizace cen potravin a podpory ekologických a mimoprodukčních funkcí agroekologického komplexu.
Budeme podporovat formy ekologicky únosné zemědělské velkovýroby, kterou považujeme za ekonomicky efektivnější, a to bez ohledu na to, zda jde o zemědělská družstva, společnosti nebo soukromě hospodařící rolníky. Za prvořadé proto považujeme zastavení růstu vnitřního zadlužení zemědělského sektoru. Chceme k tomu využít i dnes již existujících institucí, jako jsou Podpůrný a garanční rolnický a lesnický fond a Státní fond tržní regulace.
ČSSD se zavazuje, že se pokusí dořešit závažný problém restitučních a transformačních podílů u zemědělských družstev, které jsou splatné v roce 1999 a 2000.
Chceme umožnit zemědělským podnikatelům nabývat půdu za výhodných podmínek, aby došlo ke sladění její majetkové držby a uživatelských práv, pod gescí Pozemkového fondu.
Lesní hospodářství České republiky budeme orientovat na trvalý rozvoj produkčních a mimoprodukčních funkcí lesů. Podpoříme restrukturalizaci většinou technicky zaostalého domácího dřevozpracujícího průmyslu. Lesy nadále považujeme za významné celospolečenské vlastnictví.
Dopravní politiku ČR zaměříme v souladu s dopravní politikou Evropské unie na zvýšení kvality a bezpečnosti dopravy, podporu přepravních nabídek šetrných k životnímu prostředí, průhlednost veřejných financí podílejících se na činnosti dopravy, rozšiřování obecných služeb ve veřejném zájmu v dopravě, zkvalitnění dopravní obsluhy v regionech preferencí hromadné dopravy před nehromadnou, jen takový rozvoj dopravy, který je únosný z hlediska životního prostředí a podmínek.
Předložíme k diskusi koncepci střednědobé a dlouhodobé dopravní politiky, v níž se promítne obnova a přiměřený rozvoj dopravních sítí namísto jejich rychlého chátrání. Obsáhne model financování, umožňující přijmout pro tyto účely nezbytnou pomoc Evropské unie a zpoplatnění zahraničních uživatelů infrastruktury ve výši, odpovídající jejich podílu na vznikajících nákladech. Bude spočívat na harmonizaci podmínek jednotlivých druhů dopravy.
Klíčovou otázkou je pro nás transformace železnice. Musí umožnit zvýšení podílu železnice na dopravním trhu, a ne její likvidaci, zvýšený rozsah a kvalitu jejích podnikatelských aktivit, vyvolání poptávky nabídkou služeb, samozřejmě při nezbytné racionalizaci. Budeme sledovat postup výstavby koridorů umožňujících zrychlení dálkové dopravy i rekonstrukci stávající infrastruktury.
Budeme pokračovat v urychleném budování základní sítě dálnic a rychlostních silnic a v jejím napojování na mezinárodní dálniční síť. Tam, kde to bude ekologicky únosné, obnovíme vybudované vodní cesty a podpoříme rozvoj vodní dopravy.
Zabezpečíme základní dopravní obsluhu po celém území státu jako součást občanských a sociálních práv každého občana Evropy. Dáme přednost kvalitní veřejné hromadné osobní dopravě před dopravou individuální všude tam, kde to je účelné a únosné a vytvoříme předpoklady rozvoje jejích integrovaných systémů v osobní i nákladní přepravě, v nichž při konkurenceschopně úrovni nabídky služeb bude každý druh dopravy zajišťovat tu část výkonů, u níž bude při celkově vysoké kvalitě mít z celospolečenského hlediska nejnižší náklady a bude nejpřijatelnější pro životní prostředí.
Ve spojích rozvineme dlouhodobou politiku budování telekomunikací pro 21. století — informačních dálnic a osobních komunikačních systémů. Pokládáme za nezbytné vytvořit pro ně jak legislativní podmínky, tak ekonomicky předpoklady, zejména akceptováním evropského pojetí zajištění obecné dostupnosti služeb i na tomto poli. V souladu s celoevropskou koncepcí zachováme vliv státu na liberalizovaný trh v tomto strategickém odvětví, a to vytvořením regulačního orgánu a stanovením základních prvků regulačního rámce.
- Pořádek do privatizace
Ke zvýšení konkurenční schopnosti našich podniků je nezbytné zprůhlednit a kultivovat vlastnické vztahy. Dosavadní privatizace ve svém výsledku vedla k nepřiznanému státnímu kapitalismu, při němž stát má nyní možnost přímo či nepřímo kontrolovat asi polovinu ekonomiky, svá vlastnická práva však aktivně nevykonává.
Prvotním cílem je proto nejprve důrazně uplatnit vlastnická práva státu a tím neprodleně zastavit tunelování a rozkrádání dosavadních polostátních podniků včetně odčerpávání kapitálu z nich do zahraničí a přikročit k jejich konsolidaci. Naším výhledovým cílem však není státní kapitalismus uchovat, ale po splnění tohoto náročného úkolu — tj. po konsolidaci a případné restrukturalizaci, která často bude déletrvajícím procesem — státně-kapitalistické podniky privatizovat.
Kritériem privatizace přitom nesmí být její rychlost ani výnos z privatizace, nýbrž posílení mezinárodní konkurenceschopnosti a rozvojového potenciálu těchto podniků. Cílem je získat nový kapitál a případně i know how a hlavně vytvořit racionální vlastnickou správu.
Chceme podporovat v zahraničí ověřené metody vytvářející nové vlastníky z úspěšných manažerů (na základě dlouhodobých smluv; kdy vlastnická práva by přecházela na nové vlastníky až po zaplacení významné části dohodnuté ceny a po splnění výkonnostních kritérií) a posilující ztotožnění se zaměstnanců s jejich firmou (např. formou zaměstnaneckých akcií). Nový kapitál i know how může přinést zejména prodej zahraničním strategickým investorům podle pečlivě dojednaných smluv včetně podmiňujících cílových kritérií. Za účelné považujeme převzetí nebo adaptaci západoevropských norem práva zaměstnanců na spolurozhodování, vhodných pro naše podmínky.
Chceme rehabilitovat tradiční družstevní myšlenku, která může být využita nejen v zemědělství, ale i v oblasti výrobních, spotřebních nebo bytových družstev.
Považujeme přitom za nezbytné stanovit i meze účelné privatizace. Za rozhodující přitom považujeme efektivní fungování podniků ve všech vlastnických formách.
Další privatizaci strategických podniků je přitom možno uskutečňovat jen jako dlouhodobější proces, spojený s jejich restrukturalizací a modernizací, při němž je rozhodující jeho kvalita, a nikoli rychlost. Privatizace strategicky rozhodujících komerčních bank, majících i silnou vlastnickou kontrolní účast v podnicích, je navíc podmíněna celkovou kultivací a civilizací našeho trhu a vlastnické odpovědnosti a může být řešena jen na základě dlouhodobé koncepce, která by zabezpečovala jejich konkurenční způsobilost na světovém a zejména evropském trhu, jakož i stabilitu bankovního sektoru a ochranu strategických zájmů české ekonomiky. Tato koncepce musí řešit i souběžné znovuoživení životaschopných podniků, které byly dosud kontrolovány těmito bankami.
Odmítáme, aby se stát v nejbližší dekádě zcela vzdal vlastnické účasti ve strategicky rozhodujících podnicích — zejména velkých elektrárnách, dolech, ocelárnách a rafinériích pohonných hmot. Odmítáme, aby se stát vzdal rozhodujících dopravních, přenosových, telekomunikačních a energetických sítí, pošt, škol a velkých zdravotnických zařízení. Umožníme však přístup soutěžnímu soukromému podnikání.
K překonání stavu přetrvávajících majetkových nejistot budeme prosazovat ukončení restitucí v České republice — tzv. restituční tečku, s výjimkou restitucí židovského majetku „arizovaného" v době okupace.


- Integrace ČR do Evropské unie
ČSSD se ztotožňuje s myšlenkou integrace států evropského kontinentu a za svou prioritu považuje přijetí České republiky do Evropské unie v souladu s naplňováním předpokladů a připravenosti země na takovéto členství. Zdůrazňujeme, že chápeme evropský integrační proces jako žádoucí a prospěšný jak pro Českou republiku, tak pro členské země EU s tím, že integrace sama členské země obohatí, aniž by stírala jejich národní identity. Klademe důraz na přínos integrace pro upevňování a rozmnožování materiálních i duchovních hodnot.
Členství v EU bude znamenat zásadní změnu pro českou společnost a pro život jejích občanů. ČSSD proto bude prosazovat aktivní přístup k rozvíjení konceptu začlenění ČR do evropských struktur. Chceme pokračovat v naplňování předvstupní strategie vyplývající z ustanovení Evropské dohody a budeme iniciativně předkládat Evropské komisi a dalším orgánům své návrhy a náměty. ČSSD bude konstruktivně přispívat k pokračování procesu vstupních jednání zahájených na jaře 1998.
Opírajíc se o Bílou knihu, o materiál Agenda 2000 a o Národní program přípravy, ČSSD bude prosazovat opatření pro začlenění země do jednotného evropského trhu a pro vstup do Hospodářské a měnové unie a v další etapě pro přechod na společnou měnu Euro.
Svou politikou sociálně tržního hospodářství, založenou na principu solidarity, bude ČSSD usnadňovat proces evropské integrace včetně budování společných infrastruktur, především v oblastí energetické, dopravní, telekomunikační, ekologické a informační. Budeme dbát o pokrok v harmonizaci české a komunitární legislativy a v jejím vynucování a o postupné slaďování jednotlivých politik (zejména industriální, zemědělské, sociální, dopravní, ekologické, rozpočtové, měnové, cenové a daňové), jakož i systémů vykazování, především statistiky. Jako jeden z hlavních předpokladů k realizaci těchto politik zakládajících rychlejší ekonomický růst využívající výhod integrace ČSSD chápe urychlení konsolidace finančního a bankovního sektoru.
ČSSD pokročí na cestě realizace reformy státní správy přiblížením správních struktur ČR Evropě. Součástí reformy státní správy je i vytvoření samostatného orgánu státní správy ke koordinaci českých subjektů činných v oblasti začleňování ČR do EU a ve věcech správy prostředků poskytnutých EU k tomuto účelu.
V rámci budování jednotného evropského trhu bude realizací konceptu zvyšování konkurenceschopnosti českých výrobců usilovat o větší prosazení českého hospodářství na evropských trzích a o zvyšování materiálního bohatství a zaměstnanosti v Evropě.
ČSSD bude usilovat, aby vláda ve spolupráci s Evropskou komisí rozpracovala Střednědobou hospodářskou strategii ČR, která dosud zemi chybí a která napomůže řešit základní současné problémy země — růst výkonnosti hospodářství a restrukturalizaci podniků, dosažení vnější a vnitřní rovnováhy, dotvoření tržních institucí na standardní úroveň. ČSSD bude rovněž usilovat o racionálnější využití prostředků PHARE a bude připravovat zemi na účelné využívání strukturálních fondů Evropské komise, jakož i dalších zdrojů. V rámci své národohospodářské politiky bude realizovat těsnější evropskou regionální a přeshraniční spolupráci. •
ČSSD se bude zasazovat o vstřícnou reakci na pracovní metody a život Unie, především v různých oblastech podpory konkurenceschopnosti, podpory prosazení komparativních výhod ČR, inovačních aktivit, podpory malých a středních podniků, řešení problémových oborů, problematiky zaměstnanosti a podpory dialogu mezi zaměstnanci a zaměstnavateli atd.
Vycházejíc z upřesněné analýzy dopadu členství v EU na jednotlivá odvětví českého hospodářství a z požadavku EU na přechodné období, zejména v přístupu na společný trh práce, ČSSD bude při jednání s Evropskou komisí prosazovat diferencovaný přístup, například v uplatňování pravidel v oblasti vytváření podmínek konkurenceschopnosti, využívání komunitárních fondů a prostředků, státních podpor aj.
ČSSD se zasadí o uskutečnění vysvětlovací kampaně pro širokou veřejnost obecně a pro podnikatelské kruhy zvlášť, v níž budou naznačeny přínosy, rozsah a povaha práv a závazků z budoucího členství ČR v Evropské unii.
Česká republika je připravena aktivně se účastnit diskuse o připravované reformě EU v souvislosti s prohloubením její činnosti a s jejím rozšířením.
ČSSD se zasadí, aby vláda, souběžně s integrováním ČR do jednotného evropského trhu, postupně připravila realizaci opatření druhého a třetího pilíře EU — slaďování zahraniční politiky, problematiky vnitřních a sociálních věcí, spravedlnosti a dalších oblastí. ČSSD uvítala skutečnost, že Sociální charta Rady Evropy se již stala všeobecně přijímanou součástí konceptu politiky v Evropě a i na jejím základě bude prosazovat sociální politiku směřující k dosažení evropských standardů. Zvláště tak bude činit ve vztazích se zeměmi střední a východní Evropy, které jsou v první skupině kandidátů členství v EU. Za velmi důležitou považujeme rovněž podporu Slovensku v jeho úsilí o začlenění do evropských struktur včetně EU.
V činnosti dalších mezinárodních či regionálních uskupení, jakož i v dvoustranných mezistátních vztazích bude ČSSD jednat ve prospěch rychlejšího integrování zemí usilujících o členství v EU. Při realizaci předvstupní strategie i při plnění povinností a závazků vyplývajících z budoucího členství v EU budeme prosazovat české hospodářské a politické zájmy.

- SOCIÁLNÍ OBLAST

- Sociální politika
Sociální politika není milodar, ale veřejná služba. Jejím posláním je vytvářet podmínky k důstojnému životu pro každého. Rovné příležitosti pro rozvoj a uplatnění všech jsou základem sociálně spravedlivé, svobodné a demokratické společnosti a podmínkou budoucí prosperity země. To je důležité zejména ve vztahu k mladé generaci. Musí předcházet vzniku nepříznivých sociálních podmínek a vytvářet rovné životní šance především pro mladou generaci. Stavíme ji na principu solidarity občanů žijících v dobrých podmínkách s těmi, jimž ztráta takových podmínek buď hrozí, nebo je nemají. Budeme přitom používat nástroje, které neoslabují motivaci k práci ani snahu řešit své problémy vlastními silami a které současně co nejúčinněji a co nejrychleji poskytnou pomoc těm, kdo ji potřebují. Budeme přitom respektovat důstojnost člověka, dbát práv občanů na zajištěné stáří, na pomoc v nemoci, při úrazu, v mateřství, při výchově dětí i při ztrátě zaměstnání. Budeme usilovat o výrazné omezení nadměrné diferenciace majetku a příjmů vyplývajících z podvodů a spekulací a dbát, aby se nikdo z našich občanů nemohl dostat nezaviněně na okraj společnosti.
Do naší sociální politiky patří vedle péče o občany České republiky bez rozdílu pohlaví a barvy pleti i zájem o cizí státní příslušníky žijící na našem území. Zvýšenou pozornost a ochranu budeme věnovat dětem bez rozdílu jejich původu.
Při Formování této politiky chceme rozvíjet demokratickou diskusi orientovanou na vymezení základních hodnot a principů sociální politiky v podobě sociální koncepce pro český stát. V této diskusi počítáme s partnerskou spoluúčastí odborů a ostatních občanských sdružení. Chceme dosáhnout, aby vynakládané prostředky byly využívány ve prospěch občanů a byl výrazně omezen byrokratický aparát.
Politika sociálního zabezpečení se muší co nejvíce přiblížit lidem, a to prostřednictvím zástupců pojištěnců v orgánech správy v důchodovém pojištění.

Tyto budou mít samostatnost v řízení a správě vybraného pojistného při státní garanci dodržení podmínek a nároků obsažených v příslušných zákonech. Chceme proto vytvořit Sociální pojišťovnu a zajistit průhledné hospodaření s vybraným pojistným. Budeme hledat cesty, jak nahradit pojištěncům a důchodcům alespoň částečně ztráty, které byly způsobeny odčerpáním přebytků pojistného do státního rozpočtu za minulých vlád. Možnou cestou je zavedení třináctého důchodu. Budeme prosazovat jako doplněk důchodového pojištění zavedení dobrovolného připojištění zaměstnanců s daňově zvýhodněnou účastí zaměstnavatelů.
V sociální sféře do konce r. 1998 vytvoříme legislativní podmínky k tomu, aby byla zrušena platnost sociálně neúnosných omezení příjmů důchodců, rodin s dětmi a nezaměstnaných, která byla prosazena v r. 1997 minulou vládou. Tento krok se promítne do státní sociální podpory, kde znovu zavedeme vyplácení dětských přídavků všem rodinám s nezaopatřenými dětmi a navrátíme se k původnímu rozsahu ostatních dávek. Prosadíme přijetí zákona na ochranu dětí a mládeže. Při důrazu na význam rodiny nelze opomíjet odpovědnost státu, obcí i občanských sdružení za vývoj mladé generace a za možnosti jejího začlenění do společnosti.
Nárůst nezaměstnanosti vyžaduje účinnou pozornost státu včetně hledání preventivních opatření. K rozvinutí aktivní politiky zaměstnanosti přispěje vytvoření regionálních tripartitních rad při úřadech práce. Budeme prosazovat rozvinutí systému veřejně prospěšných prací.
Budeme prosazovat evropské standardy ochrany lidí práce. K tomu chceme přijmout nový. Zákoník práce, zavést institut pracovních soudů, urychleně ratifikovat Sociální chartu Rady Evropy, rozšiřovat platnost kolektivních smluv vyššího stupně a přizpůsobit pracovní a sociální zákonodárství dokumentům Evropské unie.
Při řešení problémů nezaměstnanosti budeme věnovat zvýšenou pozornost nejvíce postiženým regionům a sociálním skupinám. Nelze připustit, aby prostředky vybrané na pojistné pro případ nezaměstnanosti byly využívány k jiným účelům. Rozvineme aktivní politiku zaměstnanosti a vrátíme se k původní výši a rozsahu dávek v nezaměstnanosti. Zvláštní pozornost budeme věnovat zaměstnávání osob se změněnou pracovní schopností. Povinný podíl osob se změněnou pracovní schopností bude určen přímo zákonem o zaměstnanosti. Zaměstnavatelé, kteří jej nesplní, budou povinni odvést do zvláštního fondu stanovenou částku. Zpřísníme dozor nad dodržováním bezpečných pracovních podmínek všeobecně včetně míst, kde pracují cizí státní příslušníci.
Diskuse o dalším vývoji a o možnostech zlepšování starobních a invalidních důchodů bude vedena s ohledem na potřeby jak dnešních starých lidí, tak i těch, kdo v blízké době ukončí pracovní činnost. Je třeba především zlidštit podmínky pro přiznávání invalidních důchodů a vytvořit možnost odchodu do předčasného starobního důchodu při zdravotním vyčerpání. Vytvoříme komplexní systém zahrnující vzdělávání, rehabilitaci i celoživotní pracovní a společenskou integraci zdravotně postižených.
Budeme usilovat o to, aby se do nového zákona o sociální pomoci promítlo pojetí aktivního partnerství mezi těmi, kdo danou službu poskytují, a těmi, kteří ji přijímají. Znamená to postupně, ale důsledně rozšiřovat kapacity a zvyšovat kvalitu ústavní péče a rozvíjet takové formy k určování a poskytování sociálních dávek, které by u klientů nevyvolávaly pocity studu a závislosti a rozšiřovaly možnost jejich svobodného rozhodování. Za důležitou ochranu před hmotnou a sociální nouzí považujeme zvýšení hranice životního minima a minimální mzdy, která by měla sledovat pohyb průměrných mezd.
Sociální politika musí přestat být považována za společenskou zátěž, která je financována na úkor rozvoje státu, ale musí být chápána jako významný aktivační činitel, který je nedílnou součástí života demokratické společnosti.
- Žena, rodina a mládež
Je moudré a účelné využít pro společenský a ekonomický rozvoj všechny lidské zdroje, které má společnost k dispozici — tedy i celou její polovinu — ženy. Budeme usilovat o to, aby ženy měly nejen právně, ale i skutečně stejné příležitosti na trhu práce, v rodině- i v politice, aby měly právo svobodného rozhodování o vlastní životní dráze.
Alarmující pokles porodnosti i růst kriminality dětí a mládeže chápeme jako mimořádně významný varovný signál. Péči o výživu a výchovu dětí nepovažujeme pouze za soukromou věc rodičů, ale uznáváme spoluodpovědnost státu za zdravý populační vývoj. Stát musí vytvářet a rozšiřovat možnosti ke kvalitnímu využívání volného času dětí a mládeže.
Stále se zvyšující počet případů domácího násilí nás vede k nutnosti legislativních úprav trestního zákona, které budou odpovídat evropskému standardu. Zároveň je nutné tento problém otevřít jako problém celé společnosti, a nikoli pouze „privátní sféry".
Jedním z nejtíživějších problémů mladých manželství a rodin s malými dětmi je současná bytová krize. Budeme věnovat soustavnou pozornost podpoře veřejných služeb pro rodiny s dětmi (jesle, mateřské školy, školní jídelny, mimoškolní výchovná zařízení) a vytvářet předpoklad pro výchovnou funkci standardní rodiny s dětmi. Zajistit tak možnost sladění funkce ženy matky s její ekonomickou činností.
- Zdravotnictví
Zdraví občanů pokládáme za veřejný zájem, zdroj a bohatství společnosti a podmínku dobré kvality života, nikoli pouze soukromý zájem a statek. Veškeré rozhodování o zásadních otázkách ve zdravotnictví otevřeme pro širokou veřejnou a demokratickou diskusi.
V oblasti zdravotnictví hodláme vycházet z evropských tradic a zkušeností i ze specifik vývoje a reality v České republice. Právní prostředí upravíme podle evropských úmluv. Podpoříme právní ochranu pacientů.
Racionalizačními opatřeními chceme zabránit růstu nákladů a poklesu kvality poskytované péče. Klademe zvláštní důraz na prevenci a podporu zdraví. Cíle stanovené Světovou zdravotnickou organizací pro evropské země pokládáme za závazné, zejména dosažení větší rovnosti jednotlivých skupin občanů ve zdraví. Významnější omezení solidarity ve zdravotní péči je proto pro nás ve vztahu k občanům s nízkými příjmy, nemocným a starým nepřijatelné. Naproti tomu odmítáme solidaritu při poskytování prostředků a služeb z veřejných prostředků určených na zdravotnictví, pokud jsou neúměrně nákladné nebo významně nepřispívají k zachování života a udržení zdraví. Systém úhrad poskytovatelům zdravotní péče musí změnit jejich motivaci směrem ke zlepšování hospodárnosti v nakládání s veřejnými prostředky při udržení vysoké kvality zdravotní péče. Budeme dávat přednost rozpočtovému financování s kontrolou kvality poskytované péče před výkonovým systémem se snahou regulovat dostupnost péče poplatky a dalšími omezujícími opatřeními. Rozhodujícím zdrojem financování bude veřejné zdravotní pojištění. Prioritou vlády bude odstranění trvajícího chaosu a libovůle. Budeme usilovat o standardizaci dostupnosti, personálního a materiálního vybavení a kvality poskytované péče.
Budeme klást důraz na racionalizaci sítě zdravotnických zařízení s koncentrací nákladné péče s jejich jasným postavením a definovanou odpovědností. Zvláštní pozornost budeme věnovat racionalizaci v oblasti lékové politiky. Dostupnost zdravotní péče musí být garantována zákonem s odpovědností státu a příslušných územních celků. Budeme prosazovat účelnou rajonizaci zdravotnických zařízení při zachování možnosti svobodné volby zdravotnického zařízení. Výběr zařízení pro síť musí být korektní, s jasnými pravidly a kritérii, kontrolovatelný a objektivně přezkoumatelný.


Budeme dbát na zajištění dostupnosti služeb a využití kvalifikovaného personálu i po případném zrušení zařízení. Současně budeme směřovat k přiblížení poměru mezd zdravotníků ve vztahu k průměrné mzdě k poměru, který je obvyklý v zemích EU.
Budeme klást důraz na dlouhodobý rozvoj péče na základě koncepce jednotlivých oborů a systematické celoživotní vzdělávání zdravotníků.
Budeme dbát na minimalizaci neefektivních nákladů, např. spojených se správou veřejného zdravotního pojištění, a to i cestou sloučení zdravotního a nemocenského pojištění.
Budeme podporovat rozvoj využívání informačních technologií ve zdravotnictví při zajištění ochrany osobních dat.
Budeme zlepšovat podmínky pro uplatňování prevence, propagaci zdravého životního stylu, rehabilitace, podporu zdravých životních podmínek a jejich kontrolu. Jde o povinnost státu a ne jen soukromý zájem každého jednotlivce.

- Bydlení
Byt a bydlení jsou pro rozvoj občana nezastupitelnou hodnotou, kterou nelze přenechat jen živelnému působení trhu. Zabezpečení bydlení je zájmem veřejným i soukromým. Trh s byty musí být proto trhem státem usměrňovaným. Naše politika bydlení vychází z povinnosti státu učinit vše pro zabezpečení dostupného a přijatelného bydlení pro všechny občany. Součástí záměrů ČSSD je proto rozsáhlá právní úprava bydlení, která je obvyklá ve všech vyspělých státech.
Prvořadým úkolem je překonání dlouhodobé krize bytové výstavby při respektování všech forem vlastnictví. Proto budeme usilovat o zvýšení podílu investic do bydlení ve výši 1,5-2 procenta HDP formou nepřímé i přímé podpory výstavby soukromých i nájemních a družstevních bytů. Nelze se smiřovat s absurdní situací, kdy se české stavebnictví potýká s dlouhodobým poklesem poptávky a přitom ubývá asi 30 tisíc bytů ročně.
Zároveň předložíme návrh zákona na zřízení státního a obecních fondů rozvoje bydlení, jako veřejnoprávní instituce. Z jejich prostředků lze poskytovat podporu následujícím programům:
- Obcím na získání stavebních pozemků, výstavbu technické infrastruktury, popř. výstavbu sociálních bytů.
* Vlastníkům zdevastovaných bytových domů pro financování jejich oprav a modernizaci včetně oprav vad panelových domů. Prostředky budou poskytovány na základě objektivního posouzení stavu domu a zdůvodněné individuální žádosti.
* Družstevníkům formou výhodné nízkoúročné a dlouhodobé půjčky.
* Stavebníkům rodinných domů zavedením státní záruky za hypoteční úvěry a cílové dotace. Státní záruka bude poskytována v závislosti na sociálním postavení žadatele.
Kromě toho ČSSD bude prosazovat:
* Vypracování souboru opatření v daňové oblasti zvýhodňujících investice do bytové výstavby, oprav a modernizace bytového fondu;
* Zpracování návrhu zákona o nájemních vztazích, vyváženě upravující práva a povinnosti pronajímatelů a nájemníků a práva a povinností podnájemníků. Zároveň přijme opatření proti spekulacím s bytovým fondem;
* Vypracování návrhů zákonů, které zajistí hospodárné vynakládaní veřejných prostředků do bytové výstavby. V zájmu hospodárného využívání stávajícího bytového fondu připraví zákon na ochranu bytového fondu a zavede registr bytů;
* Návrh novelizace zákona č. 72/1994 Sb., o privatizaci bytového fondu. Jde o legislativně špatný zákon umožňující rozsáhlé spekulace a vyvolávající u starších občanů obavy ze ztráty střechy nad hlavou a negativně ovlivňující činnost existujících družstev;
Opatření na posílení podpory družstevní bytové výstavby. Družstvům bude přiznán statut obecně prospěšných organizací pod podmínkou, že veškeré příjmy z provozu bytového fondu budou do něj reinvestovány. Náklady na modernizace a rekonstrukce bytového fondu budou považovány za výdajové položky;
* Po zhodnocení skutečného vývoje nákladů na bydlení, změnu způsobu regulace cen bydlení tak, aby byly v souladu se mzdovým vývojem, koupěschopností obyvatelstva a mírou inflace. Změna metodiky deregulace zajistí její věcnou správnost a sociální citlivost. Úprava nájemného bude vyhlašována zákonem;
* Zabezpečení účinné, regulace cen služeb pro
bydlení, která znemožní jejich neoprávněné zvyšování;
* Novelizaci zákona č. 96/1993 Sb.; o stavebním spoření a o státní podpoře stavebního spoření a stavebních spořitelen, s cílem zvýhodnit spoření mladých;
* Novelu zákona o příspěvku na bydlení koncipovaného podle počtu členů a výše příjmu domácnosti a nájemného resp. nákladů na bydlení v rodinných domcích;
* Posílení úlohy místních orgánů správy a samosprávy v politice bydlení, která zvýší účinnost jejího řízení. Obcím přiznání statutu neziskových organizací pro oblast správy a provozu bytového fondu zákonnou cestou pod podmínkou, že veškeré příjmy z provozu bytového fondu budou do něj reinvestovány. K vytvoření podmínek pro rozvinutí sociální bytové výstavby a tzv. startovních bytů pro mladé budou náklady na modernizace a rekonstrukce bytového fondu budou považovány za výdajové položky;
* Ve spolupráci s představiteli místních samospráv dlouhodobý komplexní program bytové výstavby a politiky, který bude vycházet z našich ekonomických možností a potřeb.

-Životní prostředí 
Dobrý hospodář svoji práci plánuje. Jen ten, komu na majetku nezáleží, se nezajímá o to, co bude zítra sít a pozítří sklízet. Do tolik potřebných a stále scházejících státních koncepcí — dopravní, energetické, surovinové — prosadíme ekologický aspekt. Bez něho totiž např. dopravní koncepce je redukována na pouhé zdůvodnění postupné likvidace hromadné dopravy osobní i likvidace železniční dopravy nákladní. Ve svém souhrnu umožní tyto ekologicky orientované koncepce postupnou realizaci vize moderní svobodné společnosti, cíl Evropské unie — trvale udržitelný rozvoj jedince, obce, celé společnosti.
Právě naše očekávané členství v Evropské unii znamená i pro oblast ochrany životního prostředí, že rozvojová hospodářská politika musí mít integrálně začleněnou ekologickou dimenzi. Hospodářského růstu dosáhneme díky provázanosti ekologicky orientovaných hospodářských koncepcí s vyloučením nepřijatelných dopadů na životní prostředí, které jsou ve skutečnosti přesunem nákladů dnešního hospodářského růstu do budoucnosti na účet příštích generací.
Proto se ČSSD zasadí o důsledné prosazování právních předpisů na ochranu životního prostředí, přijatých především v letech 1990 až 1992, které státní orgány v posledních letech prosazovaly jen liknavě a napravení škod, ke kterým došlo v důsledku ztráty klíčové kompetence ministerstva životního prostředí v územním plánování a ztráty částí kompetencí v lesním a vodním hospodářství.
Budeme se snažit o obnovení role komunikace ministerstva životního prostředí s regiony a se starosty obcí, jejíž• podcenění v minulých letech způsobilo, že rozšiřování chráněných území či jejich vyhlašování je vnímáno jako omezení rozvojových možností obcí a regionů.
Zasadíme se i o překonání stagnace ve vyhlašování chráněných území. Krajina včetně chráněných území je již řadu let vystavena silnému tlaku bez respektování pravidel využití území, běžných v zemích Evropské unie — míra těžby a exportu nerostných surovin a nezpracovaného dřeva nás přiřazuje k rozvojovým zemím.
Na rozdíl od dosavadního stylu budeme prosazovat pomocí adresných dotací kompenzaci doložené ekonomické újmy, způsobené zdůvodněným omezením hospodářských aktivit, nevhodných v chráněných územích. Na druhé straně podpora vhodných podnikatelských aktivit, jako jsou rozvoj turistiky, šetrnost k přírodě, či ekologického zemědělství nebo průmyslu zpracování dřeva budou přinášet potřebnou hospodářskou aktivitu a pracovní příležitosti.


Našemu průmyslu umožníme na základě předem daných, jednoznačných kritérií přístup ke státem garantovaným úvěrům a úvěrům s nižší procentní sazbou na zavádění technologií příznivých k životnímu prostředí. Touto konkrétní podporou dosáhneme tolik potřebný multiplikační efekt, vedoucí nejen ke snížení znečištění životního prostředí a snížení surovinové a energetické náročnosti, ale udržíme i zaměstnanost v řadě dnes problematických, stále ještě neefektivních odvětví. Pro zvýšení konkurenceschopnosti našich průmyslových výrobků budeme podporovat zavádění a certifikaci systémů ochrany životního prostředí v průmyslových podnicích.
V péči o přírodní zdroje — lesy, vodu, horninové prostředí — dáváme přednost jejich funkcím mimoprodukčním — ekologickým. Proto budeme usilovat o návrat nehospodářských kompetencí v oblastech lesního a vodního hospodářství zpět na ministerstvo životního prostředí.
U zákonů upravujících zpoplatnění znečišťování životního prostředí (především vod a ovzduší) zpřísníme a tím i přizpůsobíme požadavkům Evropské unie výši poplatků. Novelizací právních předpisů upravujících průzkum a těžbu nerostných surovin dosáhneme jejich souladu se Základní listinou práv a svobod a tím umožníme majitelům pozemků a obcím hájit se před nepřijatelnou devastací.
Ochrana životního prostředí závisí také na úrovni ekologického vzdělání našich občanů a na rozvoji občanské společnosti — neziskového sektoru. Proto podpoříme ekologické vzdělávání a osvětu pomocí programů státních zakázek, zadávaných ekovýchovným střediskům, již řadu let efektivně pracujícím na bázi občanských neziskových organizací.
Nad dodržováním předpisů ochrany životního prostředí je nezbytný kvalifikovaný a nestranný dohled, nikoli přebujelá a drahá byrokratická mašinerie. Výkon státní správy v ochraně životního prostředí vyžaduje odborníky, pro něž vytvoříme dobré pracovní podmínky, snižující riziko korupce mimo jiné přijetím zákona o státní službě. Prosadíme posílení pravomocí České inspekce životního prostředí. Dohled nad dodržováním ekologických zákonů bude tak efektivní, aby se jejich porušování díky těžkým sankcím nevyplácelo.

- Vzdělávaní
Vycházeje ze skutečnosti, že největším bohatstvím demokratické společnosti je dobře připravený a vzdělaný občan, považuje ČSSD péči o vzdělávání za svou nejvýznamnější prioritu. Proto se hlásí k odpovědnosti za školskou a vzdělávací politiku a za její výsledky a uznává rozhodující roli státu při vytváření podmínek pro zajištění rovnosti v přístupu ke vzdělání všem občanům bez výjimek, pro zajištění kvality vzdělávání a jeho koncepčnosti a pro zajištění ochrany dětí a mládeže před nežádoucími vlivy.
Za prvořadý cíl vzdělávání považujeme výchovu občana jako nezávislé a svobodné osobnosti, který se dokáže v množství a kvalitě informací dobře orientovat, umí alternativně myslet a řešit problémy, s pochopením vnímá potřeby spoluobčanů a je plně odpovědný za své činy. Vzdělanost jako výsledek soustavné vzdělávací činnosti institucí i osobního úsilí považujeme za zdroj politické stability společnosti, protože má rozhodující vliv na hodnotovou orientaci občana a na způsob jeho uvažování, jeho chování, jednání a rozhodování, a to nejen v regionálním, ale i v celoevropském kontextu. ČSSD považuje za povinnost státu vybavit všechny občany České republiky takovou úrovní vzdělání a kvalifikace, aby při vstupu naší republiky do Evropské unie vyhověli obecně platným podmínkám pro pracovní a společenské uplatnění v celé EU. Proto musí obsah a forma vzdělávání, jakož i celý školský systém v ČR respektovat obecně platné principy zakotvené v legislativě EU. ČSSD si zároveň uvědomuje, že vzdělání a výchovu svobodného a nezávislého občana může zajistit jen vzdělaný, svobodný a nezávislý učitel, požívající všeobecné vážnosti a úcty, dobře motivovaný a flexibilní.
Vzdělávání chápeme jako proces nepřetržitý a souvislý, který má, stejné trvání jako život sám. Proto je s ohledem na potřeby moderní společnosti nevztahuje pouze k určité fázi života a ani nevymezuje příliš specificky k určitému účelu. Vzdělávání považujeme za klíč k 21. století.
ČSSD si je vědoma, že školství a vzdělávání je veřejná věc občanské společnosti, bude soustavně prosazovat péči o odpovídající veřejné uznání školy i učitele:
- ČSSD bude usilovat o zajištění každoročního zvyšování podílu školské kapitoly státního rozpočtu na hrubém domácím produktu s cílem dostat se nejpozději v roce 2001 na evropský průměr, tj. šestiprocentní podíl z HDP. Roční nárůst 0,5 % v hodnotách r. 1997 znamená zhruba 7 miliard korun, které budou především použity na rozvoj vysokého školství (2 mld.), nárůst mezd pedagogických pracovníků (2 mld.), krytí rostoucích provozních nákladů (2 mld.) a na posílení investic. V souvislosti s tím budeme prosazovat vhodnější podmínky pro studium: zvážení možností znovuzavedení studentských a žákovských slev
* dopravě a opatření k zajištění dostupného ubytování a stravování studentů středních a vysokých škol.
* Zejména na tomto ekonomickém základě budeme usilovat o vytvoření podmínek pro soustavné zvyšování úrovně škol a pedagogických sborů včetně škol vysokých, aby došlo k postupnému nárůstu počtu vysokoškolských studentů s cílem dosáhnout do r. 2005 úrovně Evropské unie.
- ČSSD bude prosazovat každoroční nárůst učitelských platů, aby jejich poměr k ostatním profesím byl v naší republice srovnatelný s vyspělými zeměmi západní Evropy. Zasadíme se o vydání nového platového řádu pro pedagogické pracovníky.
ČSSD s ohledem na vznik středního článku řízení (územně samosprávné kraje) připraví nový školský zákon jako zákon o celoživotním vzdělávání a státní správě a samosprávě ve školství. Zvážíme i možnost povinné docházky dětí do mateřské školy rok před nástupem do 1. třídy základní školy, zajištění srovnatelné závěrečné zkoušky pro žáky 9. tříd základní školy a srovnatelné maturitní zkoušky pro absolventy středních škol. Budeme usilovat o úpravu sítě škol a školských zařízení na základě odborné analýzy jejich kvality a potřebnosti. Zvláštní pozornost věnujeme učňovskému školství, které musí lépe reflektovat potřeby praxe.
* V souladu se zvyklostmi v zemích EU považuje ČSSD nestátní školství za žádoucí součást vzdělávacího spektra, nikoliv ale za jeho základ. Finanční prostředky budou poskytovány ze státního rozpočtu školám, jejichž existence je v dané oblasti smysluplná a v rozsahu, který bude pro státní rozpočet únosný (s možnosti obdržet 50-90 normativu platného pro školy státní).
- ČSSD si je vědoma, že nosným pilířem celé vzdělávací soustavy je základní školství. Proto bude vyžadovat, aby zřizovatelé těchto škol — vzhledem k nepříznivému populačnímu vývoji — postupovali uvážlivě při eventuálním.
rušení a slučování škol, a bude podporovat vnitřní diferenciaci na základních školách a v souladu se závěry OECD usilovat o komplexní zhodnocení výsledků existence víceletých gymnázií.
Aktivní přístup k využívání volného času dětí a mládeže je další z priorit ČSSD a zasadí se o to, aby vláda vytvářela vhodné ekonomické podmínky pro školy a školská zařízení, která se věnují zájmovým činnostem sportovním, uměleckým, jazykovým a technickým jako prevenci před nežádoucími sociálními vlivy. Podpory se dostane i ostatním organizacím, které se budou výchově mládeže aktivně a kvalitně věnovat.

- Věda
Schopnost společnosti nalézat, osvojovat si a používat nové poznatky je nezbytnou podmínkou příslušnosti k vyspělým zemím, obnovení a zvyšování hmotného bohatství státu. Sféra politiky a orgány řízení státu musí klást vědě otázky, vytvářet společenskou objednávku, ale současně musí respektovat nezávislost vědeckého bádání nepodřízeného ideologické orientaci.


Státní politiku v oblasti vědy a výzkumu chceme orientovat na:
* vědní směry spojené s exportně nejvýkonnějšími obory českého hospodářství, případně na směry, které mají předpoklady vznik exportně výkonných oborů hospodářství
povzbudit,
* obory, které jsou významné z hlediska poznání stavu společnosti, národní kultury a tradic,
* obory perspektivní z hlediska celosvětového rozvoje vědy,
n obory důležité z hlediska politických zájmů státu, především z hlediska dlouhodobého hospodářského vývoje.
* obory, které umožní splnit závazky, které již v minulosti na sebe vzaly vlády ČR, ať již doma či formou mezinárodních smluv,
* vybudování výkonného „národního systému inovací", tj. systému tvorby, přenosu a šíření vědeckotechnických informací do všech sfér národního hospodářství.
Podporu projektům vyplývajícím ze státní politiky je zapotřebí uplatňovat citlivě, nejlépe prostřednictvím grantových agentur.
Podporovat chceme i co nejefektivnější součinnost a dělbu práce mezi vysokými školami a Akademií věd ČR. Za úkol vyžadující trvalou pozornost považujeme posilování možností pěstování vědy na univerzitách a ostatních vysokých školách. Pouze vysoká škola s kvalitním badatelským zázemím může poskytnout požadovanou úroveň vysokoškolského studia. Zatímco věda na VŠ má spíše univerzální charakter, AV je institucí badatelského výzkumu především v oblastech vyžadujících bud' úzkou specializaci, či naopak součinnosti řady pracovišť různého zaměření. Spolupráci VŠ a ústavů AV v oblasti výzkumu i výchovy studentů je třeba posilovat formou společných grantových projektů, společné organizace postgraduálního studia i dočasnou výměnou pedagogických a vědeckých pracovníků mezi oběma typy institucí.
Státní podporu cílenému výzkumu vidíme především ve vytvoření podmínek pro vznik projektů jdoucích napříč základním, aplikovaným a podnikovým výzkumem. Zde musí sehrát svou roli i resortní grantové agentury. Je však třeba zvýšit průhlednost jejich činnosti.
Za neodkladný úkol považujeme i zastavení úniku mladých vědeckých pracovníků - a dnes již i středního věku - do jiných oblastí. K tomu je třeba postupně zvýšit financování vědy nejméně na dvojnásobek současného stavu a zvýšit společenskou prestiž vědy a výzkumu včetně odpovídajícího ohodnocení pracovníků v této oblasti.

- Kultura
Při hledání cest na řešení ekonomických problémů nelze zapomínat na neméně důležitou oblast, kterou je kultura. Vnímáme kulturu v nejširším slova smyslu jako stav, kterého společnost dosáhla od počátku své existence i jako tvořivou schopnost vyrovnávat se se společenským vývojem. Stát se své zodpovědnosti za podporu kulturního života země nemůže a nesmí zříkat.
Hlavním úkolem ministerstva kultury je vytváření podmínek nejen pro základní existenci kultury, ale i pro její žádoucí rozvoj. Zvláště máme na mysli oblast tvorby, produkce, distribuce, uchovávání a spotřebu kulturních statků. Kultura a kulturní život u nás není v krizi. Nemůžeme však hodnotit její stav jen podle výsledků a ohlasů některých významných a úspěšných festivalů, přehlídek, koncertů a výstav. Dřívější ideologický diktát byl na druhé straně mnohdy vystřídán diktátem ekonomickým. Avšak vysoký stupeň komercionalizace kultury má často škodlivý dopad na uchování a rozvoj tradičních hodnot, které spolu se vzděláním vždy představovaly pro český národ záruku jeho svébytnosti.
Jestliže vyspělé kulturní státy vynakládají na kulturu alespoň 1 % ze svého rozpočtu, pak u nás tento poměr tvořil v posledních letech necelých 0,7 % státního rozpočtu. Samozřejmě že sé o kulturní rozvoj musí zasloužit a podílet se na něm také regiony, obce a v neposlední řadě občan sám. Sjednocující se Evropa přinese určitě i významnou decentralizaci kulturního života a přenese v mnoha aspektech těžiště do přirozeně vznikajících euroregionů.
Nejde však jen o zvýšení prostředků na rozvoj kultury ze státních zdrojů: Kultura dokáže hledat všemožné a nejrůznější cesty realizace. K tomu jí ovšem chybějí odpovídající legislativní podmínky, které by mimo jiné pomohly vytvořit potřebné veřejně prospěšné zdroje a umožnit plnohodnotné vícezdrojové financování.
Co je tedy třeba řešit především?
Ekonomika kultury musí postupně přejít od systému přerozdělování na přímé financování prostřednictvím veřejnoprávních fondů - tak, jak je to obvyklé v zemích EU. Jejich hospodaření bude maximálně průhledné a podléhající veřejné kontrole. Členy rad těchto fondů budou nestranní odborníci, a to nejen z oblasti umělecké tvorby, ale také patřičně připravení ekonomové. Daleko větší rozvoj než dosud nastane rovněž v grantové politice, kde je třeba znovu vybudovat dnes už v podstatě rozpadlý grantový systém.
Musí už také konečně a bez dalšího otálení dojít k transformaci rozpočtových a příspěvkových organizací, jež sice v současné době zajišťují divadlům, orchestrům, muzeím či galeriím určitou ekonomickou jistotu, ale zároveň-už několik let konzervují daný stav a neumožňují jim dynamicky se rozvíjet. Pokud však tyto organizace zatím existují, je třeba udržet příspěvky na jejich činnost alespoň ve stávající výši, pochopitelně s odpovídajícím inflačním navyšováním.
Na základě odborné profesionálně vytvořené koncepce památkové péče to musí být nový zákon o ochraně kulturních památek, ať už movitých, či nemovitých, jenž by také pomohl zabránit jejich trvalému rozkrádání.
Vedle péče o kulturní dědictví je ovšem nutné vytvářet podmínky pro rozvoj současné umělecké tvorby. Sem patří především zásadní znovuoživení Státního fondu kultury.
Nemáme zákonem vyřešené problémy audio-vize. Nutný je nejen zákon o Státním fondu pro podporu a rozvoj české kinematografie, ale legislativní řešení problematiky médií vůbec, tedy zákon o audiovizuální tvorbě a novela zákona o autorských právech. Kompatibilita s legislativou Evropské unie nás čeká nejen v zákonech ekonomických, ale i kulturních, což se projeví například v projektu tzv. Televize bez hranic. Jsme stoupenci duálního systému rozhlasového a televizního vysílání, které považujeme za významný nástroj ovlivňování kulturní úrovně národa, a tedy i prostředek kulturní politiky. Zákon zde musí hrát také roli ochránce všude tam, kde je vysílání v rozporu s ochranou lidských práv a svobod, tedy především tam, kde by bylo propagováno násilí, pornografie, drogy a podobné negativní jevy. Stále nám chybí i tolik diskutovaný tiskový zákon.
Je třeba také změnit postavení tzv. národních institucí i jejich počet a rovněž jejich existenci definovat zákonem.
Výraznou reformou projdou veřejné knihovny. Změní se nejenom jejich struktura a postavení, ale hlavně celý způsob a obsah existence. Nemáme však odpovídající knihovnický zákon.
Budeme také prosazovat úzkou spolupráci státní správy s územní i odbornou samosprávou. Zvláštní důraz přitom klademe na úroveň podmínek pro místní kulturu jako aktivitu občanů všech sociálních a věkových skupin. Podporu a prostor vytvoříme rozvoji neziskových organizací jako projevu občanské aktivity.
Je také nutné výrazné akcentovat kulturní potřeby dětí a mládeže. Tento problém má totiž minimálně tři roviny: pasivní vnímání kultury jako nezbytné součásti celkového životního stylu, aktivní občanské kulturní vyžití a konečně i péči o talentované umělce a podmínky pro rozvíjení jejich talentu. Zde musíme zásady kulturní politiky konzultovat a koordinovat s odborníky v oblasti školství a vzdělávání vůbec už také kvůli existenci základních uměleckých škol, kterými se Česká republika může v Evropě právem pyšnit. (Vyřešení tohoto problému navíc hraje nemalou roli v tolikrát diskutované primární prevenci dětské kriminality.)


Samostatným problémem je zcela jistě i „kulturní turistika". Památky (samostatné objekty, památkové zóny či rezervace), respektive jejich návštěvy zahraničními turisty přinášejí státní pokladně nemalý a významný zisk. Jen málo takto získaných prostředků je však re-investováno do jejich další údržby či regenerace.
ČSSD je připravena řešit vztah státu a církve i náboženských společností. Tato otázka má totiž nejen svůj rozměr politický a ideologický, ale také sociální, zdravotní, vzdělávací a samozřejmě kulturní. Budeme pochopitelně podporovat péči i o památky, které jsou, případně budou ve vlastnictví církví, avšak budeme chtít, aby na ni byly vytvořeny prostředky z veřejných rozpočtů.
Jsme si vědomi souvislostí s ostatními oblastmi, a proto musíme prověřit, případně novelizovat i zákony s kulturní sférou související: daňový, živnostenský, nadační.

- Sport a tělesná výchova
ČSSD považuje sport a tělesnou výchovu za významný společenský fenomén a prostředek prevence zdraví občanů, tedy i nižších nároků na zdravotní péči.
Podporuje a propaguje aktivní provozování sportu jako prostředku účelného využívání volného času se zvláštním zřetelem na aktivity mládeže, který významnou měrou napomáhá v boji proti závislosti na drogách, dalších návykových látkách a činnostech.
Sportovní reprezentaci státu chápeme jako významný prostředek propagace České republiky i jako motivační faktor národní hrdosti a vlastenectví.
Vzhledem ke směřování do EU považuje ČSSD za nezbytné neprodleně přistoupit k Evropské chartě sportu. Aktivity tělovýchovných sdružení a sportovních svazů podporovat především úpravou legislativy i daňové soustavy tak, aby uspokojovala povahu sportovních organizací jako neziskových a usnadňovala finančně jejich činnost, zejména provozování tělovýchovných a sportovních zařízení. Výtěžek podniku Sazka, a. s., zůstane i nadále v plném rozsahu určen pro veřejně prospěšné účely v oblasti tělesné výchovy a sportu.
Za prvořadý úkol proto považujeme přípravu uceleného a propojeného systému podpory sportu a tělesné výchovy se všemi legislativními, finančními a institucionálními nástroji, a to jak na úrovni celostátní, tak i na úrovni budoucích regionů (krajů) a obcí, jehož vrcholným článkem bude státní orgán, zabezpečující výkonnou funkci státu v této oblasti a spolupracující s orgány sportovních sdružení.

- VNITŘNÍ BEZPEČNOST, OBRANA, ZAHRANIČNÍ POLITIKA

Oblast zahraniční politiky, obrany a vnitřní bezpečnosti a veřejného pořádku vyžaduje stejně jako oblast legislativní, ekonomická a sociální pro své vzájemné vazby užší koordinaci a kooperaci místopředsedou vlády.
ČSSD považuje za předpoklad efektivní činnosti v této oblasti stanovení základních principů státní politiky v bezpečnosti a obraně státu, a to především zpracování, projednání a schválení Národní bezpečnostní strategie. Z ní budou vycházet i další dokumenty závazné pro ostatní resorty a příslušná legislativa, především ústavní zákon o bezpečnosti České republiky.
Na základě přijetí uvedeného ústavního zákona bude ustavena Bezpečnostní rada státu, která bude připravovat kvalifikované podklady pro rozhodování vlády v oblasti zahraniční politiky, obrany a vnitřní bezpečnosti. Členy této rady budou jak zákonem určení členové vlády, tak příslušní bezpečnostní a vojenští odborníci.

- Vnitřní bezpečnost a veřejný pořádek
Ochrana práv občanů, jejich svobod, života, zdraví a majetku je jednou ze základních povinností státu a ČSSD je pevně rozhodnuta tuto povinnost splnit. Stejně rázně však bude chránit i zájmy celospolečenské, zájmy státu včetně ochrany státního majetku a zájmy zahraničních subjektů, osob, investorů a států v rámci plnění mezinárodních závazků.
ČSSD připravuje novelizace a prosadí přijetí příslušných zákonů za účelem zrychlení a zkvalitnění trestního řízení a zvýšení možnosti postihu ekonomických trestných činů, organizovaného zločinu a obchodu s drogami, jakož i zákonů chránících kapitálový trh, malé i velké investory a vkladatele. Připravuje zákon o státním majetku a ochraně utajovaných skutečností. Prosazuje postavení státního zastupitelství jako samostatného a nezávislého orgánu, vykonávajícího dozor v trestním řízení, dozor nad orgány policie a zastupujícího stát nejen v trestních věcech, ale vykonávajícího i dohled v netrestní oblasti převážně jako účastník ve správním případně i obecném soudnictví.
ČSSD navrhne opatření ke zlepšení činnosti policie, jejího personálního složení a odborné přípravy a ke zlepšení sociálního a finančního zajištění policistů. Bude usilovat o razantní opatření proti přebujelému byrokratickému aparátu ministerstva vnitra a policie, odstranění duplicity v jejich činnostech a zajistí naopak spolupráci jejich složek.
ČSSD bude důsledně prosazovat provedení potřebné decentralizace pravomocí státu na regionální orgány s cílem zvýšení pravomocí těchto orgánů státní správy, jakož i orgánů samosprávy v oblasti veřejného pořádku.
ČSD zajistí trvalý a účinný boj proti korupci na všech úrovních a bude trvat vždy na vyvození trestněprávní, finanční a politické odpovědnosti. Dále bude usilovat o to, aby boj proti obchodu s drogami a organizovanému zločinu byl prováděn se vší tvrdostí odpovídají světovým standardům.
ČSSD prosadí, aby v případech privatizačních a jiných rozhodnutí o převodech majetku státu, ve kterých byl porušen ke škodě takového majetku zákon, byly vyvozeny příslušné právní důsledky. Zajistí, aby taková šetření a opatření narušila v míře co nejmenší jistoty majetkových vztahů v ČR.
Sociální demokracie považuje prevenci za úkol nejen státu, ale i všech složek občanské společnosti. Pozornost bude věnovat zejména ohroženým a problémovým skupinám a teritoriím se zvýšenou zločinností. Rovněž tak zvýší kontrolu nad propuštěnými pachateli a připraví systém jejich začlenění do společnosti.
ČSSD přizpůsobí vízovou a přistěhovaleckou politiku evropským standardům ochrany zájmu státu a podnikne nezbytná opatření k odhalování trestné činnosti mezi cizineckými komunitami. Zajistí využití možností široké mezinárodní spolupráce na všech úsecích boje proti kriminalitě a praní špinavých peněz.
ČSSD bude usilovat o vznik jednotného informačního systému, který by zajistil zrychlení a zlevnění činnosti státních a samosprávných orgánů a vedl k rychlému a nebyrokratickému vyřizování věcí občanů i firem. Současně zajistí cestou moderní zákonné úpravy přísnou ochranu utajovaných skutečností i osobních dat občanů.
ČSSD zabezpečí trvalou připravenost a akceschopnost integrovaného záchranného systému, složek civilní ochrany a Správy státních hmotných rezerv ke zvládnutí všech průmyslových havárií a přírodních katastrof. Připraví systém trvalého výcviku záchranářů a týmů poskytujících humanitární pomoc.

- Obrana
Pro účinné zajištění obrany požadujeme novelizaci Národní obranné strategie a přijetí Vojenské strategie České republiky do roku 2000 s výhledem do roku 2005 až 2010.
ČSSD chce budovat obranu a armádu v souladu s Ústavou České republiky a Národní bezpečnostní strategií. Zavazuje se tím přispívat k ochraně národních zájmů v duchu občanství, humanismu a nedotknutelných hodnot lidské důstojnosti a svobody.


V souladu s tím bude usilovat o to, aby se armáda stala jedním z garantů naší nezávislosti, státní suverenity, územní celistvosti a klidného rozvoje země.
Prosazení principů státní politiky v oblasti bezpečnosti a obrany země, akceschopnosti ozbrojených složek a armády je nemyslitelné bez aktivity a naplňování práv a povinností všech občanů, státních a samosprávných orgánů a právnických osob.
Podstatnou roli v tomto procesu hraje strategický zájem České republiky stát se členem aliančních organizací kolektivní obrany demokratických států, především Severoatlantické aliance, Západoevropské unie a aktivně se podílet na činnosti OSN, Organizace pro bezpečnost a spolupráci v Evropě i dalších struktur kolektivní a kooperativní bezpečnosti. To vyžaduje, aby celá společnost, státní orgány, politické strany i občanská sdružení věnovaly brannosti, obraně a armádě neustálou pozornost.
ČSSD považuje, i přes trend k internacionalizaci a denacionalizaci obrany, stále za primární především rozvoj vlastních ozbrojených sil s důrazem na výstavbu a výcvik jednotek rychlé reakce a územní obrany. Vstup do Severoatlantické aliance jako prioritu naší zahraniční politiky chápeme při zdůrazňování principu vzájemné solidarity za znásobení našich bezpečnostních jistot a obranných možností. K tomu je třeba jak kvalitně připravit ozbrojené síly, tak získat podporu občanů.
ČSSD chce prosazovat zvýšení obranyschopnosti a akceschopnosti armády a zlepšení jejích předpokladů pro začlenění do mezinárodních bezpečnostních struktur. Armáda musí být připravena zasáhnout v rámci integrovaného záchranného systému i v případě nevojenských rizik a ohrožení, jako jsou živelné, průmyslové a ekologické katastrofy a havárie.
ČSSD je pro efektivní využívání ekonomických zdrojů, a proto bude preferovat takový vojenský rozpočet, který bude odpovídat přijaté strategii a aliančním závazkům a ekonomickým možnostem země. Zároveň bude klást důraz na větší a přednostní využívání vlastní vědeckovýzkumné základny a českého průmyslu, zejména při modernizaci armády. V souladu s tím bude k podpoře rozvoje a vývozní schopnosti našeho obranného průmyslu prosazovat přijaté strategie rozvoje obranného průmyslu.
ČSSD chce zvýrazněním vnitřní armádní kontroly dbát na využívání všech lidských, finančních a materiálních zdrojů.
Požadujeme zkvalitnění úrovně velitelského sboru, zvýšení jeho motivace, ocenění náročné profese a prohloubení sociálních jistot. Jedním z předpokladů je dokončení transformace vojenského školství, získávání schopných mladých lidí pro vojenské povolání a jejich setrvání v armádě, aby byly pokryty požadavky na doplňování přijatých počtů vojáků z povolání.
-Zahraniční politika
Základním úkolem české zahraniční politiky je obhajoba a prosazování životních zájmů občanů České republiky. V procesu začleňování ČR do evropských a euroatlantických struktur vzrůstá význam zahraniční politiky a její propojenost s vnitropolitickým, hospodářským a sociálním vývojem v naší zemi. To klade zvýšené nároky na zahraniční politiku, na profesionální zdatnost zahraniční služby a zajištění informovanosti veřejnosti.
V oblasti mezinárodních vztahů se ČSSD zasadí o nápravu chyb a nedostatků předchozí vlády, zvýší váhu vnějších ekonomických styků v zahraniční politice ČR a bude usilovat o to, aby se ČR zařadila mezi aktivní aktéry v rámci evropské a v mezích možností i světové politiky na bázi spolupráce, solidarity, lidských práv a kooperativní bezpečnosti. Zaměří se na to, aby zahraniční politika byla výrazněji podpořena českou veřejností, zejména pokud jde o začlenění ČR do Severoatlantické aliance a Evropské unie.
Za prvořadé priority české zahraniční politiky považuje začlenění ČR do Evropské unie a do Severoatlantické aliance a budování dobrých a stabilních vztahů se sousedními státy.
ČSSD sdílí vizi sjednocené, demokratické, prosperující a mírové Evropy bez napětí a konfliktů, Evropy svobodných občanů a spolupracujících regionů, Evropy solidarity, v níž se rozvíjí svébytná identita jednotlivých členských států. Přibližování k Evropské unii bude stále více ovlivňovat všechny oblasti života země i každého občana. Členství v Evropské unii zajistí České republice podmínky pro hospodářskou prosperitu, bezpečnost a stabilitu i posílení jejího mezinárodního postavení. Česká republika bude mít možnost podílet se na vytváření politiky jednoho z největších světových seskupení, a přispívat k formování Evropské unie 21. století.
Jednání o vstup do Evropské unie považuje ČSSD za jeden z nejzávažnějších úkolů české vlády. Bude usilovat o to, aby byly dojednány podmínky pro vstup ČR do Unie odpovídající českým národním zájmům.
V zájmu kvalitní přípravy ČR na členství v Evropské unii se ČSSD zasadí o vypracování
střednědobého programu pro začleňování ČR do Unie na bázi existující Evropské dohody o přidružení mezi ČR a EU při zapojení do programu EU Agenda 2000. Tento program bude zahrnovat mj.: legislativní oblast (přípravu ČR na převzetí zákonodárství EU v jednotlivých oblastech); přípravu jednotlivých resortů a nově utvářených regionů na vstup do Unie; využití úvěrů Evropské investiční banky a Evropské banky pro rekonstrukci a rozvoj k podpoře ekonomického růstu, zvýšení konkurenční schopnosti a restrukturalizaci českých podniků, jakož i začleňování do celoevropských projektů. S ohledem na náročnost, složitost a význam programu přípravy ČR na vstup do Evropské unie bude ČSSD prosazovat zřízení ministerstva pro evropské záležitosti, které bude koordinovat jednotlivé resorty při přípravě střednědobého programu i ročních národních programů a zajišťovat účelné využití přislíbené pomoci EU v rámci přístupového partnerství (asi 4 miliardy Kč ročně). Rovněž zajistí využití zvýšené pomoci před vstupem ČR do Unie po r. 2000 (asi 12 mld. Kč ročně). Bude připravovat využití pomoci
ze strukturálních fondů do vstupu ČR do Evropské unie (asi 60 miliard Kč ročně).
ČSSD bude sledovat politiku směřující k začlenění ČR do Západoevropské unie, která by se postupně měla stát obrannou organizací Evropské unie.
ČSSD podporuje členství ČR v transformující se Severoatlantické alianci, kterou považuje za významný faktor evropské bezpečnosti za aktivní účasti Spojených států. Podepsání protokolu o přistoupení k Washingtonské smlouvě je významné opatření zvyšující bezpečnost České republiky. ČSSD se staví za to, aby ČR měla v rámci NATO postavení srovnatelné s postavením Norska, Dánska či Španělska, což je plně v souladu se současnou politikou Aliance, která nepočítá v době míru s rozmísťováním jaderných zbraní a stálých vojenských základen na území nových členských států. Uzavření Zakládajícího aktu mezi NATO a ruskou federací i Charty mezi NATO a Ukrajinou ČSSD plně podporuje, neboť směřují k vytvoření fungujícího modelu evropské bezpečnosti pro 21. století.
ČSSD přikládá velký význam dobrým vztahům se všemi sousedními státy. Bude usilovat především o rozvíjení styků se Slovenskem, s nímž nás spojuje společná historie, společné zájmy a ekonomické vazby. Zásadní význam pro ČR mají vztahy s Německem. Smlouva o dobrém sousedství a přátelské spolupráci z roku 1992 a česko-německá deklarace z roku 1997 poskytují solidní základ pro další rozvoj česko-německých vztahů. ČSSD plně sdílí myšlenku, že perspektiva vzájemných česko-německých vztahů spočívá v jejich zaměření do budoucnosti, budovaných na dorozumění a vzájemné shodě v rámci mírové, demokratické a prosperující Evropy. Jakékoli zpochybňování výsledků druhé světové války a oživování starých sporů minulosti je v rozporu s touto perspektivou.
ČSSD podporuje rozvíjení všestranné spolupráce se státy střední Evropy, což posílí bezpečnost, stabilitu a demokratický rozvoj celého regionu.


Budeme rovněž usilovat o prohloubení i rozšíření Středoevropské dohody o volném obchodu (CEFTA).
ČSSD přikládá velký význam rozvoji bilaterálních vztahů s ostatními zeměmi, jak velmocemi, tak menšími státy. Bilaterální vztahy doplňované vztahy multilaterálními tvoří základní strukturu zapojení ČR do mezinárodního společenství. Je rozhodnuta posílit multilaterální dimenzi české zahraniční politiky.
ČSSD se vyslovuje pro posílení Organizace pro bezpečnost a spolupráci v Evropě jako efektivního fóra pro preventivní diplomacii a kooperativní bezpečnost.
V klíčových otázkách zahraniční politiky podporuje demokratický princip referenda.
Podporujeme účast ozbrojených sil ČR na mírových operacích schválených Radou bezpečnosti OSN. Podporujeme rovněž plány na posílení autority OSN a opatření přijímaná ke zmírnění rozporů mezi vyspělými a rozvojovými zeměmi.
ČSSD bude usilovat o to, aby v oblasti zahraniční politiky byl uplatňován konsensuální přístup všech rozhodujících politických sil země k hlavním otázkám, a vytvoří k tornu potřebné předpoklady. Za nezbytné považuje odstranit kabinetní styl zahraniční politiky, který praktikovala předchozí vláda a který vyvolával nedůvěru a pasivitu občanů.
ČSSD bude i v zahraniční politice plně respektovat kontrolní funkci Parlamentu.
Pro zvýšení úrovně a účinnosti české zahraniční politiky bude dbát na zajištění potřebné koordinace jak mezi ústavními činiteli, tak mezi jednotlivými resorty.
Považuje za naléhavé přijmout opatření k zvýšení profesionální úrovně a stability v zahraniční službě, která musí být schopna zajistit efektivní pomoc českým občanům v zahraničí.

- VEŘEJNÁ SPRÁVA A ŘÍZENÍ VEŘEJNÉHO SEKTORU

ČSSR má v oblasti veřejné správy v úmyslu zastavit trend k neodůvodněnému nárůstu a zároveň byrokratizaci veřejné správy především těmito opatřeními:
- Přesným a veřejně kontrolovatelným vymezením kompetencí obou linií veřejné správy, tj. samosprávy a státní správy na úrovni centra, území i obce. Státní správě ponechat pouze ty kompetence, které zajišťují jednotný způsob provádění přesně vymezených činností na území celého státu. K dosažení racionální dělby kompetencí postupovat od občana a jeho potřeb k vládě a parlamentu, nikoliv naopak;
- Posílit koncepční úlohu vlády a učinit ji fakticky odpovědnou za celkový stav společnosti a prosazení pozitivních vývojových trendů v ekonomické, sociální a politické úrovni země. Tuto úlohu vlády prosadit bez dalšího nárůstu pracovníků, a to především tím, že dojde k nové dělbé kompetencí mezi vládou centrální, územní a místní;
- Snížit míru resortismu ve prospěch odpovědnosti jednotlivých orgánů za stav a vývoj jednotlivých stránek společnosti, nikoliv pouze za fungování příslušného odvětví (např. přetvořit ministerstvo školství v ministerstvo vzdělávání, ministerstvo zdravotnictví v ministerstvo zdraví apod.). Nepřipustit další nárůst centrálních orgánů; .v případě koordinační potřeby vytvářet na úrovni předsednictva vlády vládní výbory bez řídícího aparátu;
- Vytvořit a důsledně zavést jednotný státní informační systém, přístupný občanům i institucím. Přesně sladit státní informační systém s vymezením kompetencí jednotlivých orgánů na všech stupních veřejné správy;
S vytvořením státního informačního systému spojit i propracování komplexního systému profesionální i laické veřejné kontroly. Podstatně zvýšit její účinnost bez nárůstu počtu orgánů či pracovníků;
- V systému centrálních orgánů pověřit pouze jedno ministerstvo péčí o celkovou kvalitu veřejné správy a koordinaci jednotlivých opatření ve veřejné správě; případně vytvořit pro tuto činnost vládní výbor. Jedním z prvních a hlavních úkolů je vytvoření, a realizace programu změn ve veřejné správě, které souvisí s naší přípravou a vstupem dp Evropské unie.
Zastavit trend k podceňování až pohrdání veřejnou správou a přispět k obratu od veřejné správy jako byrokratického orgánu, který obtěžuje občany, k veřejné správě, která občanovi slouží při vytváření podmínek jeho individuálního života i jeho života jako člena společnosti. K docílení tohoto stavu přispět:
- Přijetím zákona o státní službě a zákona o obecné službě, který bude na jedné straně klást vysoké nároky na profesionální pracovníky ve veřejné správě, ale zároveň je chránit při výkonu jejich náročné činnosti;
- Propracováním systému vzdělávání pracovníků ve veřejné správě, a to jak budoucích pracovníků na středních a hlavně na vysokých školách, tak stávajících pracovníků v systému celoživotního vzdělávání. Systém vzdělávání řídit z toho orgánu, který bude pověřen péčí o kvalitu veřejné správy.
Na úrovni územních orgánů veřejné správy soustředit pozornost na kvalitní propracování dělby kompetencí ve veřejné správě, tedy jak v samosprávě, tak ve státní správě mezi centrálními orgány, krajskými a místními orgány. Při dělbě těchto kompetencí se důsledně řídit těmito zásadami:
- Dělbu práce mezi státní správou a samosprávou lze objektivizovat na základě zásady, že státní správa má řídit to, co je třeba zajistit plošně, tedy v celé společnosti a na celém území státu stejně. Vše ostatní může být svěřeno do kompetencí samosprávy;
K dělbě mezi jednotlivými stupni řízení v samosprávě je vhodně přistoupit na základě použití poznatku, že rozhodování se má dít na tom stupni řízení, který má objektivní možnost nejvyšší míry informovanosti o dané problémové oblasti, objektivně může nejlépe posoudit důsledky svého rozhodnutí v celé jejich vazebnosti a má na kvalitě rozhodnutí největší zájem.
Na úrovni místních orgánů veřejné správy:
— Podstatně posílit přímo v zákonu o obcích kompetence obcí tak, aby mohly účinněji vytvářet, případně zasahovat do vytváření podmínek pro uspokojování potřeb občanů. Týká se to především procesu sestavování a naplňování územního plánu, povolování podnikatelských aktivit a nakládání se zařízeními sociální a technické infrastruktury. Šířeji vymezit prostor pro možnost úpravy způsobů vykonávání určitých činností místními vyhláškami. Jedná se především o vše, co souvisí s veřejným pořádkem;
— Vymezit v zákoně pojem „základní majetek obce" a podstatně zpřísnit a zprůhlednit pravidla pro nakládání s majetkem obcí. Jmenovitě stanovit druhy zařízení, které obec nemůže odprodat či zastavit bez odpovídající náhrady zařízení, apod. Zabránit tedy procesu „vykrádání" obcí ať už z jakýchkoliv důvodů. Stanovit strop míry zadluženosti obcí;
— Upravit zákonem vztah mezi občanem, radou zastupitelstva, zastupitelstvem a jeho komisemi tak, aby se rozšířily možnosti občana ovlivnit činnost zastupitelstva a možnosti zastupitelstva ovlivnit rozhodování rady;
- Při úpravě daňového zákona v ČR upravit způsob daňového určení tak, aby vzrostla jak absolutní výše příjmů obcí (vzhledem k nárůstu jejich kompetencí), tak míra pravděpodobnosti, že nastane daňová povinnost, tedy že obec peníze získá. Rozšířit možnost výběru místních daní a poplatků. Propracovat systém podpory podnikání obcí;
- Cestou podpory sdružování obcí k výkonu určitých činností, a to podpory především ze strany krajských orgánů samosprávy postupně vytvářet podmínky pro dobrovolné spojování se obcí do větších celků a tak snížit stávající rozdrobenost struktury obcí ve prospěch lepšího výkonu svých kompetencí, a to z vůle samotných občanů.
V řízení veřejného sektoru z úrovně veřejné správy:


— Zpracovat celkovou koncepci veřejného sektoru a jeho jednotlivých Moků i odvětví a vyhodnotit podmínky jeho efektivnosti. Na koncepci pak teprve navázat program změn vlastnických vztahů a pravidel financování. Tato zpracovaná a stále obnovovaná koncepce se pak stává rozhodujícím podkladem pro sestavování dlouhodobějších rozpočtových programů;
— Postavit bariéry tendencím k prohlubujícím se rozdílům mezi jednotlivými kraji a okresy vytvořením systému standardů vybavenosti území zařízeními sociální a technické infrastruktury, garantované veřejnou správou. Standardy podrobovat soustavné analýze a chápat je jako dynamické;
- Přepracovat daňový systém tak, aby podporoval přijatou koncepci rozvoje veřejného sektoru a posílil finanční nezávislost územních a místních samosprávných orgánů. Tedy zahájit politiku odvozování veřejných příjmů od přijaté koncepce veřejných výdajů;
- Prosadit do sestavování veřejných rozpočtů na všech úrovních metodu porovnávání nákladů a užitků. To znamená neustále při schvalování jakékoliv výdajové položky vyjadřovat konkrétní užitek, který bude prostřednictvím takto financovaných aktivit dosažen, a to užitek v přínosu k ekonomickému rozvoji, rozvoji životní úrovně a především rozvoji lidského potenciálu jako hlavnímu předpokladu kvality života.

- ZÁVĚREM

Ve svém programu se česká sociální demokracie hlásí k hodnotám poctivé práce, která jako jediná vytváří skutečné bohatství společnosti. Proto chceme oslovit dělníky, techniky, zemědělce, pracovníky ve službách, lékaře, učitele, umělce, vědce a podnikatele. Neoslovujeme podvodníky ani ty, kdo zbohatli zneužitím svých funkcí. Jim naopak v případě našeho volebního úspěchu hrozí postih. Nedopustí/ne, aby budoucnost naší země byla založena na podvodech a rozkrádání, na odčerpávání prostředků od těch sociálních skupin, které se nemohou účinně bránit — nájemníků, mladých rodin, studentů, nemocných nebo důchodců.
Jsme pro solidární společnost, jejímž cílem je prosperita pro všechny, v níž lidskost zvítězí nad sobectvím.

