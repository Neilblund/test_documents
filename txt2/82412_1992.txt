OBČANSKÁ DEMOKRATICKÁ ALIANCE
PROGRAM PRO VŠECHNY, KTEŘÍ SE NARODILI PRO SVOBODU


NA CESTĚ 1989 - 1992

Občanská demokratická aliance byla, je a provždy zůstane první občanskou stranou znovu svobodného Československa. Byla založena svobodomyslnými lidmi už 17. prosince 1989. Od počátku je stranou pravicovou, stranou, která se hlásí ke konzervativním hodnotám v politice a k hodnotám liberálním v ekonomice.
ODA se stala jedinou stranou uvnitř Občanského fóra, která měla jasný program s cílem vytvořit jádro budoucího pravého křídla OF a zabránit tak nadvládě levice v něm. Svým působením a iniciativou ovlivnila celkově nesocialistické zaměření OF a jeho programu a zahájila proces vnitřní diferenciace tohoto hnutí.
Po rozpadu OF zůstala ODA samostatnou politickou silou, protože ví, že budoucnost patří volebním stranám. Moderní člověk netouží vstupovat do masových stran. Tak tomu bylo kdysi dávno, před mnoha desítkami let. Občané definitivně mají dost věčného vysedáváni na schůzích. Chtějí stranu nekonfesní, stranu pružnou, stranu schopnou si stanovit cíle a těchto cílů dosahovat. Na naší dosavadní cestě jsme opakovaně dokazovali, že právě takovou stranou jsme. Posuďte sami.

CO JSME UŽ DOKÁZALI

ZROD DEMOKRATICKÉ PRAVICE
V září 1990 iniciovali poslanci ODA ve FS a ČNR vznik Meziparlamentního klubu demokratické pravice (MKDP) sdružujícího kolem 50 poslanců FS a kolem 40 poslanců ČNR. Předsedou celého MKDP byl zvolen poslanec ODA Daniel Kroupa a předsedou jeho části v ČNR byl zvolen Jan Kalvoda. V jeho devítičlenném předsednictvu bylo celkem 6 členů ODA. MKDP zlomil nadvládu levice v OF a prosadil scénář radikální ekonomické reformy a klíčové ekonomické zákony.
VYROVNÁNI S MINULOSTI
Bezpečnost občanu a bezpečnost demokracie závisejí na tom, jaké úctě se budou těšit lidská práva. Z tohoto důvodu jsme od počátku svého působení v zákonodárných sborech usilovali o to, aby porušování lidských práv za komunistického režimu bylo vyšetřeno a jasně odsouzeno. Přes silný odpor levice se naší straně podařilo prosadit usnesení Federálního shromáždění, které hodnotí komunistický režim jako nelegitimní a hodný zavržení. Jedná se o nesmírně důležitý počin, neboť toto usnesení zůstává trvalým a nikým nezpochybnitelným svědectvím o komunistickém režimu.
ÚSTAVA
Stabilita demokracie a tím pádem i záruky hospodářské prosperity závisejí na kvalitě ústavy.
ODA předložila vlastní návrh tří hlav ústavy, které by zaručovaly zvolení prezidenta, ustavení vlády těšící se důvěře parlamentu, a které by odstranily nedemokratický princip zákazu majorizace.
ODA dále prosazovala v Ústavní listině práv a svobod takové jejich pojetí, které umožňuje občanům domoci se těchto práv u soudů.
ORIENTACE NA SPOLUPRÁCI S NATO
Hned v době po revoluci přišel jménem ODA poslanec Pavel Bratinka s realistickým programem zajištění naší bezpečnosti co nejužší spoluprací se státy NATO. V průběhu volebního období se podařilo tuto koncepci prosadit jako oficiální politiku ČSFR. Nelze též nepřipomenout, že již v poledne prvního dne pokusu o puč v bývalém SSSR vydala ODA jasné a ostré prohlášení odsuzující puč a vyjadřující solidaritu s tamějšími demokraty.


ZÁPASY ODA O REPUBLIKU
V jednáních o nové podobě Československa prosazovala ODA takové vztahy mezi federací a republikami, které by nevedly k neustálému prodlužování konfliktů. ODA byla a je kdykoliv ochotna jednat o společném státě, ale odmítáme přistoupit na falešnou hru nacionalistických sil, které se snaží těchto jednání zneužít k podvodu na voličích zakrýváním svých separatistických cílů. ODA, jejíž postoje presentoval především 1. místopředseda ČNR Jan Kalvoda, jako jediná strana zachovala během všech jednání jasný postoj. 
NAVRÁCENÍ ULOUPENÉHO MAJETKU
Již v březnu 1990 přišla ODA s myšlenkou navrácení uloupeného majetku původním vlastníkům. Ministr Tomáš Ježek vypracoval potřebný zákon (403/90 Sb.), který FS na podzim 1990 schválilo. Tímto zákonem se nejen učinilo zadost spravedlnosti, ale zároveň se jím urychlila i privatizace. 75% privatizovaných objektů v roce 1991 bylo privatizováno právě díky tomuto zákonu.
PRIVATIZACE 
ODA od samého počátku prosazuje princip "Každý majetek musí mít svého vlastníka, který se o něj bude starat". Proto od počátku podporuje privatizaci. Spoluzakladatel ODA, ministr Tomáš Ježek, je jedním ze tří duchovních otců myšlenky kupónové privatizace.
ZÁKONY O NAVRÁCENÍ PŮDY A ZROVNOPRÁVNĚNÍ VLASTNÍKŮ PŮDY
Tyto zákony vytvořily základ pro moderní zemědělství. Poslanci ODA hráli významnou roli při jejich vypracování a projednávání. Jejich zásadní podobu určil tzv. návrh 3T, vytvořený pod vedením ministra Kubáta. ODA se významně zasadila o přijetí zákona na ochranu zvířat, který je také návratem do civilizovaných společenství.
ZÁKON O ROZHLASOVÉM A TELEVIZNÍM VYSÍLÁNÍ
Svobodná a demokratická společnost nemůže existovat bez sdělovacích prostředků, které jsou nezávislé na státní moci. Poslanec ODA, Michal Prokop se zasadil o takovou podobu zákona. která vznik nezávislých sdělovacích prostředků velmi usnadňuje.
SOCIÁLNÍ POLITIKA
ODA s plnou vehemencí usilovala a nadále usiluje o zrušení diskriminace pracujících důchodců a o daňové úlevy pro rodiny s dětmi.
PRODEJ BYTŮ NÁJEMNÍKŮM
ODA usiluje o vytvoření podmínek, ve kterých bude pro naše občany snadné nalézt byt podle vlastních potřeb. Důležitým krokem v tomto směru je možnost převodu bytu do vlastnictví nájemníku. ODA zcela nedávno předložila příslušný zákon na pořad jednání FS.
BEZPEČNOST OBČANŮ
Poslanci ODA se zasadili o kvalitní zákon o policejním sboru České republiky, ve kterém došlo jejich zásluhou ke zpřesnění vymezení pravomocí a povinností policistů, dále o zvýšení odškodného pro policisty či jejich příbuzné v případě zranění, či smrti policisty při ochraně života, zdraví či majetku občanů (zákon o služebním poměru policistů) a konečně prosazovali posílení občanského vlivu na práci policie (zákon o občanských bezpečnostních komisích).
KOMUNÁLNÍ POLITIKA
Členové ODA na mnoha místech výrazně ovlivňují činnost obcí jako starostové, radní i zastupitelé. Členy ODA se stalo tolik starostů především proto, že program ODA láká vyzrálé občany s konstruktivním přístupem k řešení složitých problému komunální politiky. 


Starostové ODA řídí Jáchymov, Hradec Králové, Český Krumlov, Telč, Janov nad Nisou, Most, Neratovice, Přelouč, ale i Prahu 6, 7, 9, Modřany a mnoho dalších obcí.
Velmi dobrý styk komunálních politiku se členy zákonodárných sborů znamená rychlou cestu informací a podnětů z obcí do parlamentů, a tak ODA například mohla kvalifikovaně řešit problematiku bytovou, bezpečnostní a další.
Význam ODA v komunální oblasti roste především proto, že má pověst konzervativní strany, která před radikalismem, vyvolávajícím krizové stavy, dává přednost promyšlené argumentaci a systémovým řešením; při řešení konkrétních problémů pak nepodléhá emocím a nalézá východiska ze zdánlivě neřešitelných situací.
Tolik o nejdůležitějších činech ODA v minulém období. Členové ODA věnovali hodně energie svým vystoupením ve sdělovacích prostředcích, ve kterých vždy obhajovali lidskou svobodu a důstojnost, zasazovali se o spravedlnost, o zachování Československa a o ekonomickou reformu. Dnes má ODA celou řadu osobností, které za uplynulé dva roky konkrétní prací dokázaly, že jsou schopny nést odpovědnost za tuto zemi a vést ji po cestě svobody, demokracie a hospodářské prosperity


VOLEBNÍ PROGRAM ODA 1992 PRO VŠECHNY, KTEŘÍ SE NARODILI PRO SVOBODU !

Svobodná společnost je tvořena lidmi, kteří pečují o tradiční a křesťanské hodnoty, o demokratické instituce evropské civilizace, uchovávají a chrání je. Prosperita je v právním státu produktem svobody.
ODA zve všechny lidi bez rozdílu na cestu ke svobodné společnosti. Obrací se k občanům, kteří mají vůli a odvahu svým životem od základu proměnit socialismem ožebračený stát. Volby nás přivádějí na křižovatku, na níž musíme rozhodně odvrátit hrozbu opětovné cesty do marasmu. Naším konečným cílem je demokratický kapitalismus.
Základem současné politické strategie ODA je i nadále důrazná podpora demokratické přeměny naší společnosti. Jejím nezbytným předpokladem je dokončení transformace ekonomiky, doplněné soustavou stejně rozhodných opatření ve všech oblastech společenského, politického í kulturního života.
ODA usiluje o zvyšování kultury našeho politického života zejména tím, že se snaží přimět své politické partnery - k jasnému a otevřenému vyhlašování politických záměrů a cílů, - k demokratickému získávání podpory těchto záměrů a cílů, - k dodržování civilizovaných forem a pravidel politického jednání.


STÁT A VLÁDA ZÁKONA

Stát je tu pro občany, nikoliv občané pro stát!
V nadcházejícím volebním období bude proto ODA využívat svého vlivu k tomu, aby stát plnil svou úlohu: aby se občan dovolal pomoci, je-li ohrožena jeho bezpečnost, aby se dovolal práva, je-li ohrožena jeho svoboda a důstojnost či jeho majetek, jakož i svoboda a prostor jeho podnikatelského záměru, aby se dovolal pomoci, ocitne-li se v nouzi, v níž si nedokáže pomoci sám.
Trváme na důsledném rozlišování veřejného a soukromého práva. Princip soukromého práva je následující: vše, co není zákonem zakázáno, je dovoleno. Naproti tomu veřejné právo vychází ze zásady: vše, co není zákonem povoleno, je zakázáno.
Cílem tohoto rozlišení je co nejvíce odlišit zákonné normy organizace státu od zákonů jako obecných pravidel chování občanů mezi sebou, u nichž nesmí být předem známy případy, na které budou použity. Zákony musí do budoucna působit jako záruka svobody a již nikdy se nesmí stát prostředkem nadvlády jedné mocenské skupiny nad druhými.

OBNOVA VEŘEJNÉHO PRÁVA
FEDERALISMUS V DUCHU EVROPSKÝCH TRADIC
ODA usiluje o obnovu Československa jako mezinárodně uznávaného demokratického státu, založeného na principech svobody, spravedlnosti a humanity. Za optimální formu státoprávního uspořádání považujeme federalismus, tak jak se osvědčil v řadě zemí. Vztahy mezi federací a republikami ovšem nemohou být vedeny nacionálními hledisky, ale výhradně ohledem na obecné zájmy občanů. Rozdělení kompetencí nesmí být diktováno mocenskými ambicemi, ale potřebami zaručit občanům vnější a vnitřní bezpečnost, dodržování základních práv a svobod, ekonomickou prosperitu a sociální pomoc.
Jestliže však v jedné či obou republikách Československa má převážit politická vůle vytvořit samostatný stát, považujeme pro takový vývoj za jedinou cestu, přijatelnou jak z mezinárodního hlediska, tak i z hledisek ústavních, referendum.
ROVNOVÁHA MOCI VE STÁTÉ
Při přípravě nové československé ústavy ODA nabízí vlastní představu o rovnováze moci mezi parlamentem, vládou a prezidentem. Úlohou prezidenta, kromě vnější reprezentace státu, je stabilizující role, která překlenuje politické spory a krizové situace. Proto ODA pro funkci prezidenta navrhuje sedmileté volební období a posílení jeho pravomocí pro případ vládní či parlamentní krize, války a podobně. Ve svých návrzích ústavy ODA prosazuje takový poměr vlády a parlamentu, který umožní efektivní výkon státní moci. Vláda již nesmí být paralyzována stranickými spory a měla by tvořit jednotný tým založený na autoritě premiéra. Proto v naší zemi, kde vládní většinu v parlamentu bude s největší pravděpodobností vždy tvořit několik politických stran, je nezbytné, aby předseda vlády byl volen parlamentem a nedůvěru aby mohl parlament vyjádřit pouze volbou nového předsedy vlády. Demokracie se nesmí zvrhnout v diktaturu většiny. Proto je třeba do parlamentního systému zabudovat soustavu brzd a protivah. Tomu nejlépe odpovídá dvoukomorový parlament složený z Poslanecké sněmovny a Senátu. Rozmanitost země (republiková či územní) nachází svůj postačující výraz ve složení Senátu. Proto ODA rozhodně odmítá způsob hlasování se zákazem majorizace jako nesmyslnou komplikaci funkce parlamentu, který zvýhodňuje pouze extremistické menšiny.


PRÁVNÍ STÁT JAKO VLÁDA ZÁKONA
Právní stát chápe ODA jako vládu zákona, který platí pro všechny, pro občany stejně jako pro státní úředníky. Před zvůlí byrokracie musí být občané chráněni dobře formulovanou a soudně vynutitelnou soustavu práv a svobod (právo na informace, ochrana osobnosti aj.). V tomto duchu bude ODA usilovat o úpravu Listiny základních práv a svobod, která nyní stále ještě obsahuje řadu prázdných deklarativních vyhlášení.
RESPEKT K PRÁVŮM NÁRODNOSTNÍCH MENŠIN
Demokratický stát musí plně respektovat práva národnostních menšin, která jsou obsažena v Listině základních práv a svobod, dokumentech KBSE a mezinárodních úmluvách, podepsaných ČSFR. ODA považuje za nutné co nejdříve přijmout soubor zákonů pro realizaci těchto práv a současně je vybavit prováděcími předpisy.
Za uskutečňování jednotlivých práv odpovídají republikový parlament a vláda. ODA má za to, že koordinace resortních činností v této oblasti má probíhat na úrovni parlamentního výboru pro národnosti, Vládního úřadu pro národnosti a jeho Rady pro národnosti.
ODA považuje za žádoucí prosazovat model plnější samosprávy národnostních menšin, podporuje potřebu existence volitelných grémií zastupujících zájmy jednotlivých menšin a bude je považovat za partnery při jednáních na úrovni parlamentu a vlád. Volená reprezentace národnostní menšiny bude např. delegovat svého zplnomocněnce do Rady pro národnosti úřadu vlády České republiky.
NEZÁVISLÉ SOUDNICTVÍ
Nezávislé soudnictví považuje ODA za jeden z pilířů státní moci a za jednu z hlavních záruk vlády zákona. Proto bude tuto nezávislost posilovat, jak důrazem na morální kvalitu jmenovaných soudců, tak úsilím o zlepšení jejich společenského postavení. Kvalita a přiměřená rychlost rozhodování soudů se v budoucnu musí stát samozřejmostí.
ODA se zasadí o důkladnou reformu trestního zákonodárství. Půjde především o zrušení dvojí kvalifikace trestného činu (jeho skutkové podstaty a společenské nebezpečnosti) převzaté ze sovětského práva a o zřízení institutu vyšetřujícího soudce schopného operativních zákroků. S tím také souvisí nezbytnost nové koncepce role prokuratury. ODA bude prosazovat změnu prokuratury sovětského typu ve státní zastupitelství západního typu.
VÝKONNÁ STÁTNÍ SPRÁVA
Pro fungování státu má mimořádný význam způsob a kvalita činnosti orgánů statní správy, počínaje ministerstvem a konče obecními úřady. Prvním krokem na cestě k vytvoření demokratického státního aparátu je lustrační zákon, který vylučuje ze státní správy celostátní i místní špičky bývalé komunistické hierarchie.
REDUKCE STÁTNÍHO APARÁTU
Při budování nového státního aparátu už konečně musíme opustit spolehlivě vyšlapané cesty předlistopadových aparátníků. ODA bude usilovat o zjednodušení struktury státních úřadů a o odvážné snížení počtu úředníků. Budeme vyžadovat, aby v obou vládách byly zrušeny zbytečné funkce místopředsedů. Také počet ministrů a ministerstev je stále nadměrně a zcela zbytečně vysoký. Pouze ministerskou funkci chápeme jako funkci politickou.


ÚZEMNĚ SPRÁVNÍ USPOŘÁDÁNÍ

Nového územně správního uspořádání nedosáhneme zbrklou revolucí shora. Naším cílem je vybudovat demokratickou a výkonnou veřejnou správu, která je jednoduchá, srozumitelná, dostupná a nenáročná na čas a prostředky občana.
Základním stupněm veřejné správy je obec. Podle principu veřejného práva obec rozhoduje o věcech v její samosprávné působnosti. Podporujeme rozvoj soustavy pověřených obecních úřadů. Na úrovni těchto územních jednotek by se měl soustředit střídmý, ale účinný výkon běžné agendy státní správy např. stavebního řízení, sociálního zabezpečení, živnostenské správy a podobně.
PŘIROZENÉ REGIONY
Územní obvody různých správních činností by se měly shodovat. Je to přehledné a je to, nejméně nákladné.
ODA proto bude podporovat existenci druhého stupně samosprávy mezi obcí a republikou. Nejvhodnější variantou jsou samosprávné celky-přirozené regiony-složené z území pověřených obecních úřadů. Takové regiony ztělesňují přirozené vazby (lidská dimenze) a hodnoty území, které byly v minulosti potlačovány.
Region musí mít zastupitelský orgán. S účinností pro území daného regionu by by jeho zastupitelský orgán byl oprávněn vydávat obecně závazné předpisy na základě zmocnění zákona a v jeho mezích. Na úrovni regionu též musí být odpovídající stupeň státní správy. Regiony jsou vhodné pro řízení a rozhodování zejména pokud jde o dopravu, liniové stavby péči o životní prostředí, vyšší zdravotnictví a školství, podpůrné či útlumové hospodářské programy regionálního rozvoje atd.
ZEMĚ
	Reformu veřejné správy je třeba dovršit. Kulturní a historické celky - země moravská a země slezská - jsou nepochybné. ODA podpoří svobodný rozvoj historických a kulturních tradic území.Navažme na tradice  moravanství a slezanství v poloze pozitivní  rozvíjející. Věrohodnost této snahy však nechceme zaměňovat s touhou po sebeuplatnění politiků. Navrhujeme zemské zřízení v podobě , která uspokojí potřeby určitého území a zároveň ho nevnucujeme tam, kde není tato potřeba pociťována.
Nejschůdnější cestou je pojimat země jako celky, vyvinuté z přirozených regionů pro věci společného zájmu. Takto mohou být země zdola odvozené samosprávy a dosáhnout završení své identity vlastním zastupitelským orgánem. Modelem pro uplatnění uvedených principů je historická kontinuita zemí moravské a slezské. Takto ustavené země budou vyjádřením opravdové vůle občanů.
OBEC - ZÁKLAD OBČANSKÉ SPOLEČNOSTI
Motto: "Mnohému snad bude se zdáti podivno, řeknu-li, že vlastně více záleží na dobrém zřízení našich obcí než na zřízení celého státu". K. H. Borovský, 1846.
JEDINEČNÝ VÝZNAM OBCÍ
V občanské společnosti náleží obci jedinečné postavení. V ní se odehrává většina vztahů mezi občanem a místem i mezi lidmi navzájem. V demokracii je obec svého druhu státem a volené zastupitelstvo svého druhu parlamentem.


Základní funkcí obce je vytváření podmínek, příznivých pro život lidí i pro jejich aktivity na svém území. Obec je správcem či účastníkem zejména pokud jde o péči o vzdělání, kulturu, sociální služby, zdravotní péči, pořádek a bezpečnost, životní prostředí, veřejné sítě a dopravu, bydleni a místní výstavbu.
Hodláme prosazovat zásadu primární kompetence obce. O záležitostech, které se obce výhradně a bezprostředně týkají, musejí mít možnost rozhodovat převážně místní orgány. Postavení obcí by v budoucnu mělo být upraveno uceleným kodexem obecního práva. Podporujeme možnost rozpuštění zastupitelstva jako způsob řešení výjimečné situace. O výlučných otázkách existence obcí, zejména slučování či rozdělování obcí, měli by občané v přesně vymezených případech rozhodovat prostřednictvím místního referenda. Dohled státu nad obcemi musí být omezen na zákonem stanovené okruhy. Místní správa a samospráva nesmí být pohlcena zájmy jednotlivce, skupin či politických stran. Proto ODA klade velký důraz na čistotu veřejné služby, pozorný výběr osob pro úřady veřejné správy.
EKONOMICKÉ ZAJIŠTĚNÍ OBECNÍCH FUNKCÍ
Jsme proti iluzi úplné finanční soběstačnosti obcí i myšlence, že prosperita spočívá pouze ve vlastnictví obecního majetku. Obec nemůže primárně být podnikatelem, ale tím, kdo vhodnou politikou podnikatele přitahuje. Bohatství obce závisí především na bohatství jejich obyvatel a prosperitě podnikatelů.
Jako vhodný prvek daňové soustavy hodláme prosadit celkově podstatně nižší zákonem stanovené daňové zatížení, provázené zákonem stanovenou možností přirážek k přímým daním, tj. dani z nemovitosti a dani z příjmu. Tento způsob umožní aktivní podpůrnou či útlumovou finanční politiku obce a její vliv na okruh činností na jejím území. Obec by měla být příjemcem takto určeného rozdílu v daňových výnosech.
Chceme rozvinout systém podpůrných institucí pro rozvoj podnikání, které založily prosperitu mnoha obcí a regionů ve vyspělých zemích. Jde o sítě poradenských a manažerských středisek, center "tréninku" podnikatelů, o podporu působení hospodářských komor či středisek pro rozvoj marketingu.
Obecní majetek by měl zahrnovat převážně infrastrukturu obce (veřejné sítě, pozemky, komunikace). Majetek, který tento charakter nemá, je nástrojem podnikání obce. Podle podmínek jej lze privatizovat, ale i využívat k veřejně prospěšným činnostem. Majetek, který slouží výhradně k podnikání by měl být vlastnictvím obce pouze výjimečně a na přechodnou dobu. Nadměrná držba zvyšuje náklady a snižuje výnos z daní.
ODA prosazuje zásadu autonomie obecních rozpočtů úspora či přebytek nesmí založit možnost odebrání finančních prostředků obci. Budeme podporovat pojetí obecních rozpočtů v jejich dimenzích správních a investičních 
OCHRANA POSTAVENÍ OBCÍ A MĚST
Vůči venkovským sídlům chceme využít nástrojů komunální politiky a státní politiky záchrany a obnovy venkova. Musíme zastavit vylidňování vesnic, oživit její přirozené hospodářské funkce a kulturní vazby.
Malá a střední města představují v mnohém základní rovinu, v jejímž rámci se odehrává většina funkcí území "středního řádu" - hospodářské aktivity, služby i kultura. V českých zemích představují charakteristický prvek osídlení a je třeba jeho postavení chránit a rozvíjet rozumnou regionální politikou.
Velká města jsou uzlovými body v kostře osídlení státu. Budeme prosazovat zákonné vymezení statutu těchto měst, který nesmí být proklamací a musí mít věcný obsah. Tím mohou být například přímé finanční vztahy ke státu. Důvodem pro udělení statutu nemůže být pouhá velikost města, ale i jeho výjimečnost. Zákon o Praze a politika včetně hospodářských iniciativ musí odrážet význam Prahy jako hlavního města státu.


SOCIÁLNÍ POLITIKA
V sociálním programu považujeme za důležité vytvořit všeobecný a cílený dávkový systém založený na dvou tradičních technologických principech: sociálním pojištění a sociální podpoře. Oba principy musí být od sebe jasně odděleny a jejich adresátem je vždy rodina.
PŘÍJMOVÝ STANDARD PO CELÝ ŽIVOT
První z nich, sociální pojištění, vychází z představy životní dráhy jednotlivce procházející dobou hojnosti a dobou nedostatku. V období hojnosti přispívá konkrétní jedinec úměrně ke svému příjmu k akumulací kapitálu v pojišťovně, která zaručí ve druhém období pomoc na základě předem sjednaných kritérií pro přiznání dávky. Bezprostřední adresát -oslabený jedinec- má na ní nárok bez zřetele na absolutní parametry jeho současného stavu. Její výše je odvozena z původně existujícího příjmu, který byl z nějakého společensky uznávaného důvodu ztracen. Dávka je potom částečnou náhradou tohoto příjmu. Tyto dávky tedy slouží k udržování příjmového standardu konkrétních rodin.
SOCIÁLNÍ POMOC POTŘEBNÝM
Sociální podpora reaguje na stav, kdy rodina má nízký příjem. Umožňuje "chudým", aby se stali natolik "bohatšími", že jejich chudoba je "snesitelná" - jak pro ně samé - tak pro společnost. Kdo žádá o takovou dávku, musí prokázat, že jeho rodina klesla pod hranici životního minima a že nemá možnost tuto situaci sám řešit. Děje se tak podle tzv. testu příjmu, které jsou přesně a jasně definovány. Každá rodina, která splní kritéria těchto testů má nárok na sociální podporu. Dávky sociální podpory tedy zajišťují jakýsi minimální standard spotřeby ve společnosti. Vytvoření a podpora tohoto základního systému je starostí státu, který ho nemůže na nikoho jiného delegovat. ODA bude důsledně prosazovat, aby všeobecný dávkový systém byl srozumitelný, přehledný, maximálně jednoduchý, úsporný a slučitelný s evropským standardem. Velký význam v systému sociální pomoci je třeba věnovat rozvoji humanitárních organizací, které vlastní pomoc realizují mimo tržní systém.
BEZPEČNOST OBČANŮ
SOUSTAVA INSTITUCÍ ZODPOVĚDNÝCH ZA BEZPECNOST
Bezpečnost občanů závisí na tom, zda lidé, ohrožující druhé a dopouštějící se trestných činů, obtížně unikají spravedlnosti. Kriminální a pořádková policie proto musí spolupracovat s nezávislými vyšetřovacími orgány policie. Na ně navazuje činnost advokátů a prokuratury, soudů a vězeňství. Tento soubor institucí by měl dohromady vytvářet kooperující celek, zasazený do prostředí výkonných sociálních služeb. Činnost sociálních kurátorů musí umožňovat návrat delikventům do normálního života. Těžiště starostí o bezpečnost by mělo být v oblasti prevence, kde se na ní mohou podílet všichni občané.


PRIORITY 
ODA považuje za nutné: 
- dostat pod kontrolu růst kriminality
- bránit mezinárodnému propojení organizovaného zločinu
- zvýšit právní vědomí
- zajistit občanskou kontrolu všech bezpečnostních orgánů státu

ODA prosazuje uplatnění "lustračního zákona" a zároveň právo každého občana vědět, zda byl veden StB v registru svazků. Proto v současné době doporučuje využít v tomto směru zkušenosti Spolkové republiky Německo.
Dále ODA považuje za nezbytné co nejrychleji prosadit přijetí zvláštního zákona pro činnost soukromých bezpečnostních služeb, z nichž mnohé jsou organizovány bývalými příslušníky StB, kteří museli z policie odejít.
BOJ S ORGANIZOVANÝM ZLOČINEM
Významným nebezpečím je možnost propojení našeho kriminálního podsvětí s mafiánskými organizacemi, zejména z východu. Proto považujeme za nezbytné vybudovat pro boj s organizovaným zločinem zvláštní policejní útvary.
Kriminalita spojená s výrobou, pašováním, prodejem a užíváním drog je celé společnosti nebezpečná nejen svým kriminálním charakterem, ale především sociálními důsledky. Proto ODA bude prosazovat jak preventivní řešení vůči ohroženým skupinám občanů, tak i nekompromisní postih vůči těm, kteří na drogách vydělávají.
Aby došlo k nápravě je především nutno posílit Polici ČR (zvýšení počtu policistů, množství rechniky a zhuštení síte policejních stanic v ČR.)

SOUKROMÉ PRÁVO

SMLUVNÍ VOLNOST
Soukromé právo upravuje vztahy mezi rovnými subjekty, které svobodně rozhodují o svých vztazích. Proto je v oblasti soukromého práva základním principem smluvní volnost a zásadní nepřípustnost jednostranného vnucení vůle jinému. Právní regulace je možná jenom tam, kde chrání smluvní volnost a rovnost všech subjektů. Donucovací moc práva se vztahuje na donucení respektovat práv druhých. Tato snaha o co nejmenší omezování subjektu je motivem vytyčení zásady deregulace, kterou prosazuje ODA
 Výjimku tvoří regulace dispozitivní. Tento způsob právní úpravy pomáhá stranám vyjasnit jejich práva a povinnosti v případě, že opomněly ve smlouvě jasně vymezit své vztahy. Dispozitivní úpravu bude ODA zpřesňovat a rozvíjet a to zejména v období, kdy rozhodovací praxe soudu nemá dostatečnou úroveň.
VLASTNICKÉ PRÁVO
Vlastnické právo považuje ODA za rozhodující podmínku ekonomického rozvoje a za základní lidské právo. Musí být jednoznačně upraveno a právně chráněno tak, aby každý měl naprostou jistotu, že jeho pracovní úsilí zhmotněné v předmětu vlastnického práva mu zůstane zachováno a že je budou moci převzít i jeho potomci. Věříme, že stupeň důvěry v tuto ochranu se odrazí v intenzitě pracovního úsilí lidí, v jejich podnikavosti, v jejich ochotě podstupovat podnikatelské riziko a koneckonců v ekonomickém rozvoji společnosti. Rovnost vlastníků pokládá ODA za výraz demokraticky organizované společnosti.


Také nehmotné statky jsou součástí majetku jednotlivce stejně jako statky hmotné a ze stejných důvodů jako chráníme vlastnictví, bude ODA chránit práva jich se týkající.
SMLUVNÍ SVOBODA - ZÁKLAD TRHU
Pro ODA je smluvní svoboda právním aspektem tržní ekonomiky. Tržní ekonomika je nepředstavitelná bez svobodné smlouvy. Omezení smluvní svobody (např. kontraktační povinností dobře známou z minulosti) omezuje a popř. vylučuje působení trhu. Druhou stranou smluvní svobody je zabezpečení dodržování smluv, bez něhož smlouvy rovněž nejsou smlouvami. ODA bude prosazovat, aby toto zabezpečení bylo výsledkem nejen soukromoprávní regulace, ale i zajištění bezchybného fungování soudní soustavy vybavené kvalifikovanými, nezávislými a nekorumpovatelnými soudci. Soudní systém musí být schopen nejen rozhodovat podle práva, ale také svá rozhodnutí vykonat i proti vůli povinného.
ODPOVĚDNOST ZA ŠKODU
Odpovědnost za škodu a její právní řešení bylo zatím jen minimálně dotčeno vývojem po roce 1989. ODA považuje za nezbytné upravit ji na základě moderního principu lokalizujícího odpovědnost u toho, kdo skutečně škodu způsobil, a to bez ohledu na délku řetězu dalších subjektů vedoucím k poškozenému. To platí jak na škodách na životním prostředí, tak o odpovědnosti za výrobek, ale také o odpovědnosti uvnitř obchodních společností, jejichž vedoucí osobnosti by měly odpovídat bez jakéhokoli omezení vůči společnosti i vůči třetím osobám.
Tato tendence právní úpravy odpovídá významné funkci právní úpravy - ochraně třetích osob. ODA bude prosazovat ochranu třetích osob i důslednou úpravu neslučitelnosti výkonů funkcí státních a hospodářských funkcí ve více podnikatelských subjektech, ale také omezení osob v příbuzenských vztazích k určitým funkcím apod.
OCHRANA TRŽNÍCH SIL
Ochranu hospodářské soutěže považuje ODA za nutné doplnit i veřejnoprávními prostředky (ukládáním sankcí z vlastního podnětu státního orgánu, protože v počátečním stádiu vývoje tržního hospodářství je soukromá iniciativa soutěžitelů a spotřebitelů k uplatnění postihu soudní cestou slabá. Kromě toho je soudní rozhodování na nedostatečné úrovni a stejně tak exekuce. Stát musí vrchnostensky napomoci vytváření podmínek pro rozvoj soutěže a pro stabilizaci právního vědomí účastníků trhu, kteří se teprve musí naučit rozlišovat mravné a nemravné jednaní v rámci konkurence. Tato aktivita státu je svrchovaně důležitá a nesmí být zaměňována se státním řízením ekonomiky.
Pracovní vztah je vztahem smluvním a musí proto podle našeho názoru podléhat stejným principům jako ostatní smluvní vztahy. V opačném případě stát deformuje působení tržních sil, které se řetězovitě rozbíhá do navazujících vztahů se všemi negativními důsledky. Jenom nezkreslené fungování trhu vede k ekonomickému rozvoji a k narůstání počtu pracovních příležitostí.
Soukromé právo považuje ODA za základ rozvoje ekonomiky, tedy i obchodu. Obchod není a nesmí být omezen státními hranicemi. Nesmí být omezen ani právními zvláštnostmi nepochopitelnými pro přicházející zahraniční subjekty. Proto musí být imperativem pro naši legislativu evropské právo, ale také principy právní úpravy vyspělých evropských států na těch úsecích, kde evropská právní integrace nezasahuje do vnitrostátních právních řádů. Již dnes je možno najít v našem novém zákonodárství nepřeberné množství prohřešků proti těmto principům. Převzetí vypracovaných právních konstrukcí ze zahraničí je i prvkem překonání naší právní nekulturnosti.


RODINA NENÍ PŘEŽITEK
Rodina má naprosto nezastupitelné funkce kulturní, mravní, společenské, ale také ekonomické. ODA si uvědomuje, že její ochrana je ochranou společenského systému, proto i této oblasti bude věnovat zvýšenou a soustavnou pozornost.

MEZINÁRODNÍ VZTAHY

PRIORITY: BEZPEČNOST STÁTU A VOLNÝ OBCHOD
ODA považuje za hlavní prioritu československé zahraniční politiky zajištění bezpečnosti státu a jeho demokratického zřízení prostřednictvím svazku se spřátelenými státy a mezinárodními strukturami bezpečnosti a spolupráce. Prioritou číslo dvě pak je zajistit co nejlepší podmínky pro volný pohyb našich občanů a pro volný pohyb zboží a služeb. Tyto úkoly v současné době vyžadují, aby zahraniční politika ČSFR plně využívala možností poskytnutých Asociační dohodou s Evropskými společenstvími.ODA považuje za prospěšné rozvíjet co nejtěsnější spolupráci s Polskem a Maďarskem a postupně vytvářet aktivní vztahy ke státům Společenství nezávislých států, popř. ostatním státům vzniklým po rozpadu SSSR. 
ODA vynaloží potřebné úsilí, aby se ČSFR aktivně účastnila tvorby nových bezpečnostních struktur, přičemž budeme usilovat o udržení přítomnosti USA v Evropě jako pojistky proti porušení rovnováhy.
V rámci našich možností budeme podporovat síly svobody a demokracie v celém světě - což je nejlepší zárukou naší svobody.
ARMÁDA SCHOPNÁ ODRADIT PROTIVNÍKA
ODA je přesvědčena o nezbytnosti ozbrojených sil jako záruky dostatečné váhy ČSFR v mezinárodním společenství a jako výrazu ochoty přinášet oběti v zájmu vlastní bezpečnosti. Armáda musí být schopná odradit potenciálního útočníka, ubránit nedotknutelnost a územní integritu státu a poskytovat účinnou pomoc obyvatelstvu při živelných pohromách. Vzhledem ke geopolitické situaci státu může naše armáda plnit své úkoly pouze v podmínkách co nejužší vazby ČSFR na NATO a co nejtěsnější spolupráce s vojenskými strukturami sousedních zemí, především Polska a Maďarska.
Podle ekonomických možností státu bude ODA prosazovat postupné budování armády s rostoucím podílem profesionálů.


DEMOKRATICKÝ KAPITALISMUS
Bohatství vytvářejí lidé a nikoliv stát. Jeho úkolem je "pouze" koncipovat a garantovat právní, institucionální a měnový rámec pro podnikání.

HOSPODÁŘSKÁ POLITIKA

TRH BEZ PŘÍVLASTKU
ODA jako strana, která se opírá o tradiční konzervativní politické hodnoty a která v hospodářské oblasti zároveň vychází z evropského liberálního myšlení, jednoznačně prosazuje hospodářský systém západního typu - standardní tržní ekonomiku. Ta se vytvořila evolučně, po staletích hledání a bídy, a je historicky ověřenou cestou k široce založenému hospodářskému vzestupu, který zasahuje celou společnost. Tento hospodářský systém dává největší prostor pro rozvoj pracovitosti a podnikavosti. Lidskou svobodu staví na pevný základ soukromého vlastnictví a zároveň vede lidi k odpovědnosti za jejich jednání. Obecným cílem ODA je demokratický kapitalismus. Ten z hlediska hospodářského spočívá ve svobodě vlastnictví a svobodě podnikání v rámci volného trhu, jehož pravidla platí pro všechny stejně. 
Dosavadní výsledky ekonomické transformace v Československu jsou povzbuzující a velmi nadějné, a to přes trvající problémy, které tento široce založený národohospodářský manévr v plné nahotě odhalil a které jsou dědictvím komunistické minulosti. Po čtyřiceti letech komunistického režimu dokázala vláda, vzešlá z minulých voleb, během velmi krátké doby připravit a zahájit radikální transformační program. Hospodářství ČSFR se nyní nachází v etapě, která představuje velmi solidní východisko pro budoucí rychlý hospodářský vzestup. To je nesmírně důležité pro posílení důvěry lidí, u nás i v zahraničí, v naši hospodářskou politiku, v československou měnu a tento vývoj nás významně odlišuje od hospodářské situace v ostatních zemích bývalého komunistického bloku. Důvěra v československý transformační proces, na jehož koncepci i provádění se ODA velmi významně podílí, ve světě postupně značně vzrostl.
HROZBY REFORMNÍCH PASTÍ
Velmi nadějné výsledky dosavadního průběhu československé ekonomické transformace nejsou vůbec samozřejmostí. To je třeba zvlášť zdůraznit, tváří v tvář plytkým útokům levice. Nemají-li být dosažená pozitiva promarněna, musí být v dalším období transformační politika rozvíjena razantnějším uskutečňováním liberalizačních, právních a institucionálních kroků a zejména doplněním transformačního programu o nové prvky. ODA si uvědomuje tíživou situaci velké skupiny obyvatel Československa, kteří nesou důsledky hospodářského poklesu a poklesu reálných příjmů. Určitě však víme, že tento pokles je přechodný a nezbytný proto, aby mohla proběhnout rozsáhlá restrukturalizace ekonomiky, po které nastane opět vzestup. Jsme přesvědčeni, že zvládneme i nešťastný souběh velmi nepříznivých vnějších okolností na východ od nás, které start československé ekonomické transformace doprovázejí.
Ještě ale není vyhráno. Nemůžeme nevidět hrozící riziko reformní pasti, kdy makroekonomicky stabilizovaná ekonomika může postrádat mikroekonomické impulsy k hospodářskému růstu a dlouhodobě se potýkat s nezaměstnaností a stagnací životní úrovně. Dosud chybí mnoho zákonů, pravidel a dobře fungujících institucí státní správy. Pokračující hospodářský pokles před nás též staví riziko snižujících se příjmů souhrnu státních rozpočtů, což, při rostoucích nárocích na sociální a další nutné výdaje, může vést k nárůstu velkého rozpočtového deficitu s neblahými inflačními důsledky. Nemalým rizikem je i nedostatečná koordinace hospodářské politiky mezi federální a republikovou úrovní.
ODA považuje za nezbytné čelit těmto rizikům a současně pokračovat v nastoupené cestě především snižováním "podnikatelské" role státu v hospodářství a podporou ekonomické činnosti jednotlivce jako soukromého vlastníka.


Odtud pramení náš důraz na privatizaci a rozvoj soukromého sektoru, na snižování podílu státních rozpočtů na hrubém domácím produktu, na přesun daňového zatížení z přímých do nepřímých daní, na podporu vstupu zahraničního kapitálu a na rozvoj kapitálového trhu, na obecné vyčlenění sociálních aspektů z ekonomických kategorií (z cen, celoplošných daní, atd.) a jejich přesun do problematiky sociální sítě (přímých podpor, úlev a další pomoci). Tato, byť politicky nesnadná cesta umožní překonat hospodářský pokles nejrychleji a - bez ohledu na krátkodobě značné sociální dopady - je to i cesta sociálně nejméně bolestná.
DŮSLEDNÁ A RYCHLÁ PRIVATIZACE
Lidé budou vynakládat úsilí a riskovat svůj kapitál pouze tehdy, budou-li existovat záruky, že zdroje, které svou prací vytvoří, zůstanou v podstatné míře v jejich vlastnictví a že o jejich užití pro spotřebu či další investování budou rozhodovat sami. ODA proto podporuje vznik co největšího soukromého hospodářského sektoru a za hlavní úkol nejbližší doby považuje urychlenou privatizaci.
V procesu privatizace je nutno překonat dva základní problémy, které jsou dědictvím komunistické minulosti: výrazný nedostatek domácího kapitálu k privatizaci a problematické ocenění našich statků (budov, strojů, zařízení, půdy), vyplývající z neexistence finančních, kapitálových a zbožových trhů. Tato skutečnost vede k použití kupónové privatizace, kterou ODA plně podporuje. Je to postup, který má navíc další velmi blahodárné stránky, a sice politické zprůchodnění privatizace a demokratizaci vlastnictví, kdy každému občanovi je umožněno získat majetek. ODA podporuje i činnost investičních privatizačních fondů, pokud tato podléhá platným zákonům a kontrole. Tyto fondy sehrají velmi důležitou roli, když budou jednat jménem velkého množství drobných akcionářů a umožní tak akumulovat kapitál a umístit jej podle signálů trhu.
Kromě plné podpory kupónové privatizace se však bude ODA zasazovat i o použití dalších privatizačních metod - jako jsou aukce, veřejná soutěž, či přímý prodej - při nichž dochází k ztotožnění podniku s jedním či několika málo vlastníky. ODA tím chce dosáhnout co nejrychlejšího vzniku vrstvy domácích podnikatelů, neboť na jejich existenci bude v nemalé míře záviset míra našeho budoucího hospodářského úspěchu.
DEMONOPOLIZACE A OCHRANA HOSPODÁŘSKÉ SOUTĚŽE
Mnohem výrazněji než dosud bude ODA prosazovat demonopolizaci a ochranu hospodářské soutěže. Už vůbec nelze připustit stav, kdy by státní monopoly byly nahrazeny monopoly soukromými, ať už domácí či zahraniční provenience. To platí nejen pro výrobu, ale i pro obchod. Je neúnosné, aby drobní spotřebitelé nadále financovali velké monopolní zisky respektive nehospodárnost státního malo a velkoobchodu. I proto je nutné výrazně aktivizovat úřady pro hospodářskou soutěž, zlepšit zákonodárství a kontrolní činnost v tomto směru. 
Nejrychlejším a nejspolehlivějším antimonopolním opatřením však je další mocná podpora liberalizace cen (energetika, zemědělství, byty atd.) i zahraničního obchodu, likvidace posledních překážek pro vstup do odvětví a zvyšování exportu, který povede ke zhodnocení koruny - a tím i k zlevnění importovaného zboží. Otevírání naší ekonomiky zahraniční konkurenci musí nekompromisně pokračovat. Další omezování státní kontroly cen je sice krok krátkodobě bolestný, pro rozvoj trhu a pro efektivní využívání kapitálových zdrojů je však bezpodmínečně nutný. ODA se bude zasazovat i o další sbližování našich cel se situací obvyklou ve vyspělých zemích. Jsme přesvědčeni, že ochrana domácího trhu před zahraniční konkurencí je možná jen ve výjimečných případech a že naopak tato konkurence musí donutit domácí výrobce k co nejrychlejšímu přizpůsobení poměrům na světových trzích.


STABILNÍ MĚNA
Nutnou podmínkou pro ekonomický růst je stabilita. Stabilita institucionální, stabilita legislativní i stabilita vlastnická. ODA vynaloží veškeré možné úsilí, aby této stability, založené na evolučně vzniklých - tedy standardních principech - bylo dosaženo.
Stabilní ekonomické prostředí však je ohrožováno ještě jiným ekonomickým zlem - inflací. Toto zlo prvního řádu je levicí často zlehčováno. Rozpočtově dotační a mzdový populismus snadno roztočí inflační spirálu, kterou zastavit je nesmírně obtížné. Inflace vnáší nejistotu do rozhodování a negativně ovlivňuje ekonomická očekávání. Nejhorší je na ní to, že je neustále v pohybu, mění se, a to způsobem, který jen velmi obtížně můžeme odhadnout. Podniky nejsou schopny s dostatečnou přesností prokalkulovat své investiční záměry a odhadnout jejich budoucí ekonomický přínos. V takové situaci se orientují - pakliže vůbec investují - jen na investice s rychlou návratností a opomíjejí provádění zásadních technologických změn, které koneckonců jsou hlavní zárukou trvalého ekonomického růstu. Spolu s privatizací je proto dosažení stabilní měny klíčovým cílem ekonomického programu ODA. Budeme z tohoto důvodu podporovat silné a nezávislé postavení centrální banky, tak, aby tato nemohla podléhat aktuální politické konjunktuře, byť jakkoli kamuflované.
ÚSPORNÝ ROZPOČET
V oblasti státních financí máme představu malého, úsporně sestaveného rozpočtu. Jeho velikost vztažená k hrubému národnímu produktu, by z nynějších cirka padesáti procent měla v průběhu několika let klesnout alespoň o deset procentních bodů. To by umožnilo výrazně snížit daňové zatížení podniku a orientovat je více na investování. Ekonomický vzestup z toho vyplývající pak ve svém důsledku přinese státní pokladně více peněz než daně vysoké, které působí destimulačně. Zároveň ODA hodlá maximálně podpořit finanční úřady a kontrolní orgány, tak aby možnost daňových úniků byla co nejvíce eliminována.
Rozpočtovou politiku v nastávajícím období lze koncipovat jako mírně deficitní. Vycházíme přitom ze zkušeností vyspělých tržních ekonomik, v nichž takřka žádná vláda nehospodaří s vyrovnaným rozpočtem. Nejhorší inflační nebezpečí pominulo, a tak, podle našeho názoru je možné v tomto obtížném přechodném období připustit rozpočtový schodek do výše dvou procent objemu hrubého národního produktu.
ŽÁDNÉ ÚSTUPKY NÁTLAKOVÝM SKUPINÁM
Tyto finanční prostředky ovšem v žádném případě nelze směrovat do neefektivně fungujících státních podniků. Svou činnost aktivizují různá státně podniková lobby, která si vynucují změkčení podmínek, další státní zdroje, dotace, úlevy, preference a jiné výhody Při této nátlakové činnosti se dokonce orientují na finanční podporu některých politických stran v předvolební kampani, tedy těch stran, které jim přímo či nepřímo slibují, po případném volebním vítězství, splnění jejich přání. Pochopitelně za peníze těch produktivních, tedy daňových poplatníků. Podnikové sféře se přitom nyní dostalo významné pomoci. Vybrané podniky, identifikované bankami, jsou oddlužovány. Jsou oddlužovány úhrnnou částkou převyšující třicet miliard korun, což je zásadní podpora těm, kteří se bankám přes své dluhy jeví jako perspektivní. Tato pomoc ovšem je placena ze soukromých zdrojů, ať domácích či zahraničních, které byly utraceny při privatizaci. Tento fakt musí být každému zcela jasný. Stejně tak to, že příčinou platební neschopnosti a zadluženosti podniků je nikoli restriktivní měnová politika, ale úděsná nehospodárnost a manažerská neschopnost uvnitř těchto státních dinosaurů.
Souhrnné úspory obyvatelstva již loni přesáhly mírně ohromující částku 300 miliard korun a dále rostou. Státní podniky, na rozdíl od řady soukromých nejsou schopny spotřebitele přesvědčit, aby jejich zboží kupovali. Tento stav by nebyl překonán ani mzdovou expanzí - a tedy dalším růstem poptávky - jak je nám zleva a ze státně podnikových lobby namlouváno. Přesně naopak - zvýšená spotřebitelská poptávka by byla orientována ještě více na kvalitní dovozní zboží, alespoň do té doby než by koruna musela být devalvována pod tlakem rostoucího vnějšího zadlužení a znovuoběvivší se inflace. Cestu k prosperitě podniku proto jednoznačně vidíme v jejich privatizaci - tedy v obnovení mikroekonomických impulsů efektivního chování.


STÁTNÍ FINANCE
Státní finance určené pro hospodářství musí být orientovány takřka výlučně na rozvoj infrastruktury (dálnice, telekomunikační sítě, letiště, železniční doprava atd.) a na některé vybrané oblasti průmyslu (např. velké energetické stavby, konverze zbrojní výroby, podpora exportu). Široce založenou průmyslovou (strukturální) politiku odmítáme. Zároveň jsme si vědomi, že problémy některých gigantických státních podniků jsou natolik hluboké a natolik spjaty s osudem celého regionu, že z politických důvodů bude nutné, aby stát za jejich vývoj převzal přece jen větší díl odpovědnosti (s cílem politicky zprůchodnit jejich uzavření nebo je prodat mimo obecný směr privatizace). Zároveň je nezbytné vypracovat systém jednoznačných a pevných kritérií pro manažery podniku jež - z různých důvodů - v nejbližších měsících a letech privatizovány nebudou.
OBNOVA FINANČNÍHO A KAPITÁLOVÉHO TRHU
Pro efektivní ekonomický rozvoj mají finanční a kapitálové trhy přímo životní význam. ODA proto bude zvláště dbát na to, aby byly obnoveny tradiční instituce, které zajišťují pohyb peněz a kapitálu do odvětví a oblastí kde trh generuje možnost jejich nejvyššího zhodnocení. 
Správná funkce obchodních bank je nemyslitelná bez rozvoje konkurence i v této oblasti. Dominantní role Komerční a Všeobecnej úverovej banky obecně a zejména jejich monopol při zprostředkování běžného platebního styku způsobují vážné problémy - poruchy trhu. Je proto nezbytné všestranně podpořit rozvoj bankovní konkurence, pochopitelně i včetně zahraniční. Obchodní banky musí o dobré zákazníky bojovat. Je zároveň třeba se co nejrychleji dostat ze situace, kdy i špičkové soukromé podniky jsou pod monopolním tlakem a diktátem bank. Na druhé straně některým hluboce zadluženým a definitivně mrtvým státním dinosaurům jsou dále široce poskytovány úvěry. Budeme podporovat privatizaci bank a zavádění takových prvků bankovní politiky jako je eskont a reeskont směnek nebo hypoteční úvěr. ODA také podpoří rozvoj pravomocí instituce bankovního dohledu. Překonat je třeba několikanásobnou personální poddimenzovanost bankovního sektoru vůči témuž sektoru v okolních vyspělých zemích.
PODPORA PODNIKÁNÍ
Podpora podnikání a co nejrychlejší vznik střední podnikatelské vrstvy je směr, který ODA považuje za jednu z hlavních priorit svého hospodářského programu vůbec. Podnikatelé jsou - přes veškerý pokrok ekonomické transformace a přes ujišťování ze strany státních orgánů - diskriminování státním sektorem v řadě oblastí. Vzájemná provázanost státního monopolu se státní administrativou klade před začínajícího soukromého podnikatele obrovské množství zcela zbytečných administrativních překážek, které spíše od podnikání odrazují. Neexistují (či teprve velmi pomalu vznikají) podmínky v oblasti bankovnictví (v podobě záručních bank, hypotekárních úvěrů, apod.), které by umožnily začínajícím podnikatelům snadnější přístup ke kapitálu. Nežádoucí bariéry existují pro podnikatele dosud i v zahraničním obchodě. Stát musí být připraven budovat informační instituce a přímo dotovat rozvojové a záruční banky pro podporu a modernizaci technologií.
REFORMA DAŇOVÉHO SYSTÉMU
S otázkou rozvoje podnikatelského stavu úzce souvisí reforma daňového systému a daňová politika státu. Dnešní daňové zatížení je všeobecně neúnosně vysoké. ODA bude podporovat připravovanou daňovou reformu, především ve směru snižování daňových sazeb a přesunu přímých daní na daně nepřímé. Současně jsme si vědomi rizik, které s daňovou reformou souvisí: možného deficitu státního rozpočtu při nízkých daňových příjmech a cenového nárůstu při vyšším podílu nepřímých daní.


ODA je však připravena mnohem více než dosud důvěřovat růstovým, ziskovým a tedy i daňovým efektům, které plynou z rozvoje podnikání. Budeme proto pro tento i pro příští rok hledat účelný kompromis, respektující rizika a současně považující čtyřicetiprocentní zdanění zisku za horní možnou hranici únosnosti. Soustava všech daní, federálních i republikových, musí být koordinována a ve svém souhrnu nesmí podlamovat podnikatelskou aktivitu. V dalších letech pak bude ODA jednoznačně sledovat politiku dalšího snižování daňového zatížení, která podpoří rychlý hospodářský růst.
Důsledkem takového růstu pak budou i absolutně větší částky, jež na veřejné služby a veřejné účely bude možné použít.
OŽIVENÍ EKONOMIKY
Ekonomické oživení může přijít teprve v příštím roce a bude spjato s ukončením první privatizační vlny. Letošní rok je z hlediska mikroekonomických růstových impulsů definitivně ztracen, neboť podniky procházejí "údolím smrti" - privatizační agónií, při které se čeká na jejich budoucí vlastnické uspořádání. Investice, vytváření nových joint ventures, podpisy smluv a exportní expanze, to vše přijde až poté. Již jsme řekli, že vážně varujeme před expanzivní měnovou politikou, jejíž provádění by právě v etapě privatizační agónie mělo - místo oživení - katastrofální následky. Už nyní však je třeba co nejvíce podporovat zahraniční investice v Československu, a to všemi zákonnými prostředky. Jejich roční objem je z loňských šesti set miliónů dolarů nutné zvýšit pro začátek alespoň pětinásobně. Je třeba podpořit využívání zahraničních úvěru soukromými firmami na dovoz pokročilých technologií, stejně tak i prodej celých podniků zahraničním investorům - vždy ovšem s důrazem na soutěžní charakter nabídky. Pro oživení ekonomiky v příštím roce je nyní nezbytné dále vést intenzívní jednání s cílem zrušit či alespoň omezit dovozní kvóty a snižovat či rušit dovozní cla. Platí to - po úspěšných jednáních se zeměmi ES a ESVO - zejména pro kontakty se severní Amerikou, Japonskem a nově industrializovanými zeměmi.

STRUKTURÁLNÍ POLITIKA VE VYBRANÝCH OBLASTECH 

ENERGETIKA
Soustředíme se na spolehlivý, efektivní a ekologicky se zlepšující trend nabídky všech druhu energie, zejména ušlechtilých, který respektuje v tržním prostředí změny poptávky u všech hospodářských subjektů a cenově na změny reaguje. V energetice budeme vycházet z uplatnění tržních cen za bezdotačních podmínek, při daňových úlevách ve prospěch racionalizačních investic, zaměřených na podporu úspor energií všeho druhu.
Respektujeme zásady Evropské energetické charty s důrazem na propojení energetických systémů v rámci celoevropského energetického trhu.
Zásadní význam ODA přikládá urychlenému přijetí základních zákonů, především zákona o energetickém hospodářství, který vytvoří podmínky pro racionální hospodaření s energií a pro zvládnutí výjimečných energetických situací vhodnou a přijatelnou regulací. Dále půjde o zákon horní, elektrizační, plynárenský a zákon o teple.
Přijetím zákona o provozu jaderných zařízení a hospodaření s radioaktivními odpady budeme usilovat jak o ochranu životního prostředí, života a zdraví osob a jejich majetku, tak i kontrolu a bezpečnost provozu jaderných elektráren a podporu regionů, kde jsou jaderné elektrárny a sklady vyhořelého paliva umístěny.
Při přebytku energie v České republice ODA preferuje souběh vývozu energie s rychlejším útlumem tepelných elektráren v optimálním poměru podle konkrétní situace.


DOPRAVA 
Na dopravních systémech závisí ekonomický rozvoj jednotlivých regionu i celého státu. Doprava musí být bezpečná, spolehlivá, ekonomická a ekologická.
Ve vazbě na mezinárodní závazky a normy budeme podporovat urychlené napojení na evropskou dopravní síť a uplatnění norem Evropských společenství.
Základní předpoklady pro zlepšení dopravy jsou jednotný dopravní trh s ochranou proti monopolizaci a vyrovnanými podmínkami pro různé druhy dopravy, účast státu a regionů na financování dopravní cesty včetně veřejně prospěšných činností, promyšlená tarifní politika, návaznost druhu dopravy a efektivní informační systém.
ODA bude prosazovat přijetí základních zákonů o drahách, civilním letectví, silniční dopravě a pozemních komunikacích.
SPOJE 
ODA bude usilovat o liberalizaci a modernizaci spojových služeb.
U těch služeb, u nichž je nezbytné pokrytí celého území státu službami stejné kvality a za stejných podmínek (infrastrukturní přenosová síť, telefonní služba, vysílání televizních a rozhlasových programů provozovatelů ze zákona, doprava poštovních zásilek, emise poštovních cenin) musí mít stát vyhrazena práva na rozhodování o jejich zřizování a provozování, včetně požadavku souvisejících s obranou a bezpečností státu.
Pro všechny ostatní služby (včetně zřizování a provozování vysílacích radiových zařízení a kabelových rozvodů pro soukromá rozhlasová a televizní vysílání) chce ODA vytvářet podmínky pro vznik konkurenčního prostředí a pro rozvoj podnikání.
Restrukturalizaci spojových služeb bude ODA zaměřovat na oddělení hlavních oborů pošty od PNS a od telekomunikací a na zřizování nových podniků pro poskytování služeb s účastí zahraničních firem a kapitálu. Celý proces chceme orientovat tak, aby vznikl systém obdobný systému Evropského společenství.

ZEMĚDĚLSTVÍ

DŮSLEDNÁ TRANSFORMACE A PRIVATIZACE
ODA zemědělcům nechce - a ani nebude - slibovat jednoduchá řešení. Jsme si vědomi nynějších obtíží. Naším základním úkolem je obnova vlastnických vztahů na venkově a návrat k uvážlivému využívání zemědělské půdy a krajiny. Zemědělství není jen výrobou potravin - je to způsob života. Naším cílem je hospodář, mající vztah k půdě a zodpovědnost k budoucím generacím. Chceme toho dosáhnout zejména důsledným naplněním restitučních nároků původních vlastníků. Privatizaci zemědělství (včetně subjektů vzniklých po transformaci dosavadních zemědělských podniků) chceme podporovat dotacemi. Dotace hodláme směrovat tak, aby vedle produkční funkce zemědělství posilovaly i jeho funkce ekologické, krajinotvorné a sociální. Půdu v pohraničních a podhorských oblastech chceme privatizovat tak, aby vznikaly ucelené hospodářské usedlosti tvořené podílem zemědělské půdy i lesa. Je to cesta k trvalému českému osídlení.
ZÁSADY AGRÁRNÍ POLITIKY
ODA bude respektovat určité zvláštnosti zemědělské výroby (živočišné i rostlinné cykly), současně ale víme, k jak hlubokým změnám zde musí dojít. Dotace do zemědělství musí být racionálně umístěny tam, kde podporují zvýšení produktivity, snížení nákladů a vyšší konkurenceschopnost.


Jsme připraveni poskytovat dočasnou ochranu domácího zemědělského trhu, musí se však postupně otevírat i dovozům zemědělských produktů a naše výroba se musí přizpůsobovat zahraničním nákladům. Jsme připraveni dočasně regulovat trh pomocí Fondu tržní regulace, včetně financování vývozu zemědělských přebytků. Tato politika může být uplatňována pouze tehdy, když současně bude probíhat omezení neefektivních výrob, přebytky nebudou reprodukovány z roku na rok a regulace bude respektovat cenové pohyby na domácích i zahraničních trzích.
Důležitou součástí naší politiky je podpora vývozu a získávání prostoru pro zemědělské produkty především na evropských trzích. Naším konečným cílem je odstranění všech obchodních bariér.
OBNOVA VENKOVA
Program "Obnovy venkova" zavede člověka opět do přírody. Umožní soustředit pozornost na jeho potřeby, zlepšit zdraví, vztahy mezi lidmi a navrátit venkovu jeho kulturu. Dosáhneme tak zlepšení životního prostředí i vzhledu našich vesnic, vrátíme na vesnice malé školy. "Ekologizací" zemědělské výroby zlepšíme ochranu půdy a vodních zdrojů. Chceme v tomto směru dosáhnout evropského standardu zemědělské "kulturní" krajiny. Chceme, aby se zemědělská prvovýroba více podílela na zpracování svých surovin v potravinářském průmyslu.
ODA podporuje urychlené zákonné přenesení pravomocí a zodpovědností na agrární, potravinářské a lesnické komory. Budou tak vytvořeny účelné zpětné kontrolní vazby ve vztahu k orgánům státní správy. Je to základní podmínka konečné likvidace totalitních manýr státně byrokratických struktur.
ODA respektuje a ctí zemědělce, jeho svobodu rozhodování a konání.

BYTOVÁ POLITIKA
Současný stav bytového hospodářství je naprosto neudržitelný. Náklady na bydlení jsou nerovnoměrně rozděleny mezi vlastníky, nájemníky a stát. Za těchto podmínek by byty, domy, sídliště i města dál chátraly. Investoři by neměli dostatečné podněty. Dál by kvetl černý trh a korupce.
UMOŽNIT KAŽDÉMU VLASTNIT SVŮJ BYT
ODA bude usilovat o to, aby se obyvatelé družstevních, státních, obecních i podnikových domů přeměnili ve vlastníky svých bytů a spoluvlastníky domů, v nichž žijí. Jejich koupi, jakož i výstavbu nových bytů budeme podporovat vhodnou úvěrovou a daňovou politikou, včetně možnosti dlouhodobých splátek.
Privatizace bytového fondu s použitím přednostního práva koupě pro nájemníky umožní odstranit trvající disproporce, vytvoří pružný trh s byty a zvýší tak pohyblivost lidí za pracovními příležitostmi. Dostatek bytů umožní postupem času přiblížit právní stav ochrany nájemníků a práv vlastníků k evropskému standardu a odstranit regulaci nájemného.
První krok přechodu k tržní situaci je oddělení nájemného a poplatků za služby, výpočet nájemného bez rozlišování užitkové a obytné plochy a snížení počtu kategorií bytů. Pro podporu sociálně slabých prosazujeme systém cílených podpor - tzv. "dotace na hlavu". Považujeme to za účinnější než výstavbu sociálních domů s nižším nájemným, směřující často ke vzniku chudinských čtvrtí. Kategorii sociálních bytů lze pak vztahovat pouze na bezbariérové byty pro invalidy a speciální byty pro staré lidi.


SVOBODNÝ ŽIVOT SPOLEČNOSTI
Zařazením následujících oddílů pod touto hlavičkou vyjadřuje ODA své přesvědčení, že i když i zde má stát svoji nezastupitelnou roli vytvářením právních podmínek a finanční podpory, závisí situace v těchto oborech vposledku na morální odpovědnosti, talentu a píli nás všech.
ODA hodlá zajistit, aby byly vytvořeny legislativní podmínky pro vznik bezziskových organizací jako veřejně právních subjektů a pro rozvoj nadací podporujících svépomocné, dobrovolnické a dobročinné aktivity. Tato činnost musí být podporována systémem daňových zvýhodnění.
PÉČE O ZDRAVÍ
Za své zdraví nese každý občan odpovědnost především sám. Stát vytváří pevný organizační rámec pro to, aby se zdravotní stav společnosti jako celku vyvíjel k lepšímu. Předpokladem efektivního a důkladného systému péče o zdraví je nepochybně prosperující ekonomika. 
Občan musí mít možnost spoluurčovat zdravotnickou politiku obce, regionu a státu - tím, že si může vybrat druh péče. Zdravotní péče bude financovaná na principu solidarity z všeobecného zdravotního pojištění. Stát bude hradit pouze pojištění za osoby, které nemají výdělek. Odvod ze mzdy stanovený národní radou (přibližně 5 %) musí být doplněn dvojnásobným příspěvkem zaměstnavatele.
Pacient má právo na pravdivé a srozumitelné informace o svém zdravotním stavu, které mu umožní spolurozhodovat o základních směrech své léčby. Zdravotnická zařízení se musí otevřít veřejnosti, příbuzným, dobrovolníkům, svépomocným skupinám i charitativním organizacím. Je třeba napomoci integraci zdravotně postižených do společnosti. Postaveni alternativní medicíny v péči o zdraví je třeba legislativně přesně vymezit. Zákonem musí být stanovena odpovědnost za poskytovanou léčbu, která ochrání pacienty před nekvalifikovanými léčebnými postupy.
FINANCOVÁNÍ ZDRAVOTNICTVÍ
Malá výkonnost a ekologická necitlivost československé ekonomiky ve svých důsledcích způsobuje velký rozdíl mezi "ideální" a "dostupnou" zdravotní péčí. Tento ekonomicky podmíněný rozpor existuje v celém světě (orgánové transplantace, chronický dialyzační program, nákladné léky apod.) a asi nikdy nebude vyřešen, protože potřeby jsou ze své podstaty neomezené - na rozdíl od zdrojů. Ideální medicína pro všechny není realitou nikde. I zde se však musíme co nejvíce přiblížit úrovni nejvyspělejších zemí.
Obyvatelstvo našeho státu bylo po desítky let ukolébáváno fikcí o bezplatném zdravotnictví. Jakoby stát peníze neinkasoval z daní, ale plynuly mu "ze vzduchu". Jde proto o co nejefektivnější systém využití omezených prostředků, tak, aby byla jasná závislost mezi platbami (náklady) a zdravotnickými úkony (výnosy). Vedle všeobecného pojištění je proto nutná i spoluúčast pacientů, ať již přímá či cestou nadstandardního pojištění. Financování zdravotnictví musí být vícezdrojové. Je třeba zainteresovat i obce, regiony, charitativní instituce a církve. ODA bude prosazovat takový daňový zákon, aby příspěvky do zdravotnictví a sociální péče byly pro podnikatele únosné, ale také výhodné.
Zdravotní pojištění musí zaručovat - ovšem nikoliv monopolně poskytovat - veřejná zdravotní pojišťovna s celorepublikovou působností. Vedle ní bude vyvíjet činnost řada jiných zdravotních pojišťoven na soukromo-podnikatelském principu. Pojišťovny by měly posléze financovat jak léčebné úkony, tak nemocenské dávky. Současná Všeobecná zdravotní pojišťovna je neúplná, nefunkční a chudá. Představuje nejvážnější překážku privatizace zdravotnictví.


PRIVATIZACE ZDRAVOTNICTVÍ
ODA bude prosazovat narovnání pokřivených mzdových poměrů tak, aby morální i hmotné ocenění všech zdravotníků odpovídalo vynakládanému úsilí a významu zdraví ve stupnici lidských hodnot. Cílem nejsou jen relativní mzdové relace podobné těm ve vyspělé Evropě, ale také obnova úcty a vážnosti zdravotnických profesí, která je nezbytnou složkou úspěchu léčby. Nejlepší zárukou svobodné volby lékaře je zdravotnictví založené na velkém rejstříku zdravotnických zařízení a soukromých ambulancí odborníků i rodinných lékařů. Stav, v němž každé zdravotní zařízení bude mít svého vlastníka - soukromou osobu, obec, církev, universitu apod., musí zaručit privatizace. Při jeho realizaci však nesmí být narušena dostupnost a kvalita základní zdravotní péče.
Nejperspektivnějšími metodami privatizace se pro ODA jeví prodej zdravotnických zařízení terénním, rodinným či odborným lékařům. ODA bude usilovat o dosažení stavu, kdy maximální počet ordinací a ostatních zdravotnických zařízení bude mít svého soukromého vlastníka. Státní a obecní terénní zdravotnická zařízení musí být privatizována jako odprodej celého zařízení (polikliniky) nebo odprodej jednotlivých částí (ordinaci, laboratoři apod.) s možností předkupního práva stávajících uživatelů. Pro podporu urychlení privatizace zdravotnictví bude ODA usilovat o minimalizaci cen zdravotnických zařízení, přihlížejíc k dekapitalizaci zdravotníků v minulém období. Pro velké nemocnice bude vhodné uplatnit formu veřejnoprávních institucí, založených společnou smlouvou více zakladatelů. Mezi ně mohou patřit svazky obcí, zdravotní pojišťovna, nadace, lékařské fakulty, odborové svazy, stát v zastoupení Ministerstva zdravotnictví a podobně.
NÁRODNÍ PROGRAMY PODPORY ZDRAVÍ
Právní odpovědnost za dobrou dostupnost zdravotnických služeb musejí převzít především obce. Úlohu státu v péči o zdravotní stav obyvatelstva spatřujeme především v účinné legislativní regulaci, v kontrole a v informačním zabezpečení. Stát musí zajistit rozvoj lékařského výzkumu, preventivní medicínu a zdravotní politiku. Stát by dále měl na úrovni regionů a celého území organizovat hygienický dozor a dbát o ochranu proti zdravotně škodlivým potravinám, výrobkům a stavbám. Stát by měl také co nejvíce povzbuzovat a koordinovat programy podpory zdraví, které, z různých důvodů, pro pojišťovny a obce nemusí být výhodné. Ve vyspělých státech se programy podpory zdraví podílejí zhruba z 60 % na příznivém ovlivňování zdravotního stavu společnosti.

ŽIVOTNÍ PROSTŘEDÍ
Životní prostředí u nás patří v současné době k vůbec nejhorším v Evropě. Čtyřicet let bezohledného drancování zdrojů, čtyřicet let nehospodárnosti a konstruktivistické pýchy otrávilo ovzduší, zamořilo vodní toky, porušilo přirozenou rovnováhu a ve svém důsledku vedlo k tomu, že průměrná délka života je v Československu podstatně kratší než ve vyspělých zemích. Ani období po listopadu 1989 nepřineslo dosud rozhodující obrat k lepšímu. Bylo schváleno několik důležitých zákonů, z přetíženého rozpočtu byly uvolněny částky do nejvíce postižených oblastí a byly provedeny dílčí změny v daňové politice, stále však chybí to hlavní - uznání otázky životního prostředí za jeden z klíčových principů - spolu s rozvojem ekonomiky a nápravou právního systému. Absence tohoto vědomí se projevuje v chování občanů i v činech politických stran. ODA bude důsledně trvat na naplňování práv občanů na pravdivou a přiměřenou informovanost o stavu životního prostředí.
ODA je stranou konzervativní a základním rysem její politické filosofie je snaha o uchování a obnovu základních životních hodnot. ODA je si plně vědoma, že náprava situace je záležitostí dlouhodobou, která si vyžádá značné náklady, pro jejichž pokrytí je zcela nezbytnou podmínkou úspěch ekonomické transformace. Již v současném období však lze leccos skutečné rozhýbat, a to na všech úrovních. Především je třeba dosáhnout obratu v hierarchii životních hodnot občana.


Již současná generace musí podstatné změnit svůj přístup k životu a přírodě. Neekologické chování se zároveň musí stát neekonomické a musí se pořádně prodražit.
Za základní priority v ekologické oblasti pokládá ODA čistotu ovzduší, vody a problematiku odpadů. Za přímo existenciální otázku považujeme nápravu rozvráceného vodního režimu v krajině.
EKOLOGICKÁ LEGISLATIVA
Po přijetí Zákona o životním prostředí a některých prováděcích zákonů ve FS a ČNR je třeba urychleně dokončit legislativní proces v této oblasti. ODA bude důsledně trvat na aplikaci principu EIA, zakotveného v zákoně o životním prostředí.
Jedním ze zákonů tohoto druhu je chystaný potravinový zákon. Jeho součástí má být i příloha se seznamem limitních hodnot řady škodlivin v poživatinách tak, aby byla odstraněna dosavadní roztříštěnost právních norem. Limity musí být stanoveny tak, aby korespondovaly s požadavky zemí ES a vyhovovaly zdravotním hlediskům. Pro aplikaci tohoto zákona v praxi je nezbytné vytvořit funkční a operativní kontrolní systém. ODA podporuje ustavení státního úřadu pro potraviny, který by měl pravomoci po celém území ČR.
Kromě ekologických zákonů samotných je nutné aplikovat ekologické pohledy i v celé řadě dalších legislativních aktivit. Požadavky tohoto druhu bývají často formulovány podle utilitárních potřeb různých stran a stávají se tak předmětem politikaření (mohou být např. využity jako záminka k brzdění ekonomické transformace). ODA zastává stanovisko, že problémy tohoto druhu mají být posuzovány jako věcné, tak, aby nebyla stavěna ekonomika s ekologií proti sobě, ale aby byly spolu v souladu.
ODA bude v zastupitelských sborech prosazovat urychlené přijetí všech mezinárodních dohod o omezení produkce a využívání freonů. Současně s vytvářením legislativní základny je nezbytné vytvořit funkční strukturu výkonné moci.
Současnou vícekolejnost a rozdělení kompetencí v kontrolní činnosti mezi řadu institucí nepokládá ODA za výhodnou.
SOULAD EKONOMIE A EKOLOGIE
Základním kamenem zdravé ekologické politiky jsou podle našeho přesvědčení dobře a přesně používané ekonomické nástroje. Daňový zákon, který má být v platnosti od roku 1993, by neměl pro všechny ekonomické aktivity měřit stejným metrem, ale měl by ve formě daňových úlev stimulovat zavádění ekologicky čistých technologií, ekologické zemědělství, výrobu přístrojů a zařízení pro kontrolu stavu životního prostředí, resp. podporovat podnikatelské subjekty, které věnují zvýšenou péči (nad rámec zákonů) o stav životního prostředí. Podpora ekologických aktivit by měla být i nepřímá - výdaje podnikatelů na veřejně prospěšné ekologické činnosti by měly být položkou odečitatelnou z daňového základu. 
Dalším ekonomickým nástrojem, který může napomoci, je stanovení poplatků za využívání životního prostředí. Vybírání těchto poplatků by mělo být decentralizováno podle zásady "vybírá se tam, kde k činnosti dochází" - od federace (mezinárodní aktivity), přes republiky a regiony až do obcí. Důležitou součástí výkonné moci je sankční politika. Základy jsou dány zákony o státní správě v oblasti ochrany ovzduší, nakládání s odpady a zákonem o české inspekci životního prostředí. Možnosti postihu (kromě zákazu činnosti, trestního postihu osob a povinnosti uvedení poškozené lokality do původního stavu) spočívají právě v udělování pokut a penále.


I zde je třeba provést decentralizaci pravomocí. Podle názoru ODA by měla být sankční politika založena na zásadě dvojího přístupu - podstatně tvrději postupovat proti porušení zákonů tam, kde celá činnost viníka je prováděna bez snahy o zachování životního prostředí (např. výroba na "obchodní riziko"), na rozd0 od postihu subjektu, který provádí pravidelně kontrolu své výroby, používá ekologicky šetrné technologie a k selhání dojde vlivem havárie nebo lidského faktoru. V zásadě nepokládá ODA sankce za klíčový faktor, hlavní důraz klademe na prevenci.
Úvěrová a subvenční politika by měla být více ovlivňována posuzováním ekologické přijatelnosti projektů.
EKOLOGIE VERSUS ENERGETIKA
Zásadně podporujeme účinné programy úspory energie. V souladu se zkušenostmi vyspělých zemí připravujeme systém státní účasti na programech úspor energie pro občany, podnikatele a instituce.
Hlavním zdrojem elektrické energie budou, podle našeho názoru, i nadále tepelné elektrárny. Je proto nutné věnovat maximální péči odsiřování všech zdrojů, které před sebou mají perspektivu dlouhodobého provozu.
V budoucnosti nebude možné na území ČSFR budovat větší vodní díla. Existují však rezervy vodní energie, které lze využít pomocí malých hydroelektráren.
Pro provozování jaderných elektráren bude ODA vyžadovat plnění požadavků zemí ES na bezpečnost a soulad s přijatými zásadami ochrany životního prostředí. 

VÝCHOVA A VZDĚLÁVÁNÍ
Cesta ke svobodné společnosti nevede revoluční zkratkou, ale pomalou a postupnou proměnou vztahu lidí k základním civilizačním a kulturním hodnotám. Klíčovou úlohu zde sehrává výchova a vzdělávání. Výchova jako probouzení lidských a občanských ctností, zejména úcty a respektu k důstojnosti druhého člověka a vzdělávání založené na pochopení, že omezené možnosti vlastního poznání nejsou překážkou poznání pravdy, ale důvodem hledat ji s kritickým odstupem v pluralitě hledisek a názorů druhých. Takový má být i duch školy: Zatímco v autoritářském systému jsou žáci vedeni ke kázni, pořádku, poslušnosti a úctě k vrchnosti, ODA bude podporovat atmosféru běžnou v demokratické společnosti: děti se ve školách mají učit nezávislému a kritickému myšlení, samostatnému rozhodování a podnikavosti, schopnosti vést druhé i podřídit se vedení. Mají se učit vnitřní disciplíně, toleranci k rozdílným názorům a přesvědčením, i umění respektu k právům ostatních. Ve školách stráví člověk až čtvrtinu svého života. To, co si dítě ze školy odnáší, nejsou pouze znalosti, ale ještě významnější jsou vzory chování. Pro budoucí vývoj dítěte je velmi důležité, zda jeho učitelem bude ustrašený, poslušný, loajální úředník, anebo svobodná, zralá, vzdělaná a tvořivá bytost.
NOVÉ ŠKOLSKÉ ZÁKONY
ODA se zavazuje koncepčně připravit nové školské zákony. Za základ považujeme mezinárodní deklarace a konvence v oblasti vzdělání. Za závaznou přijímáme "Omluvu o právech dítěte". Budeme se také snažit naplňovat doporučení "Učitelské charty". V nových školských zákonech ODA vytvoří nástroje, které by měly vést k nápravě deformovaných vztahů mezi rodinou, školou, obcí a státem a vytvořit tak podmínky pro plné rozvinutí svobodného, pluralitního a demokratického školství. Považujeme za nutné omezit vliv státu jen na nezbytně nutnou míru.
Chceme posílit práva rodičů v rozhodování o výchově a způsobu výuky svých nezletilých dětí, podporovat samostatnost škol a školských zařízení a jejich rozrůznění v podmínkách konkurenčního prostředí. Chceme, aby handicapované děti byly integrovány do hlavního proudu vzdělávání.


VZDĚLÁVACÍ SVOBODA
ODA bude usilovat o to, aby právo na svobodné vzdělání bylo v naší zemi zákonem zajištěno a aby tak v oblasti vzdělání byla formulována základní ochrana jedince před státem. Po desetiletích masivního ideologického zneužívání školství bychom měli být v této věci zvlášť obezřetní a měli bychom vytvořit zákonné pojistky pro to, aby jakékoli další zneužívání školství již nebylo možné.
Právo na svobodu vzdělání v sobě zahrnuje právo zřizovat školy a poskytovat výuku. Toto právo by mělo být státem garantováno tak, že jeho omezení je možné jen za přesně definovaných podmínek. Budeme podporovat i alternativní vzdělávací systémy. 
FINANCOVÁNÍ ŠKOL 
Úkolem prvořadého významu je přijetí takových pravidel pro financování školství, aby se ze soustavy škol stal živý, vyvíjející se organismus, který bude samovolně a hospodárně reagovat na strukturální změny ve společnosti a efektivně uspokojovat skutečné vzdělávací potřeby občanů. Tržní mechanismus funguje jedině tehdy, jestliže nic nebrání konkurenci. V podmínkách školství to znamená zajistit, aby si žáci, respektive jejich rodiče, mohli svobodně vybírat školu a aby finanční situace škol na jejich rozhodnutí závisela. Finanční dotace ze státního rozpočtu by tedy měly být nepřímé, vázané na žáka. Budeme požadovat, aby byl pravidelně zveřejňován detailní školský rozpočet.
ODA bude iniciovat vznik "Národní rady vzdělání", která by měla napomoci zvýšení prestiže a úrovně vzdělanosti v České republice.

AUTONOMIE VĚDY A VÝZKUMU
Jedním ze základních rysů vědy jako systému je její autonomie. Vytyčování směrů základního výzkumu, posuzování kvality individuální práce, výběr autorit - to vše se ve vědě děje složitými vnitřními pochody. Proto jakékoli pokusy o autoritativní řízení a plánování vědy ODA odmítá. Vedou k její degeneraci.
Stát může podle našeho mínění do vědy zasahovat uvážlivým financováním, rámcovým vytyčováním priorit, podporováním prostředků vědecké komunikace a veřejným uznáním vynikajících výsledků. Státní správa by měla znalosti a zkušenosti nejlepších vědců více využívat v různých radách a ve funkcích poradců, což je další způsob jak zvýšit velmi nízkou společenskou prestiž vědy a vědců.
FINANCOVÁNÍ TÝMŮ. NIKOLI INSTITUCÍ
Musí být zaveden účinný selekční mechanismus, který podpoří kvalitní a perspektivní pracovníky a současně oddělí ty, jejichž vědecká produkce je minimální a jimž chybí kontakt se současným stavem poznání. Tímto mechanismem je financování: nikoliv institucí, ale tvůrčích jedinců, resp. malých týmů. Kritériem kvality musí být jednak kvalita uchazečů o granty, objektivně posouzená např. citační analýzou a dále kvalita předkládaných projektů. Vzhledem k omezeným finančním prostředkům státu je výhodnější financovat více malých programů než nějaké megalomanské aktivity jako v minulosti.
Přesné informace o výši a tocích peněžních prostředků i o prospěchu, který přinesly, musí být zveřejňovány. Výsledky vědy a techniky, kterých bylo dosaženo v rámci projektů financovaných státem, musí být přístupny všem. Jedním z hlavních kritérií užitečnosti vědy a výzkumu je také to, jak přispívají ke vzdělanosti občanů a k úrovni studia na universitách a vysokých školách.


PROPOJENÍ VĚDY A VYSOKOŠKOLSKÉ VÝUKY
V Československu přetrvává nenormální separace vědy a vysokoškolské výuky. Tento problém nelze vyřešit administrativně. Je nutno podporovat postupnou integraci, podporovat zakládání společných pracovišť, společných projektů a vytvářet podmínky pro migraci předních odborníků mezi školami a ústavy. Reforma vysokých škol a vědeckých ústavů musí být vedena s cílem obsazení profesorských a vedoucích míst lidmi, kteří mají ve svém oboru největší autoritu.

NEZÁVISLÉ SDĚLOVACÍ PROSTŘEDKY

Svoboda slova je jedním ze základních stavebních kamenu demokracie. K ní potřebujeme skutečně nezávislé noviny, časopisy, rozhlasové i televizní vysílání.
POLITICKÁ A EKONOMICKÁ NEZÁVISLOST
Hovoříme-li o nezávislosti, máme na mysli nezávislost jak politickou, tak i ekonomickou. Politická nezávislost sdělovacích prostředků je možná pouze na základě jejich plurality. Neexistuje totiž člověk, který by nezaujímal, byť třeba jen intuitivně, politické postoje. Jsme proti stranickým novinám, avšak obecnou politickou orientaci v tisku považujeme za žádoucí. 
Jen ekonomická nezávislost na státu je schopna zajistit nezávislost masmédií na politické reprezentaci, která v dané chvíli je u moci. Proto považujeme za žádoucí i reklamu v tisku, v rozhlase a televizi, neboť vedle své informační a tržní úlohy plní i roli významného zdroje financování sdělovacích prostředků.
ODA bude prosazovat důslednou očistu všech masmédií, které jsou placeny z veřejných prostředků a bude se zasazovat i o to, aby soukromá média byla povinna zveřejnit, zda jejich spolupracovníci byli lustrováni, či nikoli. Nejde totiž o podnikání jako každé jiné - jeho předmětem je i demokracie a svoboda.
Jako kulturní instituce jsou média neméně důležitá. Spoluvytvářejí totiž způsob života. Naším cílem je, aby sdělovací prostředky bez předsudku zprostředkovávaly kulturní a umělecké hodnoty - domácí, evropské i světové, aby plnily roli jakéhosi zrcadla světa kolem nás.
PLURALITA ELEKTRONICKÝCH MASMEDIÍ
Soukromé podnikání v oblasti televize a rozhlasu musí být vymezeno zvláštním zákonem. Podporujeme pluralitu i v této oblasti. Trváme na tom, aby veřejný rozhlas a televize fungovaly jako skutečně nezávislé instituce, které na rozdíl od tisku nesmějí být nijak politicky orientovány. Jsou totiž placeny z koncesionářských poplatků všech, kteří používají přijímače. Proto jsme toho názoru, že reklama, která je jediným zdrojem příjmů soukromých rozhlasových a televizních stanic, by měla být zastoupena i ve veřejném rozhlasu a televizi, aby tyto instituce byly co nejméně odkázány na příspěvky ze státního rozpočtu. Tudíž, aby byly opravdu nezávislé. Budeme podporovat vše, co ještě více naruší monopol státu ve vysílání, zejména demonopolizaci a privatizaci telekomunikační a radiokomunikační sítě.
ODLUKA CÍRKVE OD STÁTU
Náboženská svoboda, spolu se svobodou občanskou, patří k základním svobodám jednotlivce.
ODA si váží činnosti všech církví a náboženských společností, jejichž působení ve společnosti má pozitivní dopad, prověřený dlouhým časovým obdobím. Chápe je jako významný společenský fenomén, uznává jejich podíl na vytváření mravního vědomí společnosti i jejich konkrétní přínos ve sféře jak bezprostředně duchovní a náboženské, tak i výchovné, charitativní, sociální a kulturní. Očekává rovněž, že se budou ve své činnosti zásadně řídit principem náboženské a občanské tolerance.


ODA vychází z obecné zásady odluky církve od státu. Věřící občané státu musejí mít, mimo jiné, právo se svobodně sdružovat. Každá církev a náboženská společnost musí mít právo konstituovat se jako právnická osoba.

KULTURA
OD STÁTNÍHO MONOPOLU K RŮZNORODÝM ZDROJŮM PODPORY
Kultura je výsostný projev lidské svobody. Proto stát ani nikdo jiný nesmí do kultury a zejména do umění nijak zasahovat. Nesmí ovlivňovat její obsah, ani cesty, kterými hledá svou inspiraci.
Má-li ale být společnost kulturní, nemůže kulturu nechat bez hmotné pomoci. Zvláště dnes, kdy ještě nejsou rozvinuty mechanismy, kterými by společnost svou kulturu mohla účinně podpořit. Úloha státu je nezastupitelná zejména při ochraně kulturního dědictví a jeho zpřístupnění.
OD ZTRÁTY PAMĚTI K OCHRANĚ KULTURNÍHO DĚDICTVÍ
Stát by měl zajistit ochranu památek tvořících kulturní dědictví před zničením a v některých případech před prodejem do zahraničí. Rovněž by měl zajistit prostředky na základní síť muzeí a galérií. ODA bude usilovat o udržení sítě veřejných knihoven, které představují významnou součást systému vzdělávání.
Kulturu musíme vysvobodit ze svěrací kazajky legislativních a institucionálních omezení. Stát musí zajistit systém daňových úlev při podpoře kulturních akcí a vytvořit podmínky pro množství soukromých i veřejných institucí, zajišťujících financování tvůrčích projektů. Žádné privilegované skupiny a kliky by tak neměly získat rozhodující vliv při čerpání finančních zdrojů.
OD CENTRALISMU K ROZVOJI MÍSTNÍ KULTURY
Významnou součástí kultury společnosti je místní a regionální kulturní aktivita. ODA bude podporovat místní kulturu, která je výrazným faktorem tvorby životního stylu i uchovávání kulturního dědictví našich národů.
Bude podporovat kulturní svébytnost menšin, více péče bychom měli věnovat i upevňování kulturní identity našich krajanů v zahraničí.
REKREACE A SPORT
Hodnota sportu a aktivní rekreace je v rozvíjení kultury pohybu, zvyšování tělesné i psychické odolnosti a vytváření příznivých mezilidských vztahů. Amatérství spojené s odříkáváním, zásada fair play, svépomoc při organizování sportovního života by neměly být obětovány na oltář ambicí budovat systém, jehož výstupem je národní reprezentace. Tělovýchovu a sport nebude již možné používat jako prostředek militarizace společnosti a vymoženost, kterou stát poskytuje loajálním občanům.
Je třeba se zbavit předsudků vůči profesionalismu všude tam, kde sport poskytuje lidem podívanou, za níž jsou ochotni platit. Přitom je třeba vést důsledný boj s dopingem a legislativně chránit zdraví dětí vystavených neúměrným tréninkovým zatížením. 
Předpokladem rozvoje sportu a aktivní rekreace se musí stát ekonomická samostatnost jednot, klubů a následně i svazů. ODA bude podporovat uplatnění sponzorství v této oblasti prosazováním vstřícného daňového zákona. Stát může přispívat na sport a aktivní rekreaci nepřímo v rámci programu podpory zdraví a obnovy regionů. Jeho příspěvky by se měly soustředit zejména na budování sportovních zařízení a tělocvičen, aby zlepšoval dostupnost sportu a rekreace občanům z málo rozvinutých regionů. Státní podpora národní reprezentace a mezinárodních sportovní výměny musí být zprůhledněna veřejně schvalována.
