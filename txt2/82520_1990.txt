Československá strana lidová
VOLEBNÍ PROGRAM

ČSL s vědomím své křesťanské odpovědnosti za osudy našich národů, žádá o podporu všechny občany dobré vůle pro uskutečnění svého programu ekonomicko-sociální, duchovní a morální obrody naši země, pro záchranu životního prostředí, pro návrat do civilizovaně, prosperující a k lidskosti směřující Evropy.
Po desetiletích totalitního, destruktivního kolektivistického ateistického systému, se zemí zdevastovanou ve všech oblastech, prohlašuje ČSL, že zásadně odmítáme socialismus v jakékoliv jeho formě a prosazujeme systém demokratického společenství svobodných lidí - civilizaci lidí dobré vůle, civilizaci lásky.

Naším cílem je
SVOBODA MÍSTO SOCIALISMU 

úcta k člověku, ochrana života, rozvoj osobnosti, péče o rodinu jako základní jednotku společnosti, důraz na soukromé podnikání a privatizaci, na silnou ekonomiku, která zajistí sociální rozkvět našich národů.

Rodina – škola – vzdělání
Musíme umožnit matkám, aby se samy rozhodly, zda zůstanou s dětmi předškolního věku doma, výchově dětí podřídit úpravy, přesuny i zkrácení pracovní doby. Matkám s dětmi do 15 let prodloužit dovolenou.
Škola musí podporovat rozvoj tvůrčích schopností každého jednotlivce, učit lásce a úctě k poznání a pravdě, zajistit harmonický rozvoj intelektuálních, fyzických a morálních vlastností, připravit mládež k odpovědnému přístupu k životu, partnerství a manželství. O výběru studia či povolání musí rozhodovat pouze vůle a schopnosti mladých lidí. Budeme podporovat křesťanské kluby mládeže a další organizace podporující její rozvoj.

Národ – vlast – stát
Stát je tu pro člověka, nikoli občané pro stát. Právní řád je nutné dát do souladu s obecně uznávanými normami, k obnovení respektu k právu, k plné obnově právního státu.
Musíme oživit lásku k vlasti, úctu k národním tradicím a kultuře vycházející z křesťanských základů.
Budeme podporovat posílení české a slovenské státnosti, spravedlivé vztahy mezi českou a Slovenskou republikou a spravedlivé územně-správní uspořádaní Čech, Moravy a Slezka.
Základem státní správy je tradiční „obec“, státu jen tolik kompetencí, kolik je nezbytně nutné.
Základní vojenskou službu nutno zkrátit, zkvalitnit výcvik i podmínky, umožnit náhradní vojenskou službu a postavení vojáků společensky zhodnotit.
Žádáme plnou parlamentní kontrolu armády a bezpečí. Zkvalitnit a zesílit boj proti násilí, teroru a obchodu s drogami. Žádných složek ministerstva vnitra a obrany nesmí být zneužíváno proti lidu této země.
Požadujeme objektivní výklad dějin, prošetření zločinů, podvodů a násilnosti spáchaných komunistickým režimem od roku 1948, včetně účinné rehabilitace všech obětí.

Kultura – duchovní život – náboženství.
Kultura našich národu je nedílnou součástí kultury evropské a všelidské, je výsledkem svobody ducha. Náboženství je důležitý předpoklad pro vytváření mravních hodnot a kultury ducha. Církvím a církevním společenstvím v ekumenickém smyslu je nutno zajistit důstojné postavení, autonomii struktur a vnitrního života.


Zdravotnictví -  sociální politika.
Prosazujeme důležité sociální jistoty - péči o rodinu, lepší zajištěni rodin s více dětmi, péči o mladé manželství, zaměstnanost, zabezpečení v nemoci a invaliditě: Radikální zlepšení zdravotní a sociální péče s využitím církevních řádů a charitativních organizaci. Prosazujeme také důraz na rozvoj tělovýchovy jako nezbytného předpokladu harmonického rozvoje člověka.
Obecně zlepšit důchodové zabezpečení (obzvláště u soukromě hospodařících rolníků), vyrovnávat pohyb cenové úrovně.
ČSL chápe službu v sociální oblasti jako naplnění svého křesťanského poslání služby bližnímu. Musíme změnit organizaci našeho zdravotnictví opuštěním státního monopolu, umožnit soukromé praxe, svobodnou volbu lékaře, změnit formu pojištěni.

Životní prostředí.
Ekologická situace ČSFR patři k nejhorším na světě. Žádáme urychlené vypracováni zákona na ochranu životního prostředí s návazností na jednotlivé složky - voda, půda, vzduch, lesy, zvířata, kulturní památky ...
Musíme vytvořit podmínky pro urychlené zavedení katalyzátorů pro osobní i nákladní automobily od roku 1994, snížení emisi škodlivých látek o 80 % od roku 1995. Energetickou spotřebu krýt převážně z jaderných zdrojů s bezpečnostními opatřeními nejvyšší úrovně. Obzvláštní péči věnovat nejpostiženějším oblastem, jako jsou např. severní Čechy, které komunistický režim uvrhl na pokraj neobyvatelnosti.

Ekonomie.
Neefektivní a destruktivní komunistický kolektivismus zařadil naše země mezi země rozvojové. Životní úroveň byla zajišťována na vrub budoucích generaci. Deficit státního rozpočtu byl zatajován. Vyjídali jsme si národní bohatství, likvidovali životní prostředí. Toto břemeno nás bude tížit dlouho. 
Jediný způsob nápravy je důsledná a promýšlená ekonomická reforma, spočívající na sociálním tržním hospodářství založeném převážně na soukromém vlastnictví výrobních prostředků, na svobodném trhu a účinné sociální ochraně. Státní a veřejný sektor průmyslu a služeb je nutno omezovat na nezbytné minimum. Základem ekonomiky se musejí stát malé a střední podniky, resp. dobrovolně zakládaná družstva.
Privatizací formou přeměny státních podniků v akciové a podobné společnosti se předejde přílišné koncentraci majetku a vytváření monopolů.
Bezpodmínečně nutný vstup zahraničního kapitálu je nutno umožnit stimulujícím zdaněním. Přebytečnou kupní sílu a vnitřní zadluženi nutno snížit trhem cenných papírů.
Při výběru do řídících funkcí platí pouze kritérium odpovědnosti a odbornosti. Mzda musí být přímo závislá jen na ekonomickém výsledku.
Za základní opatření v zemědělství považujeme obnovení bytostného vztahu rolníka k půdě, na které pracuje, a k místu na kterém žije. Rolníci se musejí sami rozhodnout pro formu práce.
Státní podniky v zemědělství nutno redukovat pouze na efektivní a ekologicky orientovaný výzkum. S půdou je nutno hospodařit tak, aby se neznehodnocovala a neničilo životní prostředí. Tržní mechanismus nutno zavést i do zemědělství.
Družstevní myšlenku Čs. strany lidové, věrna svým tradicím, `podporuje ve všech ekonomických oblastech. Důsledně však vychází ze zásady, že družstvo je svobodné sdružení vlastníků a jeho základem je soukromé vlastnictví.

Zahraniční politika.
Žádáme postupné odzbrojování, likvidaci mocenských světových seskupení, rovnoprávnou spolupráci.
Především rozvíjet těsné styky se západními demokraciemi a s těmi středo- a východoevropskými zeměmi, které se definitivně oprostí od komunistického systému a marxistické ideologie.
Do definitivního politického uspořádání Evropy navrhujeme sledovat cíl vojenské neutrality a vytvořit podmínky pro vystoupení z RVHP k pro vstup do EHS.
Československá strana lidová se obrací ke všem lidem dobré vůle, obyvatelům venkova i měst, mládeži i starším, ke všem věřícím naší vlasti, ale i k těm, kterým jsou křesťanské zásady lásky doposud vzdáleny. Voláme Vás k politické odpovědnosti za osud svůj i svých bližních.
Náš program je skutečně lidový, národní a poctivý. Spolu s ostatními demokratickými silami usilujeme o plnost dobra pro všechny.

Víra a pravda
Spravedlnost a láska
Svobody a demokracie
