TOWARZYSTWO SPOŁECZNO-KULTURALNE NIEMCÓW NA ŚLĄSKU OPOLSKIM Program wyborczy opiera się na czterech filarach działania:
- sprawy mniejszości
- dobro regionu
- stosunki polsko-niemieckie 4.pomoc dla powodzian
- Jako mniejszość wnosimy do opolskiej wspólnoty nasze tradycje: pracowitość, czystość, zdyscyplinowanie, umiłowanie naszej ziemi, obywatelską lojalność, głębokie przywiązanie do chrześcijaństwa, tolerancji i otwartości.
Dzięki Niemcom Opolszczyzna otrzymała w ciągu ostatnich lat środki stanowiące równowartość jednego rocznego budżetu województwa. Zostały one przeznaczone m.in. na dostarczenie ludziom czystej wody oraz budowę kanalizacji i oczyszczalni ścieków.
- Problemy ludzi zawsze były przedmiotem naszej troski. Dbając o ludzi starych i chorych, przyczyniliśmy się, wspólnie z opolską kurią diecezjalną, do zbudowania sieci stacji Caritas na terenie województwa. Obejmuje ona swoim zasięgiem dużą część gmin, stanowiąc poważne uzupełnienie państwowej opieki społecznej. Wydatki na ten cel osiągnęły kwotę ponad pół miliona marek.
Próbowaliśmy rozwiązać w sposób honorowy problem rent i emerytur byłych żołnierzy niemieckich sił zbrojnych. Nie ustaniemy w wysiłkach, by naszym ojcom i dziadkom oddana została sprawiedliwość. Temu celowi służyć będzie niedawno powołane Towarzystwo Charytatywne Niemców.
- Za pośrednictwem Fundacji Rozwoju Śląska pomagamy powodzianom. Pomoc tę przekazywać będziemy nie tylko w 1997 roku, ale także w latach następnych - 1998 i 1999. Obejmie ona w pierwszym rzędzie osoby i rodziny dotknięte powodzią, a więc będzie to pomoc socjalna. Drugi rodzaj pomocy, kierowany do gmin, przeznaczony będzie na odbudowę infrastruktury komunalnej. Pomoc otrzymają także rzemieślnicy, którym woda zniszczyła warsztaty pracy.
- Naszym wianem jest również łączność z naszą duchową ojczyzną, Niemcami. Musimy przywrócić obecność języka niemieckiego w szkołach.
Obecnie, dzięki naszym wysiłkom, język niemiecki jest nauczany W 132 szkołach. Już obecnie w języku niemieckim można zdawać maturę, umożliwiającą wstęp na uczelnie w Niemczech.
- Wspieraliśmy i wspieramy ludzkie inicjatywy, zmierzające do usamodzielnienia się i budowy pomyślności życiowej własną pracą.
- Wyrastamy z chrześcijańskiej tradycji. Nauki naszych pasterzy zawsze stanowiły punkt odniesienia dla naszego postępow.
Kierując się poczuciem odpowiedzialności za los wszystkich mniejszości żyjących w Rzeczypospolitej Polskiej, wnieśliśmy swój wkład w konstruowanie zapisów konstytucji. Dzięki naszym parlamentarzystom udało nam się zabezpieczyć trwale interesy ponad dwu milionów ludzi, obywateli Polski, należących do różnych mniejszości.
- Dążeniem niemieckiej grupy narodowej w Polsce jest odkłamanie historii stosunków polsko-niemieckich, zwłaszcza w odniesieniu do Śląska i jego dziejów. 600 lat odwrócenia Polski na wschód i sześciu wieków niemieckiej obecności na Śląsku nie da się wymazać z kart historii. Niemcy na Śląsku są tego żywym dowodem.
Będziemy upominali się o prawdziwy obraz przeszłości. I dlatego też chcemy, by każde dziecko, bez względu na jego pochodzenie, miało szansę nauczenia się języka
niemieckiego. To uważamy za nasze najważniejsze zadanie. Dzięki wsparciu Republiki Federalnej Niemiec będziemy dążyli do rozbudowy wszystkich form oświaty w języku niemieckim, jak również rozbudowy germanistyki na Uniwersytecie Opolskim.
- Będziemy nadal inwestowali nasze pieniądze w infrastrukturę komunalną, zapewniając wszystkim mieszkańcom Opolszczyzny zdrową wodę i prawidłowe gospodarowanie ściekami. Tylko tak możemy ochronić naszą ziemię przed postępującą szybko degradacją. Chcemy nie tylko utrzymania dotychczasowych możliwości zarabiania w RFN, ale będziemy wspierać finansowo budowę własnych warsztatów pracy przez mieszkańców Opolszczyzny. Wielką rolę ma tu do odegrania Fundacja Rozwoju
Śląska i Wspierania Inicjatyw Lokalnych.
- Wielką troską napawa nas młodzież. Jesteśmy zdecydowani wesprzeć duchowo i materialnie każde rozsądne działanie Związku Młodzieży Mniejszości Niemieckiej, wiodące do wzrostu aktywności młodych ludzi i ich dążenia do samoidentyfikacji narodowej.
- Będziemy dążyć do budowy naszego własnego domu. Idealnym jego kształtem byłby obszar diecezji opolskiej w jej kształcie sprzed reformy terytorialnej. Naszym marzeniem jest region łączący Racibórz, Olesno, aż po Gliwice, Toszek i Pyskowice. Mając za sobą umocowanie konstytucyjne, będziemy dążyć do takiego uformowania terytorialnego, by spełnić nasze marzenia i wyjść naprzeciw pragnieniom naszych rodaków.
- W stosunkach z państwem niemieckim będziemy się starać o odgrywanie roli pomostu między Polakami i Niemcami.
Naszym niezmiennym dążeniem jest powrót do Europy. Jesteśmy w tym zgodni z polską większością, której europejskie ambicje popieramy i będziemy je wspierać w przyszłości. Kształtowanie się Europy narodów, a nie państw, Europy regionów, a nie politycznych obszarów administracyjnych, leży w naszym najlepiej pojętym interesie.
- Nasza przyszłość zależy od naszej mądrości. Jeżeli pójdziemy do wyborów i oddamy nasze głosy na kandydatów z listy mniejszości, będziemy mogli zrealizować nasze dążenia.
