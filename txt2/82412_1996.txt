VOLEBNÍ PROGRAM ODA
DÁL NA CESTĚ KE SVOBODNÉ SPOLEČNOSTI
(SMLOUVA PRO BUDOUCNOST)


Děkujeme Vám za Váš zájem o volební program Občanské demokratické aliance.
Jsme přesvědčeni, že v našem programu naleznete důvod, proč volit ODA.
Váš hlas posílí naší možnost prosazovat dokončení celé společenské transformace podílet se na správě naší vlasti nejen k Vašemu prospěchu, ale k prospěchu všech dalších slušných lidí.
Po celé minulé období prosazovala ODA zásadu, že sliby jednou dané se mají plnit, že jejich závaznost nelze měnit podle aktuálního povětří. Z tohoto důvodu v našem programu nenaleznete žádné oslnivé a přitom nesplnitelné sliby.
Pro nás je totiž volební program smlouvou s voliči, smlouvou, z jejíhož plnění se budeme odpovídat po celé volební období.

Program ODA je postaven na pěti zásadách:
- Ano potřebným výdajům - ne zbytečným daním.
Chceme kontrolovat státní výdaje a omezovat státní přerozdělování. Cestou k tomuto omezování je celková decentralizace i další reformy v sociální oblasti, které posílí osobní odpovědnost, zlevní celý systém a přitom zaručí pomoc potřebným.
V roce 1990 byli občané nabádáni k tomu, aby si utáhli opasky. My nyní říkáme, že přišel čas, kdy si opasek musí utáhnout stát.
- Ano rovnému podnikání - ne socialismu v jakékoliv podobě.
Chceme, aby v této zemi existovalo skutečně svobodné hospodářství založené na soukromém podnikání na vlastní účet a nebylo možné žádné skrytě socialistické hospodaření. Právě jen tento pojem vystihuje stav, kdy řada podniků žije buď na účet daňových poplatníků nebo ostatních podnikatelů, popřípadě v režii manažerů podniků bez vlivu vlastníků. Chceme ekonomiku, ve které platí rovné podmínky, ve které nejsou malí obíráni, aby velcí mohli spokojeně utrácet, ve které se i malý podnikatel domůže svých práv a pohledávek.


- Ano svobodě a samosprávě - ne arogantnímu centralismu.
Chceme, aby i česká společnost měla všechny znaky civilizovaných společenství. Historie ukázala, že mezi státem a občanem musí existovat soubor institucí a sdružení, které brání přirozené tendenci státu ubírat lidem jejich svobodu a přibírat stále novou a novou byrokracii. Mezi tyto instituce patří nejen samosprávné kraje, ale i profesní samosprávná sdružení a obecně prospěšné neziskové organizace. Pro ně má stát vytvářet odpovídající podmínky tím, že umožňuje občanům dávat na základě jejich svobodného rozhodnutí část svých daní na činnost těchto organizací. Moudrá vláda totiž ví, že tyto instituce mohou poskytovat potřebné služby v oblastech školství, kultury, vědy a sociální péče levněji než stát, který k tomu potřebuje nejen drahý správní aparát, ale svou nevyhnutelnou byrokratickou plošností vydá spoustu peněz zcela nesmyslně.
Arogantní centralismus vždy vedl k pasivitě občanů a ke zbytnělému státu, který na jedné straně překáží téměř vší žádoucí aktivitě, na druhé straně prokazuje velkou slabost při ochraně bezpečnosti a práv občanů.
- Ano dostupným bytům - ne dalšímu prohlubování krize.
Jediným odpovědným přístupem k bytové otázce je uvolnění trhu s byty za současného zavedení řady opatření na podporu jejich výstavby a cílených sociálních podpor na nájemné.
- Ano duchovnímu rozměru společnosti - ne podceňování kultury, vzdělanosti a odpovědnosti.
Jakkoliv je kvetoucí hospodářství naším cílem a podnikání chceme co nejvíce usnadnit, přesto by bylo zhoubné učinit z hospodářských úspěchů novou ideologii, které by mělo být vše ostatní podřízeno. V závěru našeho programu máme několik vět pro ty z vás, který to cítí stejně jako my.


Občan a moc: stálé téma demokracie 
ODA odmítá naivní a nebezpečnou představu, že "demokracie je, když jednou za pár let si lidé zvolí své zástupce a ti pak za ně ve všem rozhodují".

Co vidíme: 
- Centralistický stát, v němž v regionálních záležitostech rozhodují mocensky dosazení byrokraté.
- Zbytečný růst byrokracie způsobený právě nadměrnou centralizací a stále větším přerozdělováním.
- Velmi omezené možnosti občanů poukázat část svých daní na sociální, kulturní, zdravotní či vzdělávací aktivity.
- Špatně pracující soudnictví, které neúměrnou délkou soudních řízení a nízkou kvalitou odůvodnění rozsudků vzbuzuje u veřejnosti pochyby o možnosti chránit prostřednictvím soudů svá práva.
- Přílišnou státní regulaci přikazující podnikatelům, pronajímatelům i nájemníkům, kupujícím i výrobcům, jaké dohody smějí či nesmějí uzavírat.
- Ignorování Ústavy České republiky, které nenápadně vytváří ovzduší cynického přístupu k právu.
- Potlačování profesních sdružení.

Co chceme: 
- Decentralizovaný stát, v němž bude občan rozhodovat nejen o věcech své obce, ale i o věcech svého regionu.
- Omezení státní byrokracie.
- Široké možnosti svobodného rozhodnutí občana, zda část svých daní věnuje např. na místní knihovnu či nadaci podporující tělesně postižené.
- Řádně pracující soudnictví.
- Respektování Ústavy České republiky a jejích zákonů.
- Více svobody a méně státní regulace, například v tom, jaké smlouvy mohou občané mezi sebou uzavírat.
- Dát profesním sdružením právo bdít nad etickými otázkami vlastní profese.

Jak toho dosáhneme: 
- Ustavením samosprávných krajů, které budou mít důležité kompetence ve věcech dopravy, zdravotní a sociální péče, vzdělávání, kultury a ochrany životního prostředí a které budou mít právo rozhodovat o části daní vybraných na svém území. Budeme prosazovat zřízení 13 krajů. Pravomoce obcí zůstanou nedotčeny.


Vznik krajů umožní zrušit mnoho existujících krajských byrokracií a jejich činnost převést do jednoho krajského úřadu kontrolovaného voliči. Tím se sníží počet úředníků.
- Posílením postavení neziskových organizací.
- Prosazením změn v pravidlech činnosti soudů tak, aby občan mohl u soudu svá práva skutečně vymáhat, tj. aby soud rozhodoval např. v některých hospodářských sporech, vyžadujících spěšné rozhodnutí, opravdu rychle. Chceme posílit postavení poškozeného v trestním řízení a obnovit možnost soukromé žaloby, aby se občan nemusel spoléhat jenom na státní zástupce.
- Prosazením ustavení Nejvyššího správního soudu, který je vyžadován ústavou stejně jako zřízení krajů.
- Prosazením deregulace důsledným uplatňováním zásady Ústavy ČR, že povinnosti lze ukládat pouze zákonem a nikoliv vyhláškou.
- Podporou určitých pravomocí samosprávných komor za podmínek dobrovolného členství (s výjimkou komory advokátní, u které povinné členství posiluje nezávislost advokátů na státu).


Vnitřní bezpečnost: rázně proti kriminalitě
Míra kriminality souvisí především s celkovým mravním klimatem společnosti a nedá se řešit pouze následnou represí. ODA chce proto zločinu bránit ještě dříve, než se stane.

Co vidíme: 
- Alarmující nárůst organizovaného zločinu (obchod se zbraněmi, krádeže aut, vydírání, praní špinavých peněz, prostituci a v neposlední řadě i korupci státních úředníků). 
- Bující obchod s drogami, zasahující především mládež do 25 let.
- Pronikání mafií především z východních zemí do prostoru České republiky.
- Milionové a dokonce miliardové daňové úniky a další ekonomickou kriminalitu (zneužívání státního majetku k soukromé výdělečné činnosti, neplnění smluvních závazků, úmyslná platební neschopnost, podvody v účetnictví).
- Zvyšující se rasistické tendence ve společnosti a následnou kriminalitu s rasovými motivy.
- Stále vysoký výskyt násilné kriminality včetně brutálních vražd a vražd na objednávku.
- Stále vysokou "běžnou" pouliční kriminalitu.
- Oběti zločinu zůstávající v průběhu trestního řízení bez dostatečné pomoci.
- Ekologickou kriminalitu (zakázané skládky, machinace při transportu škodlivých látek a likvidaci nebezpečných odpadů).

Co chceme: 
- Potírání organizovaného zločinu v co nejširší míře.
- Boj proti daňovým únikům a korupci.
- Bezpečné ulice našich měst a obcí, bezpečnost našich domovů.
- Nepropustné hranice našeho státu pro východní mafie i pro jednotlivé asociální živly.
- Účinný postup proti šíření drogových závislostí.
- Institucionalizovanou pomoc obětem zločinu.
- Usnadnění postihu přestupků.
- Pevné morální vědomí společnosti, bez něhož je nemyslitelný pevný právní řád a fungující justice.

Jak toho dosáhneme: 
- Spojením sil se západní Evropou a sousedními zeměmi v boji proti organizovanému zločinu.


- Prosazením závazné "Strategie boje s organizovaným zločinem".
- Přijetím zákona o nakládání se státním majetkem.
- Přijetím zákona o státní službě a opatření vlády, která by zamezila korupci a zneužívání moci státních úředníků.
- Zkvalitněním zákona o střetu zájmů tak, aby byl spolehlivou pojistkou nejen proti zneužívání postavení ústavních činitelů, ale i proti prorůstání organizovaného zločinu do státního aparátu a politické sféry.
- Prosazením zásadně nové právní úpravy ochrany utajovaných skutečností tak, aby při úniku informace musel především odpovědný úřad prokázat, zda informaci dostatečně chránil.
- Prosazením ústředního orgánu státní správy s vyšší pravomocí pro koordinaci a řízení boje proti drogám a úsilím o rozvoj systému preventivních opatření (osvěta mezi veřejností, zejména mládeží, ale i samotnými narkomany, vznik státem podporovaných lékařských a resocializačních středisek) při dostatečné kontrole vynaložených veřejných prostředků.
- Omezením "běžné" kriminality efektivní činností policie v místě (obchůzkové mikrorajony, ve městě 1 policista na 5000 obyvatel neustále v terénu, vázanost policistů na místo jejich bydliště), hodnocením policistů nejen podle toho, kolik pachatelů dopadli, ale především podle úrovně kriminality.
- Podporou zřizování středisek pomoci pro oběti zločinu a fondu obětí zločinu.
- Výraznou modernizací základního materiálního vybavení policie.


Vnější bezpečnost: odpovědně za svou vlast
Ani dnes není svět bezpečným místem, a proto musíme být ochotni část svých zdrojů vynaložit na zajištění vlastní bezpečnosti.

Co vidíme: 
- Znepokojivý vývoj v oblastech bývalého SSSR.
- Vzestup agresivního nacionalismu.
- Destabilizaci oblasti na jih od států Evropské unie vlivem islámského fundamentalismu.

Co chceme: 
- Zvýšit schopnost chránit svrchovanost České republiky a svobodu jejích občanů.

Jak toho dosáhneme: 
- Dostatečnou výší rozpočtových prostředků za současného prosazení takového systému rozpočtování, který parlamentu a veřejnosti umožní kontrolovat účelnost jednotlivých výdajů.
- Urychlením profesionalizace vybraných útvarů rychlého nasazení.
- Dosažením potřebné účinnosti zbraňových systémů.
- Vstupem do NATO, jímž Česká republika získá za spojence celkem 16 demokratických států, jejichž celkový vojenský potenciál je největší na světě.


Obecní samospráva: rozhodování blíže občanům 
Pro ODA je obecní samospráva základním stavebním kamenem demokracie, nikoliv pouhým doplňkem státní správy. 

Co vidíme: 
- Nedokončenou reformu územní správy, díky níž vázne i dokončení reformy samosprávy. Okresní úřady stále vykonávají řadu pravomocí, které v jiných demokratických státech vykonávají samosprávné útvary.
- Snahy o další posílení státní správy ve věcech, které mohou být spravovány obcemi, a s tím i možný růst politické váhy okresních úřadů.
- Bujení detašovaných a dekoncentrovaných pracovišť ústředních orgánů státní správy.
- Chybějící právní úpravu hospodaření obcí.
- Omezené možnosti financování obcí.

Co chceme: 
- Prosadit reformu veřejné správy včetně zřízení vyšších územních samosprávných celků.
- Poskytnout obcím jasný rámec pro jejich hospodaření.
- Poskytnout obcím další možnosti získávání finančních prostředků.
- Řešit některé problémy územně členěných měst.
- Vytvořit podmínky pro spolupráci a sdružování obcí.

Jak toho dosáhneme: 
- Vypracováním zákona upravujícího hospodaření obcí, který by na jedné straně umožnil obcím podnikat, ale na druhé straně by jim zamezil vstup do aktivit, ve kterých by byl majetek obce (tj. majetek sloužící občanům) ohrožen.
- Prosazením zvláštního daňového režimu pro obce: osvobození úroků z obecních dluhopisů od daní, otevření prostoru pro ovlivňování daňových sazeb, posilování podílu majetkových daní.
- Vypracováním zákona o územně členěných městech.
- Prosazením vládního programu podpory spolupráce a sdružování obcí.
- Zasazením se o to, aby ČR přistoupila k Evropské chartě místní samosprávy.
- Přijetím nových rozpočtových pravidel, která by měla obsahovat institut finančního vyrovnání rozpočtů obcí včetně přesných kritérií pro stanovení výše neúčelových dotací.


Zahraniční politika: úsilí o budoucnost
Jak budeme žít, o tom rozhoduje především vnitřní politika; zda přežijeme, o tom rozhoduje politika mezinárodní.

Co vidíme: 
- Svět, který nebyl nikdy zcela bezpečným místem, svět, jehož historie nás vyzývá, abychom nepropadli iluzi, že by Česká republiky byla již navždy chráněna před zahraničněpolitickými riziky.
- Českou republiku obklopenou zeměmi, které mají demokraticky ustavené vlády a tržní hospodářství, což dává předpoklady pro co nejlepší vztahy.
- Síly, které jsou zaměřeny velmi nepřátelsky proti hodnotám, na nichž je založena naše demokracie, a které při prosazování svých cílů neváhají používat násilí a teror. Čelit těmto silám lze pouze spojením sil států sdílejících stejné hodnoty. Jediným osvědčeným spojenectvím těchto států dnes je NATO. Zároveň platí, že pro bezpečnost evropské civilizace má klíčový význam politická a vojenská angažovanost USA na našem kontinentě. Nejčerstvějším důkazem této pravdy je průběh a ukončení konfliktu v bývalé Jugoslávii.
- Proces evropské integrace probíhající na velké části evropského kontinentu.
- Jednoznačnou zkušenost, že největší svoboda, blahobyt a mír vládne na územích, kde byla myšlenka lidských práv všeobecně přijata. Z těchto území nám nehrozí sebemenší nebezpečí.

Co chceme: 
- Zajistit bezpečnost státu a jeho ústavního pořádku.
- Dosáhnout toho, aby se občané ČR mohli těšit z co největšího množství svobod a byli v bezpečí i v zahraničí.
- Otevírat prostor a vytvářet podmínky pro podnikání českých subjektů na zahraničních trzích.

Jak toho dosáhneme: 
- Dovršením úsilí o členství v NATO.
- Dovršením úsilí o členství v Evropské unii.
- Podporou politické a vojenské přítomnosti USA v Evropě.
- Rozvíjením co nejlepších vztahů se sousedními státy.
- Účastí na prosazování elementárních pravidel lidského soužití ve světě.


Česká republika a evropská integrace: šance století.
Evropská integrace je postavena na myšlence, že spojenectví národů je natolik cennou věcí, že je zapotřebí vtělit je v instituce.

Co vidíme: 
- Skutečnost, že usmíření, mír a prosperita v Evropě po roce 1945 byly možné pouze díky tomu, že rozhodující část národů odmítla úzká nacionální hlediska a dala se na cestu budování institucí spolupráce, tj. na cestu integrace.
- Základní cíl evropské integrace, kterým je udržet na co největším prostoru v Evropě vládu zákona, respekt k lidským právům a tržní hospodářství. K dosažení tohoto cíle vznikly během desetiletí vývoje některé instituce evropské integrace: Rada ministrů, Evropská komise, Evropský parlament aj. Ve všech těchto orgánech spolu jednají zástupci členských zemí a přijímají společná rozhodnutí.
- Rodící se evropskou sounáležitost - evropskou identitu, která přirozeně vzniká ve zmíněném odhodlání splnit tento cíl, v praxi společného jednání a rozhodování na půdě jmenovaných institucí. Existence společného jednání a rozhodování samozřejmě neznamená, že by zmizely rozdíly v zájmech a pohledech jednotlivých národů. Zabraňuje však tomu, aby tyto rozdíly eskalovaly v napětí, konflikty a nepřátelství.
- Diskuse o co nejužitečnějším rozdělení pravomocí mezi jednotlivé mocenské úrovně v rámci unie - obce, kraje, státy a nadstátní orgány, a především debaty o zavedení jednotné měny. 
- Živé spory uvnitř Evropské unie mezi těmi, kdo kladou důraz na svobodu příležitostí - pravicovými demokraty, a těmi, kdo kladou důraz na státní mocí garantovanou rovnost dosažených výsledků - socialisty.
- Mnoho věcí v Evropské unii, které vzbuzují oprávněnou kritiku, které však vznikly pod silným vlivem socialistů; jejich vliv by však byl mnohem ničivější, kdyby Evropské unie nebylo.

Co chceme: 
- Bezvýhradný vstup České republiky do Evropské unie.
- Pověst České republiky jako státu, který přistupuje k jedinečnému dílu integrace odpovědně a na základě svých historických zkušeností.

Jak toho dosáhneme: 
- Prosazováním začlenění České republiky do Evropské unie na všech úrovních.


- Zasazováním se o šíření myšlenek evropské integrace.
- Odmítáním apriorního nesouhlasu s dalším posilováním pravomocí nadstátních orgánů EU. Postoj České republiky ke konkrétnímu návrhu by se měl odvíjet podle toho, zda uvedené posílení bude nezbytně nutné k zachování schopnosti unie účinně jednat a rozhodovat v životně důležitých oblastech.


Hospodářství: rychlý a trvalý růst
Dosavadní poměrně úspěšný vývoj českého hospodářství ODA považuje za pouhé východisko pro trvalejší a rychlejší růst.

Co vidíme: 
- Značnou státní regulaci.
- Monopolizaci některých odvětví.
- Nedokončenou privatizaci.
- Vysoké daně.
- Obtížně vymahatelné závazky a dluhy.

Co chceme: 
- Vyšší tempo růstu hospodářství než ve vyspělých zemích, neboť jen tak se naše vlast vrátí do postavení, které v minulosti ve světovém hospodářství zaujímala.

Jak toho dosáhneme: 
- Dokončením restitucí a privatizace, čímž i další část výrobního potenciálu dostane konkrétní vlastníky.
- Otevřením monopolizovaných odvětví pro další podnikatele.
- Investicemi do "lidského kapitálu", tj. do vzdělání, vědy a výzkumu, neboť jen těmito investicemi lze trvale udržovat výrobu s vysokou přidanou hodnotou.
- Přijetím pravidel posilujících význam bankrotu a exekuce; věřitelé musejí mít jistotu, že se dovolají svých práv,
a
- rozsáhlými reformami bankovnictví, finančního trhu, veřejných financí, daňového systému a podporou drobného a středního podnikání.


Bankovnictví a kapitálový trh: rovné podmínky pro všechny
Fungování kapitálového trhu je pro zdravý vývoj ekonomiky nenahraditelné. Právě zde vzniká cena, tedy základní informace, na níž je celý trh postaven. Deformovaný trh poskytuje deformované informace, jež znemožňují dobrá rozhodnutí.

Co vidíme: 
- Málo kvalitní bankovní služby pro občany a podnikatele.
- Příliš vysoký růst vlivu bank na hospodářství a podnikání v důsledku neustálého zvyšování jejich vlastnických práv, který vede ke snižování konkurence v hospodářství. 
- Málo průhledný trh cenných papírů.
- Malou ochranu všech akcionářů a jejich práv.
- Malou ochranu finančního trhu před praním špinavých peněz.

Co chceme: 
- Zvýšení kvality bankovních služeb na úroveň obvyklou ve vyspělých zemích.
- Snížení vlivu bank na hospodářství a podnikání.
- Zvýšení průhlednosti veřejných trhů cenných papírů a jejich bezpečnosti.
- Zvýšení ochrany finančního trhu před praním špinavých peněz.

Jak toho dosáhneme: 
- Podporou vstupu dalších bank na český trh a tlakem na zvýšení kapitálové vybavenosti všech bank tak, aby vzrostla konkurence a zároveň stabilita v bankovním sektoru.
- Zavedením pravidelného zveřejňování hodnocení bank Českou národní bankou.
- Prosazením zvýšení pojištění vkladů občanů a podnikatelů.
- Prosazením zákazu personálního propojení bank a jimi vlastněných investičních společností.
- Prosazením důsledného postihu využívání neveřejných a veřejnosti nedostupných informací při investování, které narušuje stabilitu finančního trhu a zvýhodňuje některé účastníky.
- Zavedením povinnosti majoritních akcionářů neprodleně informovat ostatní akcionáře o změnách jejich podílů na vlastnictví společnosti a zavedením povinnosti nabídnout minoritním akcionářům odkoupení jejich akcií za tržní cenu při dosažení rozhodujícího podílu na vlastnictví společnosti některým akcionářem nebo při změně obchodovatelnosti nebo práv spojených s akciemi.
- Prosazením další liberalizace přístupu emitentů a investorů na trh cenných papírů a zvyšováním zejména kapitálových požadavků na obchodníky s cennými papíry, což je nezbytné pro zajištění bezpečnosti a stability tohoto trhu.
- Prosazením zákona o ochraně finančního trhu, který by výrazně omezil využívání finančním trhu k praní špinavých peněz.


Veřejné finance a daně: malý stát a bohatý občan
Vysoké daně znamenají bohatý stát; bohatý stát znamená chudé občany. Nízké daně znamenají bohaté občany; bohatí občané znamenají bohatý stát.

Co vidíme: 
- Příliš vysoké daňové sazby.
- Příliš složitý a nákladný systém výběru daní.
- Příliš nízké možnosti odpisů v daňovém systému.
- Příliš vysokou míru přerozdělování veřejných prostředků.
- Příliš vysoké výdaje na veřejnou správu.

Co chceme: 
- Snižování všech sazeb daní z příjmu s dlouhodobým cílem úplného odbourání daně z příjmu právnických osob.
- Zjednodušení systému výběru daní.
- Zvýšení možností daňových odpisů.
- Snížení míry přerozdělování veřejných prostředků.
- Omezení růstu výdajů na veřejnou správu.

Jak toho dosáhneme: 
- Snížením všech sazeb daní z příjmu.
- K tomu u daní z příjmů fyzických osob prosazováním:
- dalšího snížení počtu daňových pásem,
- změn v konstrukci odečitatelných položek,
- zvýšení možnosti odečítat sponzorské dary až do výše 15% daňového základu.
- K tomu u daní z příjmů právnických osob prosazováním:
- změn v konstrukci systému odpisů zejména u nemovitostí a technologií,
- rozšíření možnosti odepisování pohledávek od daňového základu,
- zvýšení možnosti odečítat sponzorské dary až do výše 7% daňového základu.
- Snížením maximální daňové sazby z kapitálových příjmů na 15%.
- Snížením základní sazby daně z přidané hodnoty na 20%.
- Zrušením dědické daně a snížením darovací daně.
- Úpravami, případně zrušením některých spotřebních daní (např. daně z vína). 


- Osvobozením neziskových organizací od daně z příjmu, pokud použijí svůj případný zisk na veřejně prospěšnou činnost.
- Oddělením zdravotního a důchodového pojištění do zvláštních, na státu nezávislých fondů.


Podnikání: prostor i pro malé
Svobodné podnikání je jedním z hlavních pilířů svobodné společnosti; jeho nejdynamičtější součástí a zároveň skutečným motorem celkové prosperity společnosti je nepochybně podnikání malé a střední.

Co vidíme: 
- Přemíru regulace a byrokracie ve státní správě.
- Nerovnoprávné postavení podnikatelů (zejména drobných a středních) a finančních úřadů.
- Neúměrně vysoké zdanění.
- Obtížný přístup k úvěrům.
- Nedostatečnou ochranu věřitele, zejména ve vztahu k délce soudního řízení.
- Technické překážky podnikání.

Co chceme: 
- Zvýšit efektivitu a pružnost státní správy.
- Odstranit nerovnoprávný vztah podnikatelů (zejména drobných a středních) a státu v otázce správy daní.
- Postupné snižování daňové zátěže, zejména ve vztahu k podpoře investiční činnosti podnikatelů.
- Snadnější přístup k úvěrům.
- Efektivní ochranu věřitele.
- Efektivní systém norem a zkušebnictví.
- Snižování všech sazeb daní z příjmu s dlouhodobým cílem úplného odbourání daně z příjmu právnických osob.

Jak toho dosáhneme: 
- Novelizací zákona o správě daní a poplatků, celního zákona a dalších navazujících norem, s cílem
- vyjmutí obchodních rejstříků z pravomoci soudů a jejich svěření do rukou státní správou k tomu zřízenému úřadu, přičemž soud by zůstal pouze odvolací instancí,
- přesného vymezení pravomocí celních úřadů při výběru daně z přidané hodnoty,
- zavedení jednoznačných lhůt pro vyřízení každé žádosti, přičemž v případě, že se příslušný orgán státní správy v dané lhůtě nevyjádří, platí, že je jeho stanovisko kladné,
- zakotvení pravidla, že převzetí jakéhokoli podání orgánem státní správy znamená, že podání obsahuje všechny potřebné náležitosti,


- dosažení lepší platební disciplíny finančních úřadů ve vztahu k podnikatelům, jimž tyto úřady dluží finanční prostředky.
- Zvýšením odpisových sazeb a zkrácením odpisových dob staveb, přístrojů a zařízení tak, aby odpovídala jak jejich skutečné prosté reprodukci, tak i reprodukci morální. 
- Podporou zvyšování konkurence v bankovním sektoru prostřednictvím udílení licencí solidním zahraničním bankám.
- Urychlenou privatizací hlavních českých bank, v nichž je stát dosud majoritním akcionářem.
- Zkvalitněním činnosti Českomoravské záruční a rozvojové banky, zejména tlakem na zkrácení termínů vyřizování jednotlivých žádostí.
- Vytvořením odborné a účinné sítě nezávislých soukromých zkušeben, v níž bude role státu omezena na vydávání licencí a inspekční činnost.
- Prosazením jednotného a závazného výkladu daňových zákonů a vyhlášek.


Zemědělství: více než výroba potravin
ODA si je vědoma, že přinejmenším určitý typ zemědělské činnosti je zároveň péčí o krajinu, vodní zdroje a půdu. ODA nevidí žádný důvod, proč by i pro zemědělství nebyl vhodný systém liberálního tržního hospodářství s minimem státních zásahů.

Co vidíme: 
- Nedokončené restituce.
- Nedokončenou transformaci zemědělských podniků na přímé vlastníky.
- Protekcionismus na zahraničních trzích, který brání vývozu české produkce.
- Obtížný přístup zemědělských podnikatelů k finančním zdrojům.
- Chybně provedenou transformaci lesního hospodářství.

Co chceme: 
- Dokončit restituce.
- Transformaci v zemědělství směrovat ke vzniku konkrétního soukromého vlastnictví.
- Odstranit diskriminaci českých zemědělců.
- Zlepšit přístup zemědělských podnikatelů ke kapitálu.
- Zajistit platby za mimoprodukční funkce zemědělství.
- Opravit chybnou transformaci lesního hospodářství.
- Při podpoře malého a středního podnikání v zemědělství respektovat jeho zvláštnosti. 

Jak toho dosáhneme: 
- Požadováním odstranění diskriminace při jednáních s Evropskou unií.
- Prosazováním rozšíření funkcí Podpůrného a garančního rolnického a lesnického fondu.
- Zasazováním se o průhledný tok peněz na krajinotvorné a ekologické funkce zemědělství. 
- Usilováním o zřízení samosprávných regionů, neboť právě v jejich rámci bude možno rozšířit záběr "Programu obnovy venkova".
- Podporou organizací vlastníků lesa a demonopolizací lesních společností a obchodu se dřevem.


DOPRAVA
Doprava: rychleji, bezpečněji a pohodlněji
Doprava je druhem služby, při jejímž poskytování má zejména regionální a obecní vliv často své zřetelné opodstatnění. Základní podmínkou pro její fungování je však co nejširší privatizace a vytvoření konkurenčního prostředí.

Co vidíme: 
- Chybějící koncepci dopravní politiky s vymezením role státu, regionů a obcí v rozvoji dopravy včetně dopravy městské a regionální.
- Nevyhovující dopravní infrastrukturu.
- Značnou technickou zaostalost.
- Naprosté zanedbávání možností vodní dopravy.
- Tápání v procesu transformace železnice vedoucí k jeho praktickému zastavení.
- Konflikt mezi objektivním zájmem občana o mobilitu a jeho stejně objektivním zájmem o kvalitní prostředí pro život.
Co chceme: 
- Odstranit bezkoncepčnost v budování a financování městské a regionální dopravy. 
- Zvýšit hospodárnost a produktivitu celého systému železniční dopravy současně s jeho modernizací.
- Zkvalitnit dálniční síť a síť rychlostních komunikací.
- Zlepšit možnosti pro větší využívání vodní dopravy.
- Omezovat negativní vlivy dopravy na život občanů.
Jak toho dosáhneme: 
- Zasazením se o vypracování ucelené dopravní politiky ČR, která vymezí roli státu, regionů a obcí při rozvoji dopravy, zejména s přihlédnutím k dopravě městské a regionální.
- Znovuzahájením transformace železniční dopravy postavené na odstátnění, privatizaci a systému dotací, slučitelném s tržními principy.
- Modernizací klasických železničních koridorů a přípravou výstavby vysokorychlostních tratí.
- Zásadním prodloužením sítě dálnic a rychlostních komunikací, zvláště v dnes dopravně hůře obsloužených regionech.
- Kompletací terminálu Praha
- Ruzyně a zahájením prací na terminálech v Brně a Ostravě.
- Zlepšením plavebních podmínek na Labi, včetně vybudování koncového přístavu v Pardubicích.
- Prosazováním zvýhodnění hromadné dopravy před dopravou individuální, zejména v působnosti samosprávných regionů.
- Aktivním zapojením České republiky do evropského procesu postupného zahrnování škod na životním prostředí do ceny dopravy.


ŽIVOTNÍ PROSTŘEDÍ
Životní prostředí: uklidit naši zemi
Zlepšení stavu životního prostředí v důsledku samotné transformace hospodářství spočívající v odbourání dotací a zreálnění cen dokazuje, že i zde mají tržní principy své nezastupitelné místo.

Co vidíme: 
- Stále nenapravené škody napáchané komunistickým hospodařením na čistotě vzduchu, půdy a vody, poškozené či zcela zaniklé lesy.
- Nedostatečné využívání tržních mechanismů při ochraně životního prostředí. 
Co chceme: 
- Urychleně napravit staré škody.
- Vytvořit účinný systém ochrany životního prostředí slučitelný s tržním hospodářstvím a lidskou svobodou.
- Využívat přírodní zdroje s ohledem na ochranu přírodních, kulturních a krajinných hodnot.
Jak toho dosáhneme: 
- Prosazením jasné vládní koncepce směřující k nápravě některých škod na životním prostředí, která by umožnila definovat priority, stanovila příslušné lhůty a způsob financování pro jejich odstraňování.
- V rámci omezování přímých státních zásahů podporou zavádění informačních nástrojů (např. informace o vlastnostech výrobků, energetické audity budov apod.) a posilováním tržních přístupů (např. narovnání cen energií, případně též zavedení obchodovatelných limitů znečištění).
- Zavedením daně pro životní prostředí, která zatíží výrobky a činnosti s nepříznivými dopady na životní prostředí. Tato daň v žádném případě nesmí zvýšit celkovou daňovou zátěž; její zavedení bude kompenzováno změnami spotřební daně, zrušením některých existujících poplatků a snížením přímých daní. Při nezměněném daňovém zatížení tak dojde k přesunutí daňové zátěže od zdanění práce ke zdanění surovin.
- Pro nápravu rozvráceného vodního režimu v krajině a zlepšení čistoty vody prosazováním ekonomických stimulů, které podpoří k přírodě šetrné hospodaření na polích i v lesích, včetně doladění poplatků za vypouštění odpadních vod tak, aby se zvýhodnilo odstraňování příčin znečištění a recirkulace vody ve výrobních zařízeních.
- Změnou činnosti Státního fondu pro životní prostředí od poskytování přímých dotací směrem k poskytování zvýhodněných půjček a záruk za komerční úvěry, což umožní vyřešit více případů než dosud.


- Posílením úlohy a možností občanů podílet se na ochraně životního prostředí, mj. též zřízením sítě informačních středisek (ve spolupráci státu, samosprávy a občanských iniciativ), která budou občanům i podnikům poskytovat informace jak o stavu životního prostředí, tak o možnostech jeho zlepšení.
- Usilováním o takové legislativní a daňové prostředí, které umožní vznik a existenci nestátních investičních aktivit zaměřených na investice do životního prostředí.
- Podporou využití alternativních zdrojů energie.


BYDLENÍ
Bydlení: cesta k Vašemu bytu
ODA považuje bytovou otázku nejen za základní podmínku důstojného lidského života, ale i za klíčovou podmínku hospodářského rozvoje země. Teprve ten, kdo má vyřešenu otázku bydlení, má plnou možnost volby vlastního povolání a životní dráhy.

Co vidíme: 
- Nedostatek bytů a jejich vysokou cenu především pro mladé rodiny.
- Drahé byty na černém trhu, z nichž zisk nikdy neplyne zpět do údržby domů.
- Chátrající domy, které nejsou schopny na sebe najemným vydělat.
- Nefungující sociální podporu především pro chudé nájemníky.
- Právně zdlouhavý a málo účinný postup vůči nájemníkům, neplnícím své základní povinnosti.

Co chceme: 
- Dostupné byty pro všechny.

Jak toho dosáhneme: 
- Podpoříme výstavbu nových bytů a jejich snadnější získání občany způsobem, slučitelným s principy trhu, a to:
- podstatným rozšířením dostupnosti hypoték cestou státních a komunálních dotací tak, že splátky budou na počátku mnohem nižší než na konci splátkového období, což umožní vzít si hypotéku i mladým rodinám, které mají v průměru mnohem nižší příjmy než později a zároveň velká vydání na založení domácnosti a výchovu dětí,
- prosazením ručení za hypotéky veřejným majetkem obcí i státu, jakož i důsledným uplatněním principu ručení pořizovanou nemovitostí, což dále usnadní sjednávání úvěru pro občany za výhodnějších podmínek,
- zavedením odpočtu splátek úvěru na pořízení bytu od daně z příjmu,
- systémem dotací a státních půjček, který by podpořil využití prostředků obcí na investice pro přípravu pozemků a infrastruktury, což zlevní náklady soukromých investorů,
- směřováním přímé státní podpory především do obecních programů výstavby domů pro invalidní, bezmocné a staré občany včetně penzionů pro důchodce,


- zjednodušením stavebního řízení a celkovou deregulací v této oblasti, urychlením úřednické agendy ze strany obcí, zjednodušením a liberalizací ochrany zemědělské půdy,
- daňovým zvýhodněním investorů do bydlení formou odpočtu 10% prokazatelných investic do bydlení od základu daně,
- prosazením rychlejšího režimu odpisů u starých nájemních domů (zejména postavených do roku 1948), u nichž je současná odpisová cena ve značném nepoměru k jejich reálnému stavu,
- umožněním odpočtu nákladů na některé nezbytné opravy a modernizace od daní.
- Zabráníme dalšímu plýtvání byty i jejich chátrání a uvolníme trh s byty, a to:
- právní úpravou zamezující spekulacím s přechody nájemního práva,
- prosazováním důsledné evidence a kontroly především ze strany orgánů obcí a zamezením spekulování s byty těm, kteří v nich nebydlí,
- zvětšením prostoru obcím pro stanovení stropu nájemného, neboť zastupitelé obcí znají mnohem lépe možnosti a potřeby jednotlivých lokalit včetně sociálního rozvrstvení nájemníků, než je může znát ministerstvo financí,
- zpřesněním vzorce pro stanovení nájemného tak, aby umožňoval lepší odhad pro zúčastněné strany a vyloučil tak nečekané zvraty plynoucí ze subjektivních názorů politiků a úředníků,
- odstraněním průměrné ztrátovosti v oblasti nájemního bydlení do roku 2000 rychlejší liberalizací nájemného i s ohledem na tempo růstu cen stavebních prací a materiálů, a současně s tím posílením adresných příspěvků pro sociálně slabé, 
- zrušením dědických poplatků za byt či dům v případě úmrtí manžela, rodičů nebo dětí žijících ve společné domácnosti,
- podporou využití hypoték i na záchranu domovního fondu
- podporou rychlejší privatizace komunálních bytových jednotek, či podílů na domech s návrhem právní úpravy nových vztahů mezi podílníky,
- právní úpravou přesnějšího a účinnějšího postupu vůči nájemníkům neplnících své základní povinnosti.
- Učiníme reformu sociálně průchodnou, a to:
- zajištěním podpory všem nájemníkům, pro něž by postupující deregulace vytvořila tíživou sociální situaci,
- koncipováním příspěvku na bydlení tak, aby bral zřetel na skutečné možnosti domácností a jejich individuální situaci, přičemž do úvahy nutno brát základní informace o majetkové situaci domácností,


- vázáním míry příspěvků na to, jakou část souhrnného příjmu domácnosti (s patřičným vyjádřením majetkové situace) tvoří souhrnné výdaje na bydlení,
- zvýšením účasti obcí na kontrole či přímém výkonu některých článků systému sociální podpory, neboť obecní zastupitelé mají podstatně větší šanci posoudit nárok žadatele na sociální příspěvky než vzdálení státní úředníci.
- vyčleněním podstatně vyšších prostředků na sociální politiku v oblasti bydlení, a to především úsporami těch výdajů státního rozpočtu, které představují plošné, neadresné dotace.


Sociální politika: důstojný život všem
Sociální politika v pojetí ODA neznamená na prvním místě řešení krizových situací v životě občanů, ale naopak jejich předcházení.

Co vidíme: 
- Transformaci sociálního zabezpečení, která vůbec neřeší současnou nevyhovující strukturu sociálních dávek a vychází ze špatného stanovení základních kritérií pro jejich výplatu.
- Dávkový systém, který směšuje jak dávky, které mají zabezpečit důstojný život chudých, tak dávky, vyrovnávající životní standard rodiny při určitých přechodných situacích.
- Vyplácení sociálních dávek těm, kteří to nepotřebují, a zároveň s tím i nedostatečnou pomoc těm, kteří se ne vlastní vinou ocitnou v těžké životní situaci.
- Situaci, kdy je veškeré sociální zabezpečení garantováno státními prostředky, tedy z peněz daňových poplatníků, a která znemožňuje vstup nestátních finančních prostředků do této sféry.
- Financování důchodů prostřednictvím státního rozpočtu z peněz, které stát vybírá od lidí v produktivním věku, tedy systém, který nezaručuje zhodnocování těchto prostředků a z dlouhodobého hlediska vede k zadlužení státu, ke zvýšení daňového zatížení nebo ke snížení reálné hodnoty důchodů.
- Systém sociální politiky, který popírá individuální odpovědnost a potlačuje motivaci občanů k tomu, aby se starali sami o vlastní osud.
- Zbytečně komplikovaný a nákladný systém výplaty dávek, který nutí občany stát v dlouhých frontách a tak je ponižuje, a zároveň spotřebovává značnou část prostředků na svůj vlastní provoz.

Co chceme: 
- Vytvořit takový systém sociálního zabezpečení, který nebude občana činit závislým na sociální pomoci a naopak jej bude motivovat k návratu do aktivního a samostatného života; systém, který pomůže těm, kteří si sami pomoci nemohou, avšak nebude pomáhat těm, kteří si pomoci mohou, ale nechtějí. Tam, kde není občan schopen řešit svou situaci sám, nastupuje solidarita uvnitř rodiny, tam kde nestačí rodina, pomáhá obec, dále region a stát.


- Vytvořit takový systém důchodového zabezpečení, který zvýší motivaci i osobní podíl jedince na svém zajištění ve stáří, systém, v němž bude mít každý možnost výraznou měrou ovlivnit výši svého důchodu; systém musí zároveň umožňovat průběžné zhodnocování vložených prostředků každého občana.
- Zlepšit podmínky pro fungování nestátních a soukromých institucí sociální péče včetně institucí církevních, jež v daleko větší míře umožňují projevit dobrovolnou solidaritu člověka s člověkem a činí poskytovanou pomoc humánnější.
- Vytvořit takový systém sociálních služeb, v němž občan nebude jejich pouhým pasivním příjemcem, ale váženým zákazníkem, samostatně rozhodujícím o vlastním osudu.
- Integraci zdravotně postižených do společnosti.

Jak toho dosáhneme: 
- Revizí spektra sociálních dávek, která zabrání jejich překrývání a jasně odliší jejich účel. Nebude tedy nutné přerozdělovat tak velkou částku peněz prostřednictvím státního rozpočtu a nebude docházet k tomu, že některé dávky jsou vypláceny na základě téměř totožných podmínek.
- Širším využitím daňového systému tak, aby co nejméně prostředků na sociální dávky procházelo státním rozpočtem.
- Oddělením systému financování důchodů od státního rozpočtu a jeho změnou v systém fondový, který umožní zhodnocování prostředků každého občana. Jsme si vědomi toho, že je nezbytné počítat s určitým přechodovým obdobím, neboť není možné, abychom vnutili tento systém lidem, kteří si již nedokážou na důchod naspořit.
- Převedením rozhodování o vyplácení sociální pomoci do kompetence samosprávy, která dokáže nejlépe posoudit skutečnou momentální situaci žadatele, čímž bude celý systém sociální pomoci pružnější a účinnější.
- Zlepšením podmínek pro působení neziskových organizací v tomto sektoru a v souvislosti s tím i zmenšením role anonymního, byrokratického a chladně kalkulujícího státu.
- Posílením role rodiny při poskytování sociálních služeb (daňové úlevy, odpovídající bytová politika).
- Vytvořením konkurenčního prostředí při poskytování sociálních služeb tím, že prostředky budou rozdělovány na zákazníka, nikoli na instituci; všichni musí mít možnost se o finanční prostředky ucházet. Odpovědnost za dostupnost sociálních služeb musí spočívat na samosprávě.
- Usnadněním integrace zdravotně postižených do společnosti formou podpory vzdělávání jak zdravotně postižených, tak odborníků, uplatnění v zaměstnání i mimoústavních služeb.


Zdravotnictví: spokojený pacient i lékař
Čím zdravější občané, tím zdravější společnost. Čím zdravější společnost, tím lépe je postaráno o její nemocné. Nepřijatelnou alternativou prosperujícího státu je prosperující sanatorium.

Co vidíme: 
- Transformaci zdravotnictví, která se nepovedla, která zůstala na půli cesty, nereagovala na aktuální vývoj transformace ekonomiky a společnosti a její průběh nebyl dostatečně korigován.
- Malou efektivnost systému, který je vzhledem ke stavu ekonomiky neúměrně nákladný a zároveň někdy nedostatečný, jindy nadbytečný.
- Neplatící pojišťovny.
- Zadlužená zdravotnická zařízení.
- Nespokojené lékaře a ostatní zdravotníky.

Co chceme: 
- Spokojeného pacienta.
- Občana, odpovědného vůči vlastnímu zdraví a zdraví jeho rodiny.
- Zajištěnou základní zdravotní péči pro každého, přičemž základní neznamená minimální.
- Možnost nadstandardní zdravotní péče pro ty, kdo jsou ochotni více investovat do svého zdraví.

Jak toho dosáhneme: 
- Prosazením korektního "Seznamu výkonů" v kombinaci s kapitační platbou. Seznam výkonů musí říct, kdo a za jakých podmínek může co dělat, jak dlouho výkon trvá a kolik stojí.
- Prosazením závazných standardů diagnostických a léčebných postupů, které stanoví, kdy je třeba co udělat a kdy nikoli, a přispějí tak k ochraně pacientů, lékařů i peněz zdravotních pojišťoven. Až po splnění těchto dvou předpokladů lze definovat zdravotní péči, kterou je třeba poskytnout za prostředky solidárního pojištění, a zajistit pro ni dostatečné zdroje.
- Prosazováním finanční spoluúčasti pacienta na veškeré zdravotní péči: na laciné více, na drahé málo či téměř nic. Tato platba bude omezena stropem v časovém období (měsíc, čtvrtletí či rok). Toto opatření chápeme nejen jako regulační, ale i jako další finanční zdroj. Je lépe, zaplatí-li každý trochu, než aby scházely prostředky na život či zdraví zachraňující léčbu. Otevírá se zde i prostor pro komerční připojištění. Sociální dopady budeme řešit standardní sociální péčí. 


- Prosazováním účinných regulačních a kontrolních opatření na více úrovních, jež zahrnují:
- Posílení role pacienta. Sám pacient to však nedokáže; v bludišti přístrojů, institucí a specialistů jej musí doprovázet vzdělaný a svědomitý praktický lékař. Za nezbytné považujeme obnovení institutu rodinného lékaře, který by měl mít nárok na odměnu i za skutečnost, že jeho klient je zdráv. K tomu je třeba dořešit otázku přípravy těchto lékařů
- organizačně i finančně. Významnou část dosud nemocniční péče je třeba převést do ambulantní sféry včetně domácí sesterské péče, jež je lacinější a humánnější. 
- Zlepšení revizního systému pojišťoven. Jednoduché kritérium, zda je lékař drahý či nikoli, neobstojí. Je třeba posuzovat i náklady, jež vznikají, když lékař odesílá pacienta na další vyšetření, často nepotřebná, často nákladná, často nepříjemná. Výlučný princip platby za výkony se ukazuje jako ekonomicky i medicínsky nevhodný.
- Spojení zdravotního a nemocenského pojištění, aby bylo možno posoudit, jaký je skutečný efekt zdravotní péče z pohledu pacienta i z pohledu čerpání veřejných prostředků.
- Prosazováním odstátnění velkých nemocnic do podoby neziskových organizací s vlivem státu, regionu i obce, a hledáním cest, jak financovat investice v těchto nemocnicích i z jiných zdrojů než pouze z plateb pojišťoven. I státní a jiné veřejné nemocnice je nutno podřídit veřejné kontrole (prostřednictvím dozorčích rad) i konkurenčnímu prostředí v soutěži o veřejné zakázky.
- Prosazováním teze, že odpovědnost za odbornost a etiku výkonu lékařského povolání leží vedle státu i na profesních komorách.
- Prosazováním diferencovaného zvýšení platů lékařů a ostatních kvalifikovaných pracovníků ve zdravotnictví. Neplatit lékařům za práci je pro nás nepřijatelnou formou úspor v systému.
- Prosazováním nezbytné garance státu za místní, časovou i finanční dostupnost základní zdravotní péče. V administrativním či direktivním zásahu však spatřujeme až krajní možnost v mezních situacích. Současný problém většinou nespočívá v nedostatečné péči, ale v péči nadbytečné, nebezpečné ekonomicky a často i medicínsky.


Kultura: základ civilizace a národní identity
Pro ODA je kultura základním rysem civilizace a národní identity. ODA je si vědoma, že veřejné instituce samy o sobě nemohou kulturu vytvářet, mohou však jejím projevům napomáhat. Je totiž zřejmé, že kultura není schopna financovat se sama ve všech svých činnostech.

Co vidíme: 
- Iracionální systém financování kultury a zřizování kulturních institucí, v němž neexistují ani dostatečné podmínky pro financování z nestátních zdrojů, ani není přesně stanoveno, co bude financovat stát.

Co chceme: 
- Pestrý soubor státních i nestátních kulturních institucí a aktivit.
- Rozumný systém financování, v němž kulturu dotuje stát i nestátní sektor.

Jak toho dosáhneme: 
- Vytvořením výhodnějších podmínek pro podporu kulturních institucí soukromými subjekty.
- Zřizováním a financováním většiny veřejných institucí a programů z úrovně obcí a samosprávných regionů.
- Prosazováním rozhodnutí prospívajících rozvoji kulturních aktivit v zastupitelských orgánech obcí a regionů i na ministerstvu kultury.
- Přímým státním financování pouze tzv. "národních kulturních institucí", a to způsobem odpovídajícím jejich významu.
- Vyřešením otázky vztahu státu a církví, které by zajistilo odpovídající podmínky pro plnění jejich nezastupitelného poslání ve společnosti.
- Rozdělováním státních dotací pouze na konkrétně vyhlašované programy.
- Podporou občanských sdružení a iniciativ v oblasti kultury prostřednictvím grantových programů státu, regionů i obcí.
- Zachováním ministerstva kultury, které bude vytvářet prostor pro rozvoj kulturních aktivit.
- Financováním bezpečnostních systémů v památkových objektech a účinnější ochranou kulturního dědictví za pomoci policie a celních orgánů.
- Poskytováním kompenzace za náklady, které vzniknou vlastníkům památek dodržováním omezení ze zákona při obnově či užívání památky.
- Důsledným potíráním autorsko-právního pirátství.
- Přenesením řady pravomocí na regionální samosprávu.
- Zahrnutím nákupu předmětů kulturní hodnoty mezi položky odečitatelné od daňového základu u daně z příjmu právnických osob.
- Financováním programu rozvoje informačních sítí veřejných knihoven.


Základní a střední školství: podmínka budoucí prosperity
ODA považuje vzdělanost národa za klíčový předpoklad prosperity a celkové úrovně České republiky.

Co vidíme: 
- Transformaci vzdělávací soustavy a zejména vlastního vzdělávání, jeho obsahu i postupů, která dosud nebyla dovedena do konce.

Co chceme: 
- Systém základního a středního školství, který by žákům nejen poskytoval vědomosti nutné k životu v moderní společnosti, ale zároveň se podílel i na formování jejich charakteru.
- Zvýšit vážnost učitelského stavu.

Jak toho dosáhneme: 
- Zasazením se o přijetí zákona o základním a středním vzdělávání, který bude postaven na následujících zásadách:
- Povinné vzdělávání: Stát bude podporovat povinné vzdělávání každého občana ve stanoveném rozsahu.
- Svobodná nabídka vzdělávání: Každý má právo nabízet a poskytovat vzdělávací služby. Zákon stanoví podmínky a omezení pro jejich poskytování.
- Rovnost vzdělávacích služeb před státem: Zákon stanoví, za jakých podmínek stát uzná poskytovanou vzdělávací službu, formou standardů stanoví požadované cíle a nezbytný rozsah a obsah vzdělávání pro jeho jednotlivé stupně a typy.
- Svobodná volba vzdělávací cesty: Každý občan má právo vybírat svým nezletilým dětem státem uznané vzdělávací služby a instituce.
- Státní podpora občanů při vzdělávání: Státní finanční podporu určenou na vzdělávání může čerpat a uznání dosaženého vzdělání státem požadovat každý, kdo bude využívat státem uznaných vzdělávacích služeb a institucí.
- Vytvořením zákonných záruk pro kariéru učitele, které v závislosti na zvyšování kvalifikace, počtu odsloužených let a kvalitě práce zajistí růst jeho příjmů.
- Ustavením "Národní rady pro vzdělávání", která by byla složena z odborníků a praktiků v oblasti pedagogiky a ze zástupců veřejnosti, a vyjadřovala se zejména ke koncepčním otázkám vzdělávání.


Vysoké školství a věda: úcta k inteligenci a duchovním hodnotám
ODA je přesvědčena, že celkovou prosperitu země nelze měřit pouze a především velikostí hrubého domácího produktu. Velká část bohatství národa je skryta v lidském kapitálu, který není měřitelný penězi, bez jehož pěstování však společnost upadá.

Co vidíme: 
- Obecné podceňování významu vzdělání ze strany části politické reprezentace.
- Převážnou závislost vysokých škol a vědeckých institucí na státním rozpočtu. 
- Nedostatečné materiální zajištění vysokoškolských učitelů a vědeckých pracovníků, které neposkytuje mladým absolventům přitažlivou perspektivu vědecké kariéry.
- Oddělení vědy od vysokého školství, které přetrvává z dob komunismu a má negativní vliv na úroveň výuky i vědy.
- Neefektivní vynakládání finančních prostředků na sociální zabezpečení studentů VŠ.

Co chceme: 
- Zvýšit kvalitu a úroveň vysokých škol.
- Zvýšit ve společnosti význam vzdělání, které je jedním z důležitých ukazatelů úrovně vyspělosti země a nezbytnou podmínkou harmonického rozvoje státu i ekonomického růstu.
- Rozšířit prostor pro financování vysokých škol a vědeckých institucí z nestátních zdrojů.
- Zvýšit atraktivitu vědecké i vysokoškolské kariéry.
- Posílit úlohu vědy a výzkumu ve vysokoškolské výuce.
- Účelné využití prostředků určených na stravování a ubytování studentů VŠ. 

Jak toho dosáhneme: 
- Osvobozením vysokých škol a vědeckých institucí od daně z příjmu.
- Umožněním odpisu sponzorských darů těmto institucím od daňového základu.
- Podporou daňových úlev pro domácí podniky, které zadají formou zakázky výzkum univerzitám, i pro zahraniční podnikatelské subjekty, které prokazatelně přenesou svůj výzkum nebo vývoj na území České republiky.
- Investicemi do vysokých škol, vědy a výzkumu.


- Zavedením školného, které bude prostředkem motivace studentů a přispěje k žádoucímu zvýšení prestiže i finančního ohodnocení absolventů vysokých škol. Školné nesmí být další daní, ale příjmem vysokých škol, který je směrován na jejich rozvoj. Je třeba vytvořit takový systém splácení, v němž by student mohl zaplatit školné hned nebo tehdy, když jeho výdělek přesáhne určitou částku vypočítávanou jako násobek průměrného platu. Školné by mělo být odečitatelnou položkou od základu daně z příjmu fyzických osob.
- Umožněním vzniku soukromých vysokých škol jakožto rovnocených vzdělávacích institucí
- Politikou vedoucí k zapojení naší vědy do mezinárodních projektů.
- Zasazováním se o takovou změnu vnitřních rozpočtových pravidel a dalších interních směrnic na vysokých školách a v akademických institucích, které by přitáhly mladé a talentované absolventy k vědecké a pedagogické práci.
- Vytvořením podmínek pro postupné nenásilné srůstání vysokoškolských výzkumných pracovišť s akademickými. Akademické instituce musí mít možnost uskutečňovat studijní programy nezávisle na vysokých školách, ovšem na základě stejných podmínek.
- Změnou systému dotací vysokoškolských kolejí a menz, která povede k adresnému poskytování příspěvků přímo studentům vysokých škol.


Rodina: tradice, opora i odpovědnost za nejbližší
Chceme-li, aby naše země zůstala svobodnou, potřebujeme k tomu svobodné a odpovědné občany; a je to právě rodina, která je nejpřirozenějším a nenahraditelným prostředím pro výchovu k základním hodnotám lidskosti, solidarity a odpovědnosti, školou lidské vzájemnosti.

Co vidíme: 
- Rostoucí tendence ke zpochybňování tradiční rodiny.
- Nestabilní rodinu s vysokým počtem rozvodů i rostoucím počtem nemanželských dětí. 
- Sociální politiku státu, která činí rodinu méně ekonomicky soběstačnou.

Co chceme: 
- Vytvořit universální systém podpory rodin s co nejnižší mírou přerozdělování, který by nezvýhodňoval rodiny neúplné či nefungující.
- Minimalizovat dopad rozvodu na děti.
- Usnadnit osvojení fakticky opuštěných dětí.
- Usnadnit integraci zdravotně postižených dospělých i dětí do rodinného prostředí. 

Jak toho dosáhneme: 
- Reformou a doplněním současného systému podpory rodin.
- Vytvořením podmínek pro rychlé a efektivní jednání státních orgánů včetně orgánů justičních, které povede ke skutečnému zajištění práv dětí, zejména práva na kontakt s oběma rodiči.
- Prosazením mnohem přísnějších kritérii pro posuzování toho, zda rodiče dětí umístěných v dětských domovech mají o tyto děti ještě skutečný zájem.
- Poskytováním podpory nevládním organizacím, které svou činností doplňují rodinnou péči o zdravotně postižené členy.
- Podporou sportu a tělovýchovy jako součásti zdravého životního stylu, náplně volného času mládeže i dospělých a jako prevence kriminality a drogové závislosti.


Sdělovací prostředky a šíření informací - prostředek veřejné kontroly
Svoboda a nezávislost tisku a elektronických médií je a vždy byla jednou z priorit ODA v oblasti záruk demokracie. Právo přístupu každého člověka k informacím zaručené naší ústavou musí však být provázeno i dostatečnou ochranou práv všech, jichž se informace týkají.

Co vidíme: 
- Dobře nastartovaný, avšak dosud ne zcela vyhovující duální systém rozhlasového a televizního vysílání, vedoucí někdy k tomu, že v boji o reklamní trh prohrává divák a posluchač.
- Oblasti, kde nelze sledovat oba kanály České televize, ačkoli všichni platí koncesionářské poplatky.
- Majetkové propojení některých novin, rozhlasových i televizních stanic, které může vést k nebezpečné uniformitě tváří, hlasů, avšak také politických postojů a názorů těch, kteří denně ovlivňují veřejné mínění.
- Neochotu řady veřejných institucí poskytovat informace o své činnosti, jakož i množství zbytečně utajovaných údajů z oblasti veřejné správy.

Co chceme: 
- Dostupnost veřejnoprávního rozhlasu a televize na celém území republiky.
- Omezení násilí na obrazovce, které dnes nebezpečně ovlivňuje zejména chování mládeže, prostřednictvím etických norem, přijatých samotnými televizními stanicemi.
- Vytvoření rozumného způsobu regulace, která by zabránila přílišné koncentraci vlastnictví sdělovacích prostředků v jedněch rukou.
- Veřejnou přístupnost k co největšímu množství informací a naopak důslednou ochranu informací, které mají být utajeny.
- Co nejširší informovanost občanů o činnosti úřadů, přičemž každý musí jasně vědět, jak se k těmto informacím dostane.
- Postihovat za zveřejnění utajovaných informací úřady, které jsou odpovědné za jejich utajení, a nikoli novináře.

Jak toho dosáhneme: 
- Volbou kvalitních členů Rady ČT a Rady pro rozhlasové a televizní vysílání.
- Důsledným uplatňováním antimonopolní politiky v oblasti médií a vytvářením veřejného tlaku na soukromé televize, aby omezily zobrazování násilí ve svých pořadech.
- Přijetím zákonů, které upraví režim utajení i poskytování informací veřejnými úřady vůči občanům, především zákona o státní službě a o státním a služebním tajemství.
- Úpravou tiskového zákona, která zaručí právo na ochranu zdroje novinářských informací.


Závěrečný slib pro ty, kteří chtějí víc

Dočetli jste seznam opatření, která chceme prosazovat ve vládě, v Parlamentu a v dalších orgánech státní správy. Návrhy ODA jsou podle našeho přesvědčení návodem k tomu, aby se nám v naší vlasti žilo nejen dobře po hmotné stránce, ale zároveň i bezpečně a svobodně.
ODA si je ale vědomá, že táto opatření samo o sobě nemohou zajistit, abychom se v naši zemi cítili dobře. Jde totiž pouze o podmínky nutné, nikoliv postačující. Ani růst národního důchodu, ani dobré zákony, ani vstup české republiky do Evropské unie nemohou totiž zajistit některé základní věci, bez nichž se lidský život stává utrpením a život společnosti v posledku nemožným. Chceme se zmínit alespoň o jedné z nich, která má bezprostřední dopad na společnost.
Rozumný člověk bude souhlasit s tím, že vlastnosti jako pravdomluvnost, ohleduplnost, poctivost, věrnost závazkům, obětavost, mají pro existenci společnosti klíčovou důležitost a že jejich oslabení pod určitou mez by vedlo k rozpadu společnosti. A sotva by někdo pochyboval o tom, že pokud je člověk těmto hodnotám věrný, musí čas od času podstupovat nepříjemné věci, námahu, ohrožení a někdy i oběť nejvyšší. Jednoduše platí, že rozkvět a bezpečnost společnosti závisí na tom, zda se v ní najde dostatečný počet lidí, kteří nežijí pouze pro sebe, ale i při druhé, neboť to je společným jmenovatelem výše uvedených činností. Vědomí, že člověk nežije jen pro sebe ale i pro druhé, je pro nás základním východiskem. Odmítáme proto ideologii, která považuje společnost za pouhý shluk jedinců spojených jen vzájemnými úsluhami typu „něco za něco a někdy jinak.“
Je samozřejmě pravda, že ono vědomí odpovědnosti vůči druhým nelze nikomu vnutit zákonem, a tudíž jeho celkový vliv závisí na počtu těch, kteří je přijmou dobrovolně. Na druhé straně je však pravda, že největší dopad na stav společnosti má to, zda tuto odpovědnost respektují především ti mocní, bohatí a vlivní. Především to musí svou svobodu považovat nikoliv pouze za cestu k prosperitě, nýbrž i za výzvu k odpovědnosti.
ODA svou účasti ve volbách nepochybně usiluje o získaní podílu na pravomocech státu, t.j. na vlivu a moci. Z toho důvodu považujeme za nutné doplnit seznam našich volebních slibů o jeden závazek trvalé platnosti.
ODA bude s vlivem moci, které ji svým hlasem poskytnete zacházet tak, aby tento vztah svobody a odpovědnosti posilovala.


