Waarom N-VA?
18 Redenen voor zes miljoen vlamingen
Geachte kiezer,
Op 18 mei kan u voor het eerst een oordeel uitspreken over de Nieuw-Vlaamse Alliantie. Op 18 mei is het aan u om te oordelen of er in het parlement nood is aan een ongebonden Vlaamse partij die rechtlijnig het belang verdedigt van zes miljoen Vlamingen.
Met het programma dat voorligt, kan u oordelen zoals het hoort: niet op basis van verpakking of holle slogans, maar op basis van inhoud. U heeft dan ook geen vuistdik programma in handen. Geen boek vol loze beloftes met voor elk wat wils. Geen 1001 sprookjes.
Maar wel 18 concrete prioriteiten. 18 redenen waarom de N-VA nodig is in het parlement. Verderop worden deze 18 prioriteiten nader toegelicht. En steeds worden onze woorden concreet geïllustreerd met onze daden. Zodat u weet dat het ons menens is.
Op 18 mei beslist uw stem of in het parlement nog de stem kan weerklinken van eerlijke Vlaamse politici, die doen wat ze zeggen, die woord houden. Voor zes miljoen Vlamingen.
Aan u de keuze.
Geert Bourgeois,
Algemeen voorzitter

Voor zes miljoen Vlamingen
De Nieuw-Vlaamse Alliantie is een unieke ongebonden partij. De N-VA dient niet de belangen van een zuil, van drukkingsgroepen of van financiële machten. De N-VA heeft maar één belang: het algemeen Vlaams belang. Of beter: het belang van zes miljoen Vlamingen.
Terwijl politici elkaar verdringen voor de beeldbuis, werken de parlementsleden van de N-VA elke dag keihard voor het belang van zes miljoen Vlamingen. Zonder veel grote woorden of beloftes, maar met des te meer rechtlijnigheid. Zij weten wat ze willen en vooral… doen wat ze zeggen.
De politici van de N-VA schamen er zich dan ook niet voor dat ze serieus aan politiek doen, met kennis van zaken. Volgens hen moet politiek over inhoud gaan, niet over show. Politici zijn verkozen om hun werk te doen in het parlement, níet om de plezante uit te hangen in kook- of spelletjesprogramma’s op televisie.
Zo passen de parlementsleden van de N-VA op zichzelf toe, wat ze verlangen van anderen. De N-VA gelooft immers in waarden als eerlijkheid, rechtlijnigheid en degelijkheid. Maar ook in vrijheid, gekoppeld aan verantwoordelijkheid. De N-VA streeft naar een gemeenschap van vrije Vlamingen die ook verantwoordelijkheid opnemen voor de anderen, voor het geheel. Mensen hebben in een hechte samenleving niet alleen rechten, maar ook plichten.
Door deze combinatie van rechtlijnigheid en degelijkheid, van vrijheid en verantwoordelijkheid, wordt de N-VA door vriend en vijand geprezen als de meest gedegen oppositiepartij. Immers, haar kritiek staat nooit alleen. Steeds wordt er een duidelijk alternatief geboden. De N-VA klaagt niet alleen aan wat fout gaat, zij stelt ook steeds eerlijke oplossingen voor. Zo werden bijna twintig wetsvoorstellen van de N-VA goedgekeurd. Dat is uniek voor een oppositiepartij.
De N-VA is voor velen dan ook een geduchte concurrent. Om de N-VA de pas af te snijden, hebben de regeringspartijen de kieswet aangepast. Met grote kieskringen, op maat van de eigen ministers en BV’s, en met een kiesdrempel: wie geen 5 % haalt, komt niet (meer) in het parlement. Zo hopen de regeringspartijen de N-VA uit het parlement te houden en de mond te snoeren.
De bewuste kiezer kan er anders over beslissen. Want op 18 mei is er eindelijk een eerlijk alternatief voor de VLD-kiezer die werd bedrogen door de economische en de Vlaamse beloftes van Verhofstadt. Voor de CVP-kiezer die kiest voor een ongebonden en rechtlijnige Vlaamse partij. Voor de Vlaams Blok-kiezer die het Vlaamse programma belangrijker vindt dan rechts-extremisme. Voor diegenen die de rood-groene betutteling en de hypocrisie beu zijn.
De N-VA is het alternatief van en voor eerlijke mensen die doen wat ze zeggen, die woord houden.
18 voorstellen voor zes miljoen Vlamingen
Meer Vlaamse oplossingen in plaats van Belgische blokkeringen
De Vlaamse partijen moeten voor één keer het been stijf houden. Vlaanderen moet volledig bevoegd worden inzake fiscaliteit, economie en tewerkstelling, mobiliteit, gezondheid en gezin. Weigeren de Franstaligen een staatshervorming? Dan moeten de Vlaamse partijen weigeren een regering te vormen. De N-VA wil het eentalig karakter van Vlaanderen, inclusief de Vlaamse Rand, verzekeren. En in Brussel moet de tweetaligheid eindelijk ook in de feiten worden toegepast.
Een Vlaamse stem in Europa in plaats van een Belgische kakofonie
Europa beslist steeds meer over onze toekomst, maar de Vlamingen hebben er niets te zeggen. Binnen twee jaar heeft de Europese Unie 25 lidstaten. 12 ervan hebben een bevolking kleiner dan Vlaanderen. Waarom zouden wij dan niet aan tafel mogen zitten? Met een Vlaamse stem in de EU zitten we op de trein naar de toekomst én kunnen we volwaardig onze belangen verdedigen.
Een beleid om vreemdelingen te integreren in plaats van links te laten liggen
De basis van zo’n beleid is de verplichte inburgering. Elke legale inwijkeling moet een verplichte inburgeringscursus doorlopen (Nederlands kennen, vertrouwd zijn met onze instellingen en wetten). Pas dan, en na 10 jaar verblijf zonder correctionele veroordeling, kan de nationaliteit en dus ook het parlementair stemrecht verkregen worden. Zo kan de snel-Belg-wet snel de prullenmand in. 
Vrede uitvoeren in plaats van wapens
Een buitenlands beleid met visie streeft naar een democratisch en sociaal Europa, is pacifistisch in woord én daad en verleent dus op geen énkele manier medewerking aan agressieve oorlogsvoering. De N-VA wil ook geen betuttelende ontwikkelingshulp maar structurele samenwerkingsakkoorden waarin jaarlijks 0,7 % van het BBP geïnvesteerd wordt.
Om te zorgen voor mekaar in plaats van elkaar een zorg te zijn
En dus een Vlaamse sociale zekerheid. De N-VA wil een volksverzekering met een basisdekking voor alle sociale risico’s en voor álle Vlamingen. Daarbovenop komen dan de werknemers- en zelfstandigenstelsels en eventueel ook collectieve of individuele aanvullende verzekeringen. In ieder geval moeten zorg, gezondheidszorg en gezinsbijslagen voor alle Vlamingen gelijk zijn. Zo staat de N-VA voor een sociale zekerheid die écht sociaal en écht zeker is.
Om onze gezondheidszorg te behartigen in plaats van te verzieken
Kinderopvang moet dicht bij werk of huis en betaalbaar zijn en de kinderbijslag moet drastisch omhoog. Adopties worden terugbetaald en het leerplichtonderwijs wordt echt kosteloos. Ouderen hoeven zich dan weer geen (financiële) zorgen te maken over (geneeskundige en andere) zorgen. In een eerstelijnszorg krijgt de huisarts een sleutelrol. Ziekenhuizen moeten dichter bij huis en wachtlijsten in de zorg en de opvang worden weggewerkt én voorkomen.
Om ondernemingen zuurstof te geven in plaats van te verstikken
De Vlaamse en de Waalse economie verschillen zo grondig van elkaar dat ze elk een eigen beleid nodig hebben. Met een Vlaams economisch beleid wil de N-VA o.a. het Vlaams ondernemerschap en vooral startende en doorgroeiende ondernemingen maximaal stimuleren. De sociale wetgeving moet drastisch vereenvoudigd worden en de vennootschapsbelasting moet écht verlaagd worden, net als de administratieve last (met minstens 25 %). 
Om voor jobs te zorgen in plaats van banenplannen te spuien
Steeds meer bedrijven worden het land uitgejaagd door de hoge loonkost. Zo neemt de werkloosheid toe… en moeten de werkenden nog meer ophoesten voor de sociale zekerheid. De NVA doorbreekt deze vicieuze cirkel door de gezondheidszorg en de gezinsbijslag niet langer te betalen uit lasten op arbeid, maar uit bijdragen op alle inkomsten. Zo worden alle jobs meteen goedkoper zonder dat de nettolonen dalen.
Meer sociale bescherming in plaats van meer ongelijkheid
De N-VA wil niet alleen het onderscheid in bescherming tussen arbeiders en bedienden opheffen, maar heeft ook een omvattend plan voor een echt sociaal zelfstandigenstatuut met o.a. uitkeringen in verhouding tot de bijdragen; een vervangdienst en een echt vervangingsinkomen bij bevalling, ziekte of invaliditeit, volwaardige pensioenen... Ook de sociale bescherming van onbetaalde vrijwilligers moet eindelijk op punt gesteld worden.
Echte solidariteit met Wallonië in plaats van miljardentransfers
10 miljard euro betalen de Vlamingen jaarlijks voor Wallonië. Dat is jaarlijks 5.000 euro per gemiddeld Vlaams gezin met één kind. Maar de gewone Waal wordt helemaal niet beter van al dat geld. Intussen kampt Vlaanderen met hoge belastingen en een stijgende werkloosheid. De geldstroom naar Wallonië is dan ook geen solidariteit, maar onrecht. En daar moet een einde aan komen. Alleen op basis van klare afspraken is er ruimte voor solidariteit.
Een overheid die doet wat ze zegt in plaats van zegt wat ze doet
De N-VA wil duidelijke wetten en een betrouwbare overheid. De N-VA stelt daarom het ‘gezaghebbend advies’ voor. Hierdoor kan iedereen die een belangrijke beslissing moet nemen (bouwen, de onderneming uitbreiden, een overname…) op voorhand weten hoe de overheid juridisch zal reageren. Wie het gezaghebbend advies opvolgt, kan achteraf niet bestraft worden.
Milieuregels die klaar zijn in plaats van troebel
In plaats van een afzonderlijk milieubeleid, moeten de milieugevolgen van alle beleidskeuzes worden nagegaan. Met een volledig Vlaamse bevoegdheid maken we komaf met het onoverzichtelijk kluwen van milieureglementen. Milieubewust handelen moet beloond worden (subsidies, fiscale voordelen) in plaats van enkel te bestraffen. Het “voorzorgprincipe” moet consequent toegepast worden: een product mag niet worden verkocht als men twijfelt aan de schadelijkheid ervan.
Een Vlaanderen dat beweegt in plaats van stilstaat
Vlaanderen moet bevoegd worden voor het hele mobiliteitsbeleid. Dus ook voor de luchthaven van Zaventem zodat het economisch belang kan verzoend worden met de rust van de omwonenden. Samen met een eigen Vlaams spoor beschikken we zo over alle poorten naar het buitenland én kunnen we vliegtuig, trein, tram en bus perfect op elkaar afstemmen. En zo kunnen we met een Ijzer- en Rijn-verbinding al 25% van het vrachtwagenverkeer naar het spoor verplaatsen.
Een veilig verkeer in plaats van hogere boetes
Onze wegen zijn nog altijd een stuk onveiliger dan in de buurlanden. Een veilig verkeer begint in de eerste plaats met een verhoging van de pakkans, niet de geldboetes. Deze kunnen trouwens sneller en dus administratief afgehandeld worden zodat politie en parket niet langer nodeloos belast worden. Daarnaast moet het rijbewijs met punten nu eindelijk effectief ingevoerd worden.
Veiligheid moet een recht zijn in plaats van een gevoel
Er is een staatssecretaris voor Veiligheid nodig die een nationaal veiligheidsplan opstelt met concrete doelstellingen inzake criminaliteitscijfers en ophelderingen en met evenveel aandacht voor de grote als voor de kleine criminaliteit. In alle politiezones moeten er wijkagenten komen. En bovenal wil de N-VA meer agenten op straat, mínder achter het bureau.
Een rechtvaardige justitie in plaats van een kromme rechtspraak
De N-VA wil een administratieve afhandeling van verkeersboetes en een écht snelrecht. Procedurefouten mogen enkel leiden tot een vrijspraak wanneer de fundamentele principes van de rechten van verdediging geschonden zijn. Wanneer alle rechtbanken worden samengebracht in één gemoderniseerde arrondissementsrechtbank worden we niet langer van het kastje naar de muur gestuurd.
Een sterke democratie in plaats van een zwak parlement
Niet de rechtstreekse verkiezing van de burgemeester of referenda, maar de versterking van de rol van de gemeenteraad en het parlement zorgen voor een betere democratie. Politici worden juist verkozen om verantwoordelijkheid te nemen en mogen de hete hangijzers dus niet opnieuw doorschuiven naar de burger. In een echte democratie krijgt men ook geen publieke functie of politieke macht door erfopvolging, dus streeft de N-VA naar een republikeinse staatsvorm.
Een politiek die boeit in plaats van knoeit
Een eerlijke politiek legt niet alleen anderen, maar ook zichzelf ethische en integriteitsregels op. De N-VA wil waarden als eerlijkheid, rechtlijnigheid en integriteit tot hoeksteen maken van de politiek. Daarom moet er bv. op elk gepast bestuursniveau een onafhankelijk Comité van Toezicht komen dat belangenvermenging, verspilling en misbruik van belastinggeld opspoort. Op nationaal vlak staat dit Comité onder controle van het parlement, op lokaal niveau van de gemeenteraad.
18 voorstellen voor zes miljoen Vlamingen
TOELICHTING
Meer Vlaamse oplossingen in plaats van Belgische blokkeringen
Op Belgisch vlak blokkeert de Vlaams-Waalse tegenstelling op alle gebieden een efficiënt bestuur. Alle Vlamingen mogen het eens zijn over iets, het volstaat dat één Waalse partijvoorzitter ”non” zegt om de Vlaamse consensus tegen te houden. De N-VA wil dat Vlaanderen over de hefbomen beschikt om zélf een beleid te kunnen voeren, zonder Franstalige veto’s. Een beleid dat aangepast is aan de Vlaamse noden en behoeften, zonder communautair gekibbel. Zodat eindelijk de échte problemen kunnen worden aangepakt.
De N-VA weigert daarom toe te treden tot een federale regering wanneer er geen garanties zijn voor een volledige Vlaamse bevoegdheid op het vlak van:
- economie en tewerkstelling
- gezondheid en gezin
- mobiliteit
- fiscaliteit
De N-VA vraagt de andere Vlaamse partijen dezelfde rechtlijnigheid aan de dag te leggen: zonder staatshervorming, geen regeringsvorming.
Daarnaast ijvert de N-VA ook voor:
- de wegwerking van de ondoorzichtige miljardentransfers naar Wallonië. Met het oog op de komende staatshervorming moet de Vlaamse overheid alvast werk (laten) maken van een objectieve en actuele studie terzake.
- de splitsing van het gerechtelijk en kiesarrondissement Brussel-Halle-Vilvoorde.
- de afschaffing van de faciliteiten en, op korte termijn, de onverkorte toepassing van de omzendbrief-Peeters.
- het afdwingen van de wettelijke tweetaligheid in Brussel, bovenal bij de politie, in het gerecht, in de ziekenhuizen en in de ambtenarij.
Een Vlaamse stem in Europa in plaats van een Belgische kakofonie
België is een rem op de uitbouw van de welvaart en het welzijn van zowel Vlaanderen als Wallonië. Beide leven elk in een eigen sociaal-economische werkelijkheid, ze hebben hun eigen opinievorming en eigen partijen en media die daarvan de uitdrukking zijn. De scheiding in de geesten is er al lang, men durft ze enkel niet door te trekken in de feiten. De N-VA wordt niet geplaagd door zo’n behoudsgezinde reflex, noch door de vrees voor nieuwe, toekomstgerichte uitdagingen.
- Daarom wil de N-VA een vrije Vlaamse staat. Geen eiland in de wereldzee, maar een volwaardige lidstaat van een democratische Europese Unie.
Terwijl heel wat Vlamingen kampen met koudwatervrees voor een Vlaamse toekomst in Europa, worden er steeds meer bevoegdheden van het Belgisch niveau overgeheveld naar de EU. En die erkent alleen nationale staten. Zo hebben de Vlamingen geen eigen stem in Europa, zelfs niet over de materies waarvoor we zelf bevoegd zijn.
- Daarom wil de N-VA dat de Belgische stemmen in de EU gesplitst worden zodat de Vlamingen minstens voor hun eigen bevoegdheden een rechtstreekse stem krijgen aan de Europese tafel.
- De overdracht van bevoegdheden naar de EU moet gepaard gaan met een breed democratisch debat en een tweederde meerderheid in het parlement, net zoals bij een grondwetswijziging.
Een beleid om vreemdelingen te integreren in plaats van links te laten liggen
Integratie met rechten én plichten. Dat is het antwoord van de N-VA op zowel de politiek correcten die het probleem niet wíllen zien, als op diegenen die domweg schreeuwen “alle Ali Baba’s hand in hand terug naar eigen land”.
Voor de N-VA kan je als nieuwkomer Vlaming worden door volwaardig deel te nemen aan onze publieke cultuur (onze wetten, regels en instellingen). Wat elkeen daarentegen doet in zijn private cultuur (eetgewoonten, kledij, religie…) is zijn eigen zaak. Alleen kunnen we niet aanvaarden dat voor minderheidsgroepen afzonderlijke normen zouden gelden. Onze wetten en regels gelden voor iedereen en wel op dezelfde manier.
De basis van een goed integratiebeleid is de verplichte inburgering. Immers, alleen nieuwkomers die Nederlands spreken en vertrouwd zijn met onze publieke cultuur hebben echt kansen om in Vlaanderen een nieuw leven op te bouwen.
Daarom kiest de N-VA voor:
- Een verplichte inburgeringscursus (Nederlands kennen, vertrouwd zijn met onze instellingen en wetten) voor elke legale inwijkeling. Kosteloos en op maat van elke deelnemer. Na een succesvol inburgeringstraject en 5 jaar verblijf zonder correctionele veroordeling, kan gekozen worden voor gemeentelijk stemrecht. Na tien jaar verblijf zonder correctionele veroordeling, kan de nationaliteit verkregen worden en dus ook parlementair stemrecht. Kortom: geen inburgering, geen stemrecht.
- De afschaffing van de snel-Belg-wet. De verwerving van de nationaliteit is voor de N-VA het sluitstuk van een succesvol inburgeringstraject in plaats van een betekenisloos vodje papier waaraan geen enkele integratievereiste gekoppeld is.
- De oprichting van een bijzondere beleidscel voor integratie waarin men vanuit verschillende ministeries en administraties samenwerkt. Een migranten-knuffelbeleid is beledigend voor autochtonen én allochtonen. Allochtonen moeten daarentegen aangespoord worden en kansen krijgen om volwaardig deel uit te maken van onze samenleving.
Vrede uitvoeren in plaats van wapens
Vlaanderen moet zijn verantwoordelijkheid opnemen, in Europa én in de wereld. Daarom:
- mag de EU niet beperkt blijven tot een louter economische en juridische samenwerking maar moet ze ook een sociaal en ecologisch gelaat vertonen. De N-VA wil ook een Europese defensiemacht voor vredeshandhaving en -afdwinging. De beslissingsorganen van de EU moeten dringend gedemocratiseerd worden.
- moet de huidige ontwikkelingshulp vervangen worden door structurele samen-werkingsverbanden met een jaarlijkse investering van 0.7% van het Bruto Binnenlands Product.
- moet Vlaanderen, wars van enige naïviteit, zijn traditie van vredelievendheid breed uitdragen. Niet alleen in woord, ook in daad. Rechtstreekse of onrechtstreekse steun aan internationaal afgekeurde oorlogsvoering staat haaks op dit principe. Ook wanneer Waalse economische belangen in het geding zijn (cfr. Nepal).
Om te zorgen voor mekaar in plaats van elkaar een zorg te zijn
Voor de N-VA blijft de solidariteit het uitgangspunt van een toekomstgerichte sociale zekerheid. De structuur en de financiering van het stelsel moeten echter aangepast worden aan de noden van deze tijd, met o.a. een sterkere band tussen de bijdragen die men betaalt en de uitkeringen die men ontvangt.
- In afwachting van de overheveling van de gehele Sociale Zekerheid naar Vlaanderen, moet dringend werk gemaakt worden van de overdracht van de gezondheidszorg en de gezinsbijslagen. Die moeten voor iedere Vlaming gelijk zijn en gefinancierd worden uit bijdragen op alle inkomens.
- Een nieuwe sociale zekerheid heeft voor de N-VA als basis een volksverzekering met een basisdekking voor álle sociale risico’s en voor álle Vlamingen.
- In een tweede laag opteert de N-VA voor collectieve regelingen voor werknemers, ambtenaren en zelfstandigen. Dit is het systeem van de huidige sociale verzekeringen gefinancierd uit bijdragen op arbeid. In een derde beschermingslaag stimuleert de overheid collectieve en individuele regelingen (pensioensparen, levensverzekeringen, aanvullende bedrijfsverzekeringen).
- Voor de N-VA kan het niet langer dat werkloosheidskassen en ziekenfondsen vele taken van de sociale zekerheid op zich nemen. Hiervoor moeten gemeentelijke sociale huizen van een Vlaamse Sociale Zekerheidsdienst instaan.
Om onze gezondheidszorg te behartigen in plaats van te verzieken
De N-VA bepleit een goed en doorzichtig beleid op alle niveaus, zowel op het vlak van de overheid en administratie als voor de ziekenhuizen, universiteiten, mutualiteiten… Responsabilisering is alleen mogelijk als alle actoren in de gezondheidszorg verantwoordelijk handelen, dus ook de patiënt.
Concreet kiest de N-VA voor:
- Het onderbrengen van de gehele gezondheidszorg in één Vlaams departement: één groot Vlaams ministerie en één grote Vlaamse administratie.
- Een eerstelijnszorg met de huisarts als centrale spil. Daarom wil de partij ook een betere ondersteuning van en een degelijk sociaal statuut voor alle artsen en betaling volgens het principe van het zuiver honorarium.
- Een doorzichtige ziekenhuisfinanciering met een systeem gebaseerd op de echte kosten die gemaakt moeten worden (Activity Based Costing).
- Ziekenhuizen dichter bij huis; professioneel georganiseerd en dus met een systematische rapportering van medische fouten en een actieve bestrijding van ziekenhuisinfecties.
- Een preventiebeleid inzake wachtlijsten. Niet alleen wegwerken maar ook voorkomen is de boodschap. Zo dient een onafhankelijk onderzoek dringend te bestuderen wat de capaciteit van onze hospitalen (per ziekte/per afdeling) moet zijn om lange wachtlijsten zoals bv. In Nederland te voorkomen.
- Ziekenfondsen die vrij en ongebonden het belang van de patiënten verdedigen. Deze taak valt niet te combineren met het besturen van het RIZIV en de eigendom van ziekenhuizen en apotheken.
- Senioren die zo lang mogelijk in hun eigen huis kunnen blijven wonen. Daarom is er meer aandacht nodig voor o.a. thuiszorg en mantelzorg, warme maaltijden aan huis enz.
- Polyvalente centra voor tijdelijk verblijf van bejaarden. Zo kunnen alleenwonende bejaarden, in geval van ziekte of ongeval, tijdelijk opgevangen worden. Anderzijds moeten kinderen die hun bejaarde ouders verzorgen ook eens vakantie kunnen nemen, terwijl de ouders in goede handen zijn.
- Een uitbreiding van de palliatieve zorgen.
Als toekomstgerichte partij kiest de N-VA voor een echt gezinsbeleid.
Onderzoek wijst uit dat elk koppel gemiddeld meer dan twee kinderen wenst maar daar niet toe komt vanwege de hoge opvoedingskosten en de moeilijke combinatie tussen arbeid en gezin. Intussen blijft het geboortecijfer dalen en neemt de vergrijzing toe waardoor onze welzijnsstaat onbetaalbaar dreigt te worden.
Daarom wil de N-VA:
- Een verhoging van de kinderbijslag met 25 % voor het eerste en 10 % voor de volgende kinderen. Voor kinderen met een handicap wordt, na een concrete evaluatie, in een bijzondere ”opvoedingsbijslag” voorzien. Een ”opvoedingscheque” ten bedrage van 100 euro per kind tot de leeftijd van 12 jaar wordt voorzien voor welbepaalde opvoedingskosten.
- De terugbetaling van de verantwoorde medische kosten voor een vruchtbaarheidsbehandeling en de kosten verbonden aan adoptie via een erkende dienst.
- Voor vaders een zorgverlof van 20 dagen, op te nemen in de eerste zes maanden na de bevalling.
- Een werkloosheidsuitkering voor de ouder die zich voor het eerst of opnieuw meldt voor de arbeidsmarkt na zijn/haar kind zelf opgevangen te hebben.
- Een vrijstelling van socialezekerheidsbijdragen voor de werkgever voor de duur van het zwangerschapsverlof van de moeder.
- Een echt kosteloos leerplichtonderwijs en welvaartvaste studiebeurzen die automatisch worden toegekend voor het voortgezet onderwijs.
Om ondernemingen zuurstof te geven in plaats van te verstikken
Terwijl Wallonië nog steeds kampt met een structurele werkloosheid die vooral laaggeschoolden treft, zijn in Vlaanderen vooral jongeren en hoogopgeleiden de dupe van een conjuncturele werkloosheid. De problemen in Vlaanderen verschillen dus sterk van deze in Wallonië. En verschillende problemen vragen nu eenmaal verschillende oplossingen. Daarom wil de N-VA dat Vlaanderen zowel op economisch als op sociaal vlak alle hefbomen in handen krijgt om een eigen beleid te voeren, aangepast aan de Vlaamse problemen.
Dit betekent voor de N-VA enerzijds de verhoging van de activiteitsgraad (het aantal werkenden) door:
- De bestrijding van de werkloosheidsval door op uitkeringen dezelfde lasten te heffen als op inkomens uit arbeid en door een bijkomende verlaging van de lasten op de lage arbeidsinkomens.
- De verhoging van de uittredingsleeftijd door de geleidelijke afbouw van het vervroegd pensioen in combinatie met uitgroeibanen.
En anderzijds het maximaal stimuleren van het ondernemerschap door:
- Een effectieve verlaging van de vennootschapsbelasting, geen paars-groene vestzak-broekzak-operatie die vooral Vlaamse bedrijven treft.
- De vermindering van de administratieve last met 25 % en een groepering en vereenvoudiging van de sociale wetgeving.
- De fiscale aanmoediging en betere begeleiding van startende ondernemingen en zelfstandigen.
- Meer stimuli voor investeringen in de opleiding en vorming van personeel, bedrijfsstages en ondernemingsgerichte activiteiten op school.
- Meer oppervlakte voor bedrijventerreinen dan de 7 000 ha die opgenomen zijn in het ruimtelijk structuurplan Vlaanderen. De op plan bestaande terreinen dienen versneld uitgerust te worden.
Om voor jobs te zorgen in plaats van banenplannen te spuien
Vlaanderen zit in een vicieuze cirkel. Door de hoge loonkost wijken steeds meer bedrijven naar het buitenland uit, waardoor de werkloosheid toeneemt en de werkenden nog meer moeten betalen voor de sociale zekerheid. Daarom pleit de N-VA voor:
- De financiering van de gezondheidszorg en de gezinsbijslag met bijdragen op alle inkomsten en uit alternatieve financieringsbronnen. Zo worden deze “niet-arbeidsgebonden risico’s” uit de brutoloonkost gehaald zonder dat de nettolonen dalen.
- Een verhoging van de arbeidskwaliteit zodat ook wordt gewerkt aan de lusten van arbeid door stimulansen voor onthaasting, flexibiliteit (voor werkgever én werknemer) en door de uitbouw van aantrekkelijke vormen van werknemersparticipatie.
Meer sociale bescherming in plaats van meer ongelijkheid
In een Vlaanderen dat bruist van de ondernemingszin, verdienen zelfstandigen beter dan de schamele sociale bescherming en het fiscaal statuut van vandaag. Net zoals inzake het onderscheid in sociale bescherming tussen arbeiders en bedienden, belóófde paars-groen veel, maar geraakte men niet verder dan wat onbeduidende aanpassingen. Hetzelfde geldt voor de sociale bescherming van onbetaalde vrijwilligers. De N-VA stelt concrete maatregelen voor:
- Een fiscaal en sociaalrechtelijk statuut voor vrijwilligerswerk waardoor het ook beduidend aantrekkelijker en toegankelijk wordt gemaakt voor mensen die leven van een vervangingsinkomen (bv. gepensioneerden, werklozen of mensen met een handicap).
- De opheffing van het onderscheid in sociale bescherming tussen arbeiders en bedienden.
En een echt sociaal statuut voor de zelfstandigen, met als belangrijkste krachtlijnen:
- Een gelijke kinderbijslag en gezondheidszorg.
- Het herstel van de band tussen de bijdrage en de uitkering waardoor zelfstandigen niet langer in de verleiding worden gebracht om niet het gehele inkomen aan te geven. De bijdragen worden betaald op het inkomen van het voorbije jaar, niet dat van drie jaar terug.
- Een vervanger uit een vervangingspool of een echt vervangingsinkomen bij bevalling of ziekte.
- Pensioenen in verhouding tot het inkomen.
- De vervanging van de faillissementsverzekering door een werkloosheidsuitkering voor zelfstandigen die voor de eerste keer worden geregistreerd als werkzoekende na een onvrijwillige stopzetting.
Echte solidariteit met Wallonië in plaats van miljardentransfers
Zonder dat u het weet, gaat er jaarlijks 10 miljard euro of 400 miljard fr. van Vlaanderen naar Wallonië. Het geld verdwijnt via de sociale zekerheid, de federale begroting, de afbetaling van de staatsschuld en financieringswetgeving.
Zo betaalt elke Vlaming 1.600 euro per jaar voor Wallonië. Voor een gemiddeld Vlaams gezin met één kind betekent dit een jaarlijkse aderlating van 5.000 euro.
Waarom moeten we betalen? Officieel luidt het dat we solidair moeten zijn met Wallonië.
Voor de N-VA is deze gigantische geldstroom echter geen solidariteit, maar onrecht. Solidariteit wil zeggen dat je vrijwillig geld geeft en ook weet waarvoor het geld gebruikt wordt. Niet dat men ongemerkt en ongevraagd geld uit je portefeuille haalt.
Daarenboven wordt de gewone Waal helemaal niet beter van al dat Vlaams geld. Het wordt gebruikt om de Waalse ‘overheidseconomie’ recht te houden. Bijna 40 % van de Waalse beroepsbevolking werkt voor de overheid, het hoogste cijfer van heel Europa. Daarnaast zijn er heel wat misbruiken zoals bvb. in de ziekteverzekering en de werkloosheidsuitkeringen.
De N-VA vindt niet dat de Vlamingen moeten opdraaien voor de zaken die fout lopen in Wallonië. De N-VA wil een doorzichtige solidariteit op basis van klare afspraken.
Een overheid die doet wat ze zegt in plaats van zegt wat ze doet
Niet alleen ondernemingen, maar ook elke gewone burger heeft nood aan duidelijke wetten en een voorspelbare overheid, kortom aan meer rechtszekerheid. Daarom stelt de N-VA de procedure van het ‘gezaghebbend advies’ voor.
- Zo kunnen zowel ondernemingen als burgers vooraf te weten komen hoe de overheid of een van haar instellingen juridisch zal reageren op de voorgenomen handeling. Elke beslissing (bvb. investeren of overnemen, bouwen…) kan vooraf worden voorgelegd aan de bevoegde overheidsdienst. Wat gebeurt er bvb. met mijn opgebouwde sociale rechten wanneer ik van het werknemersstatuut overstap naar het zelfstandigenstatuut?
- Zo weet men hoe een overheidsinstelling juridisch staat ten overstaan van de voorgenomen handeling en kan de betrokkene achteraf geen administratieve of strafrechtelijke sanctie opgelegd krijgen wanneer wordt gehandeld conform het gezaghebbend advies.
- Zo verleent de overheid via de GA-procedure in feite gratis juridisch advies over de mogelijke gevolgen van een handeling van een burger of onderneming. Zo kan deze een juiste beslissing nemen.
- Zo wordt de overheid verplicht om een duidelijk standpunt in te nemen vooraleer er zich problemen voordoen waardoor wordt bijgedragen tot de vermindering van de belasting van de rechtbanken.
Milieuregels die klaar zijn in plaats van troebel
De verdediging van het belang van zes miljoen Vlamingen betekent ook zorg dragen voor een gezonde leefomgeving, vandaag en in de toekomst. Vlaanderen moet zijn internationale concurrentiepositie handhaven, maar dat neemt niet weg dat het als rijk land een voorloper kan zijn op het gebied van milieuzorg. Daarom wil de N-VA:
- Een duurzaam milieubeleid dat niet als een afzonderlijk compartiment wordt beschouwd. De milieugevolgen van beslissingen op verschillende beleidsterreinen (economie, mobiliteit, energie, landbouw…) moeten telkens bestudeerd worden.
- Een milieubeleid dat niet alleen juridisch of administratief straft maar ook fiscaal of economisch beloont via subsidies, fiscale voordelen, vrijstelling van bepaalde heffingen…
- De compensatie van de inplanting van milieuhinderlijke bedrijven door de aanleg van minstens voor de helft bos- en/of recreatiezones.
- De coördinatie van verschillende milieuadministraties (VLM, VMM, OVAM…) en de centralisatie van alle milieubevoegdheden op het Vlaamse niveau zodat komaf gemaakt kan worden met het kluwen van milieureglementen.
- Een consequente toepassing van het voorzorgsprincipe: een product mag niet worden verkocht als men twijfelt aan de schadelijkheid ervan.
- Meer stimuli voor het wonen in de stad met premies en een verlaagd tarief van onroerende voorheffing en een verlaagd BTW-tarief voor nieuwe stedelijke woningen.
- Meer aandacht voor licht- en geluidshinder door minder openbare verlichting, een geluidsarm wegdek en een beperking van het nachtverkeer in de lucht.
- Absolute en afdwingbare normen voor de uitstoot van CO2, uitgedrukt in concrete cijfers, niet in procenten zodat een einde komt aan de hypocriete internationale handel in uitstootnormen door het Kyoto-akkoord.
Een Vlaanderen dat beweegt in plaats van stilstaat
Het verkeer slibt volledig dicht, de verkeersonveiligheid neemt nog steeds toe en ook onze economie dreigt zich letterlijk vast te rijden. De N-VA wil ingrijpende maatregelen:
- Eén Vlaams mobiliteitsbeleid dat vliegtuig, trein, tram en bus perfect op elkaar afstemt veronderstelt vanzelfsprekend een defederalisering van de NMBS en Zaventem. Zo kan Vlaanderen een beleid voeren met een globale visie, afgestemd op het beleid inzake ruimtelijke ordening en milieu én kan, bv. in Zaventem, het economisch belang verzoend worden met de rust van de omwonenden. Zo komt ook een einde aan het doorschuiven van de verantwoordelijkheid tussen Vlaamse en federale ministers.
- Een comfortabel en snel openbaar vervoer dat ook ‘s avonds en ‘s nachts ter beschikking staat.
- Stedelijke vervoersplannen voor minstens de drie Vlaamse grootsteden met de klemtoon op een sluitend openbaar vervoernet.
- Een inhaalverbod voor vrachtwagens op de autowegen tijdens de spits.
- Een IJzer- en Rijn-verbinding via het spoor. Zo kan 25 % van het vrachtwagenverkeer van de as Engeland-Calais-Gent-Antwerpen-Rurhgebied letterlijk op het goede spoor gezet worden.
- Collectieve bedrijfsvervoerplannen, een nieuw samenwerkingsmodel tussen publieke en private sector en het stimuleren van thuiswerk.
- Een Vlaams fietspadenplan en -netwerk met veilige en onderhouden fietspaden.
Een veilig verkeer in plaats van hogere boetes
De N-VA wil een integrale aanpak van de verkeersveiligheid waarbij ook de weggebruikers en de wegbeheerders meer inspanningen leveren voor een veilig verkeer.
Vooral een betere handhaving van de bestaande verkeersregels in plaats van steeds meer en strengere regels leidt tot meer verkeersveiligheid. Het zijn in de eerste plaats niet de boetes die moeten verhogen, maar wel de pakkans.
- Het verhogen van de pakkans impliceert een meer efficiënte en dus geïnformatiseerde politie en justitie en een administratieve afhandeling van veelvoorkomende overtredingen.
- De zwaarste overtredingen moeten worden bestraft met maatregelen die een onmiddellijk effect hebben voor de overtreder: het rijbewijs intrekken, de auto aan de ketting leggen, te zware vrachtwagens gewoonweg afladen…
- Het rijbewijs met punten moet nu eindelijk van onder het stof worden gehaald; de wet bestaat al jaren maar werd nooit uitgevoerd. Beginnende bromfietsers, motorrijders en autobestuurders moeten anderzijds een betere en gefaseerde rijopleiding krijgen.
- Tot slot pleit de N-VA ook voor veiligere Vlaamse fiets- en voetpaden.
Veiligheid moet een recht zijn in plaats van een gevoel
Veiligheid is een mensenrecht, net zoals het recht op arbeid, op sociale zekerheid, op behoorlijke huisvesting, een gezond leefmilieu… En dus is het bij uitstek een taak van de overheid om de veiligheid te garanderen voor iedereen. En dus níet van private bewakingsdiensten die enkel optreden voor wie het kan betalen. De N-VA wil het onveiligheidsprobleem niet minimaliseren of ontkennen. Anderzijds levert ook een extremistische, nietsontziende aanpak weinig op.
- De remedie tegen onveiligheid ligt in de eerste plaats in de aanpak van de voedingsbodem ervan. De N-VA wil dan ook een doeltreffend preventiebeleid op het vlak van onderwijs, werkgelegenheid, armoedebestrijding, huisvesting en inburgering.
- Indien preventie niet slaagt, moeten politie en justitie hun werk kunnen doen. De N-VA wil dan ook dat er een echte staatssecretaris voor Veiligheid wordt aangeduid. Zo is er in de regering één iemand bevoegd die zich volledig kan toeleggen op het onveiligheidsprobleem.
- Deze dient een omvattend nationaal veiligheidsplan op te stellen met concrete doelstellingen inzake criminaliteitscijfers en ophelderingen, met evenveel aandacht voor de grote als voor de kleine criminaliteit.
- Bovenal wil de N-VA meer agenten op straat, minder achter het bureau. In alle politiezones moeten er wijkagenten komen.
Een rechtvaardige justitie in plaats van een
kromme rechtspraak Justitie is nog steeds op een 19de-eeuwse wijze gestructureerd. Zowel structurele als materiële hervormingen dringen zich op. De N-VA tast in haar rijk gevulde buidel van voorstellen:
- Eén rechtbank per gerechtelijk arrondissement. Zo worden nutteloze bevoegdheidsgeschillen vermeden en kan een evenwichtige werklastverdeling en een goed management binnen de rechtbanken tot stand komen. En zo weet elke burger onmiddellijk waar naartoe.
- Rechterlijke uitspraken moeten in een verstaanbare taal worden opgesteld, zodat iedereen de essentie van arresten of vonnissen kan begrijpen.
- De rechter moet eerst nagaan of er geen minnelijke schikking getroffen kan worden tussen de partijen alvorens een lange juridische lijdensweg op te starten.
- Procedurefouten kunnen enkel nog tot vrijspraak leiden wanneer de fundamentele principes van de rechten van verdediging geschonden zijn.
- Niet-betwiste verkeersinbreuken die geen lichamelijk letsel of geen schade aan derden veroorzaakt hebben, moeten louter administratief afgehandeld worden.
- Om de ophelderingsgraad van misdrijven te verhogen moet justitie over betere juridische instrumenten beschikken. Daarom wil de N-VA een wettelijke regelgeving voor spijtoptanten die willen meewerken met het gerecht.
- Criminaliteit moet zo snel mogelijk worden berecht. Het wordt dan ook de hoogste tijd voor een performant snelrecht.
Een sterke democratie in plaats van een zwak parlement
Het vertrouwen in de politiek bevindt zich nog altijd rond het vriespunt. De remedies die de machtspartijen aandroegen hebben de zaken enkel nog verergerd. Mensen halen terecht de neus op voor de “politieke herverkaveling”. Ze krijgen enkel politieke overloperij voorgeschoteld en ‘allianties’ die de bedreigde parlementszetels van partijkopstukken moeten redden. Ook de marketingvondst ‘directe democratie’ wijst de N-VA af. Een rechtlijnige Vlaamse partij heeft andere voorstellen:
- Een versterking en een betere omkadering van de volksvertegenwoordiging, en dit op elk niveau, van gemeente tot Europees Parlement. In plaats van referenda waarbij politici – die toch verkozen zijn om beslissingen te nemen - hun verantwoordelijkheid doorschuiven naar de burger wanneer er moet beslist worden over een heikel thema. Mensen worden niet betrokken bij het bestuur door eens om de zoveel jaar een referendum te houden, wel wanneer ze aangemoedigd worden om deel te nemen aan adviesraden of wanneer politici rechtstreeks contact houden via hoorzittingen in wijken en straten.
- Met de rechtstreekse verkiezing van de burgemeester gaat de politieke vedettecultus verder ten koste van het inhoudelijke debat. Bovendien is de formule bedrieglijk omdat men de burger de indruk geeft dat hij meer inspraak heeft, terwijl de representatieve democratie verder wordt uitgehold. Daarenboven leidt ze in meerdere gevallen tot de onbestuurbaarheid van de gemeente.
- In een democratie is iedereen gelijk voor de wet en kan niemand politieke macht bekleden dan door een democratische verkiezing. Monarchie rijmt niet met democratie. De N-VA streeft dan ook naar een republikeinse staatsvorm. Op korte termijn wil de partij alvast de politieke macht van de koning afgeschaft zien.
Een politiek die boeit in plaats van knoeit
Een eerlijke politiek legt niet alleen anderen, maar ook zichzelf ethische en integriteitsregels op. Een rechtlijnige politiek speldt de mensen niets op de mouw en houdt ze, niet figuurlijk maar ook niet letterlijk, voor de gek.
- De N-VA wil op elk gepast bestuursniveau een onafhankelijk Comité van Toezicht dat belangenvermenging, verspilling en misbruik van belastinggeld opspoort. Op nationaal vlak staat dit Comité onder controle van het Parlement, op lokaal niveau van de gemeenteraad.
- Politici moeten eerlijk zijn. Kandidaat zijn bij verkiezingen en eenmaal verkozen doodleuk aan de functie verzaken, is volksbedrog. Wie verkozen wordt op een lijst moet ook effectief dat mandaat opnemen en wordt automatisch ontslagen uit al de mandaten die niet verenigbaar zijn met de pas verkozen functie.
- Politiek moet over inhoud gaan, niet over show. Politici zijn verkozen om hun werk te doen in het parlement, níet om de plezante uit te hangen in kook- of spelletjesprogramma’s op televisie. Daarom wil de N-VA dat politici een deontologische code ondertekenen waarmee ze zich er toe verbinden niet op te treden in amusementsprogramma’s die niets met politiek te maken hebben.
