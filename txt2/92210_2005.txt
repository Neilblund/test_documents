	

Deklaracja Wyborcza Sojuszu Lewicy Demokratycznej w wyborach 2005r.
Sprawiedliwość Społeczna i Praca


Od lat Sojusz Lewicy Demokratycznej uczestniczy w budowie demokratycznej Polski. Nigdy nie sprzeniewierzyliśmy się zasadom demokracji. Do wyborów idziemy zgłaszając i popierając najlepszych ludzi lewicy, którzy sprostają ogromnym oczekiwaniom społeczeństwa domagającego się pracy, sprawiedliwości społecznej, czerpania jak największych korzyści z naszej obecności w Unii Europejskiej i przeciwstawiania się niweczeniu dorobku 15 lat naszej młodej demokracji.

Lewica rządziła Polską przez ostatnie cztery lata. Dokonaliśmy głębokiej, krytycznej samooceny i wyciągamy niezbędne wnioski z tego okresu. Wszyscy ci, którzy naruszyli lewicowe ideały i zasady musieli nas opuścić. Przepraszamy za ich czyny i niepełną realizację programu.



Chcemy, by wartości lewicy i solidaryzm społeczny ograniczały powszechny egoizm proponowany Polakom przez demagogiczne i populistyczne partie prawicy. Sprzeciwiamy się niesprawiedliwości, nierównościom społecznym i regionalnym. Służymy uboższej części społeczeństwa. Walczymy z biedą i wykluczeniem społecznym, które dotykają wielu Polaków. To nasz obowiązek i my go wypełniamy!
Chcemy budować nowoczesne, praworządne i obywatelskie Państwo sprawiedliwości społecznej. Respektujemy reguły gospodarki rynkowej. Domagamy się jednak nadania jej społecznego, socjalnego wymiaru. Odrzucamy neoliberalny model państwa i gospodarki. Praca musi być przed kapitałem! Stawiamy pracę na czele naszego katalogu wartości. Interesów ludzi pracy będziemy bronić!
Polska w Europie musi być państwem nowoczesnym, obywatelskim, opartym na szacunku dla ludzi i ich praw. Dlatego będziemy bronić Konstytucji Rzeczypospolitej jako gwaranta demokracji i idei społeczeństwa samorządnego i obywatelskiego.

Chcemy żyć w Polsce, w której człowiek czuje się bezpieczny i zdobywa warunki dla wszechstronnego rozwoju – rozwoju, który będzie służył dobru wspólnemu.



Sukcesem naszych rządów ostatnich czterech lat, jest uratowanie państwa przed bankructwem finansowym, pokonanie zapaści gospodarczej oraz wynegocjowanie najlepszych warunków polskiej obecności w Unii Europejskiej. Zapewniliśmy wysokie tempo rozwoju gospodarczego.

Już dwa razy doprowadziliśmy do gospodarczego ożywienia i spadku bezrobocia. Przed Polską ponownie zagrożenie rządami prawicy, która zawsze wtedy, gdy sprawowała władzę, doprowadzała nasz kraj do ogromnego wzrostu bezrobocia, spadku produkcji i zahamowania rozwoju gospodarki. Cztery lata rządów AWS – UW, które dziś zmieniły barwy na PO i PiS doprowadziły Polskę do bankructwa, bałaganu i zapaści. O tym Polacy muszą pamiętać. Grozi nam realizacja jeszcze gorszego scenariusza. Awanturnictwo gospodarcze i polityczne, system rządów autorytarnych, powszechna lustracja, dekomunizacja, delegalizacja partii lewicy oraz zakwestionowanie całego dorobku III Rzeczpospolitej, historia jako obszar odwetu politycznego dokonywanego na milionach ludzi urodzonych i wykształconych w PRL. Tak nie musi być. Pamiętajmy o tym podejmując mądrze i świadomie decyzje przy urnie wyborczej.

Przed lewicą cały czas stoją istotne wyzwania. Nasz plan na najbliższe lata to:

- PRACA I WALKA Z BIEDĄ!


Naszą wizję Polski opieramy na osiągnięciach państw europejskich. Popieramy trzy cele Unii Europejskiej: bezpieczeństwo, dobrobyt i stwarzanie warunków dla rozwoju każdego człowieka.
Opowiadamy się za realizacją konstytucyjnej zasady społecznej gospodarki rynkowej, która sprawdziła się w rozwoju społeczeństw krajów Unii Europejskiej, zapewniając ich obywatelom dobrobyt oraz bezpieczeństwo socjalne. Ostatnie cztery lata poświęciliśmy gospodarce, po to, aby móc teraz zająć się wzrostem poziomu życia ludzi pracy.

Przeciwdziałanie bezrobociu
- Rozwój budownictwa mieszkaniowego, w tym socjalnego służącego tworzeniu nowych miejsc pracy
- Zwiększenie inwestycji publicznych takich jak: w tym na drogi, autostrady i inwestycje komunalne
- Wykorzystanie dostępnych funduszy unijnych i zwiększenie funduszy krajowych na aktywizację bezrobotnych
- Nowe programy wspierania i umożliwiania startu zawodowego absolwentom szkół
- Bezpłatne przejazdy komunikacją publiczną i zniesienie urzędowych opłat dla bezrobotnych

Walka z wyzyskiem
- Stanowcze egzekwowanie praw pracowniczych - m. in. poprzez mobilizowanie opinii publicznej, zwiększenie uprawnień Rzecznika Praw Obywatelskich i Państwowej Inspekcji Pracy
- Systematyczne i stałe podnoszenie płacy minimalnej do europejskiego poziomu, co najmniej połowy średniego wynagrodzenia
- Wspieranie związków zawodowych i pracobiorców w walce o godne życie
- Wynagradzanie pracowników uzależnione od wydajności ich pracy

Zmniejszanie przepaści pomiędzy bogatymi a biednymi
- NIE dla podatku liniowego – podatku korzystnego wyłącznie dla najbogatszych
- NIE dla jednej stawki VAT, czyli droższej żywności, lekarstw i produktów dla dzieci
- Większa pomoc Państwa dla najbardziej potrzebujących to warunek zmniejszenia ogromnego rozwarstwienia społecznego
- Tworzenie i wspieranie programów promujących nie pełnosprawnych na rynku pracy
- Dodatki dla najbiedniejszych oraz emerytów i rencistów
- Poprawa dostępności i jakości opieki zdrowotnej – możliwie najtańsze lekarstwa
- Pomoc państwa w likwidacji obszarów biedy w miastach i byłych PGR-ach
- Powszechnie dostępne i bezpłatne porady prawne, a także pomoc prawna dla najuboższych
- Zwiększenie kwoty wolnej od podatku dla najmniej zarabiających

NIE - dla dzielenia dzieci na biedne i bogate!
- Powrót do bezpłatnych przedszkoli dla dzieci
- Bezpłatne zajęcia pozalekcyjne z języków obcych
- System stypendialny już dla uczniów szkół podstawowych
- Bezpłatne posiłki w szkole dla dzieci z rodzin potrzebujących
- Stworzenie systemu opieki pozalekcyjnej dla dzieci
- Zwiększenie liczby godzin zajęć sportowo - rekreacyjnych dla wszystkich typów szkół
- Swobodny i równoprawny dostęp młodzieży do rynku pracy w tym do zawodów korporacyjnych

- GOSPODARKA DLA CZŁOWIEKA


Oceniając przemiany ostatnich 16 lat uważamy, że Polsce potrzebne jest odejście od liberalizmu gospodarczego i budowa państwa solidaryzmu społecznego, organizującego ludzi wokół spraw uznanych za społecznie najważniejsze.
Nasze dążenia chcemy oprzeć na:
- Silnej i stale unowocześnianej gospodarce
- Innowacyjnych przynoszących nowe miejsca pracy przedsiębiorstwach
- Sprawiedliwym i społecznie uzasadnionym podziale dochodu narodowego
Dokonać tego można przy pomocy potencjału i kreatywności Polaków, dzięki ich WIEDZY i PROFESJONALIZMOWI- najcenniejszych wartości nowoczesnego społeczeństwa. Dla stworzenia jak najlepszych możliwości rozwoju Polaków zapewnimy:

Utrzymanie wysokiego tempa wzrostu gospodarczego – tworzenie nowych miejsc pracy
- Stały wzrost inwestycji w gospodarce
- Pomoc Państwa dla firm chcących zwiększać eksport swoich produktów
- Wzrost popytu wewnętrznego dzięki zwiększeniu siły nabywczej Polaków
- Ułatwienia przy tworzeniu nowych firm
- Pomoc w rozwoju małych i średnich przedsiębiorstw
- Usprawnienie efektywności gospodarczej polskiego rolnictwa
- Szybki i łatwy dostęp do kredytów – gwarancje kredytowe i ubezpieczenia tych kredytów
- Rozwój różnych form własności gospodarczej, a zwłaszcza spółdzielczości
- Tworzenie nowych form samopomocy i ekonomii społecznej

Jasny, czytelny i stabilny system podatkowy
- Progresywny system podatkowy dla osób fizycznych z większą liczbą progów podatkowych
- Utrzymanie niskiego 19 - procentowego podatku dla przedsiębiorstw
-Ulgi podatkowe za tworzone nowe miejsca pracy i inwestycje w nowoczesne technologie
Rozwój gospodarki opartej na wiedzy
- Wspieranie lokalnych inicjatyw gospodarczych i społecznych
- Lepsza współpraca nauki i gospodarki – wykorzystanie dorobku polskich uczonych i wynalazców
- Inwestycje w edukację i wspieranie kształcenia ustawicznego
- Zwiększenie konkurencyjności gospodarki poprzez inwestycje w badania naukowe i rozwój oraz nowoczesne technologie
- Lepsze dostosowanie edukacji do potrzeb rynku pracy
- Zwiększenie dostępności do Internetu. Internet w każdej szkole i urzędzie
- Inwestycje w ochronę środowiska naturalnego


- EUROPEJSKIE STANDARDY DEMOKRATYCZNE I SOCJALNE


Nasza odpowiedź na obecne problemy Polski to WIĘCEJ DEMOKRACJI, więcej praw obywatelskich, więcej europejskich standardów demokratycznych i socjalnych!

Państwo tolerancyjne, świeckie, neutralne światopoglądowo
- Uruchomienie Ogólnopolskiego Systemu Monitoringu Rasizmu, Ksenofobii i Nietolerancji
- Nieuwzględnianie ocen z religii na świadectwach szkolnych
- Edukacja seksualna w szkołach
- Tanie i dostępne środki antykoncepcyjne
- Równe prawa majątkowe i podatkowe dla związków partnerskich

Nie ma demokracji bez kobiet
- Prawo do świadomego macierzyństwa
- Równy dostęp do stanowisk i awansu zawodowego
- Taka sama płaca za taką samą pracę
- Ochrona kobiet przed zwalnianiem po powrocie z urlopów macierzyńskich
- Ochrona ofiar przemocy w rodzinie i w pracy
- Powszechna dostępność żłobków i przedszkoli



- PAŃSTWO SŁUŻĄCE OBYWATELOM


Jednym z naszych głównych celów jest przywrócenie państwa obywatelom. Wzmacniamy i będziemy wzmacniać samorządność oraz budować społeczeństwo obywatelskie.

Proponujemy w tym zakresie następujące rozwiązania:

- Więcej władzy i pieniędzy dla samorządów
- Rzeczywista pomoc Państwa w zdobywaniu środków z Unii Europejskiej
- Większy udział samorządów w systemie podatkowym – to mocniejszy samorząd
- Wsparcie finansowe i prawne dla organizacji pozarządowych, wykonujących zadania publiczne
- Włączanie w życie społeczne ludzi starszych, przede wszystkim dzięki Uniwersytetom Trzeciego Wieku
- Przeciwdziałanie wykluczeniu z życia społecznego, kulturalnego i politycznego osób niepełnosprawnych, pomoc w ich rehabilitacji i aktywizacji zawodowej
- Zmniejszanie przepaści w rozwoju cywilizacyjnym regionów w Polsce
- Bezpieczne miejsce zamieszkania – więcej lepiej wyszkolonych i wyposażonych policjantów
- Reforma umożliwiająca niezawisłość i niezależność wymiaru sprawiedliwości – rozdzielenie funkcji ministra sprawiedliwości od Prokuratora Generalnego




- WIĘCEJ EUROPY W POLSCE - WIĘCEJ POLSKI W EUROPIE!


Stoimy przed szansą i wyzwaniem podniesienia jakości życia w Polsce do poziomu krajów Unii Europejskiej.
Silną i rosnącą pozycję Polski w Unii Europejskiej oraz roczny napływ 10 mld euro wykorzystamy do realizacji kilku podstawowych celów:

- Rozwoju rynku pracy
- Wyrównywanie szans rozwojowych poszczególnych grup społecznych i regionów
- Budowy nowoczesnych gałęzi przemysłu
- Modernizacji rolnictwa i polskiej wsi
- Rozwoju infrastruktury, zwłaszcza polskich dróg
- Rozwoju budownictwa mieszkaniowego
- Zrównoważonego rozwoju kraju – dbałość o ochronę środowiska naturalnego

Jesteśmy za umacnianiem Unii Europejskiej. Za wspólną polityką zagraniczną i bezpieczeństwa, przeciw proponowanemu przez prawicę izolacjonizmowi. Za Polską, która ma przyjazne stosunki z sąsiadami, a w Europie zajmuje należne jej miejsce. Za Polską, która wraz z Unią nada postępowy charakter procesom globalizacji.

W Unii Europejskiej, którą pragniemy uczynić Europą Socjalną jesteśmy pod biało-czerwoną flagą. Silna i Bezpieczna Polska w strukturach euro atlantyckich. Silna Polska w silnej Unii to szansa dla wszystkich Polaków, a w największym stopniu dla młodego pokolenia. To prawdziwie patriotyczne zadanie! Dlatego trzeba przyjąć Konstytucję dla Europy.



To nasza Programowa Deklaracja Wyborcza. Wprowadzimy ją w życie. Liczymy, że razem podejmiemy walkę o mądrą i cywilizowaną Polskę, a odrzucimy agresję, demagogię i populizm prawicy. W najbliższych miesiącach, aż do wyborów, jeszcze wiele razy usłyszymy kłamstwa, półprawdy i świadome manipulacje polityków prawicy. Wytrzymajmy to, rysujmy pozytywne scenariusze. Mamy swój program, to program dla Was.

Liczymy, że zaufacie nam. Przy urnie wyborczej dokonacie mądrego i świadomego wyboru. Nie dajcie się wciągnąć w niesprawiedliwe oceny formułowane przez prawicę, nie dajcie się wciągnąć do ich nieczystej gry. RAZEM ZATRZYMAJMY PRAWICĘ!

Razem uda nam się zbudować Polskę sprawiedliwą, bogatą i uczciwą. Polskę wspartą doświadczeniem socjalnym i tradycjami demokratycznymi Unii Europejskiej! Stworzyliśmy szanse wykorzystania tego dorobku! Wykorzystajmy je razem!


