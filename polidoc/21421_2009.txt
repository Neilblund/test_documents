Inleiding
Anno 2009 doet Vlaanderen het beter dan 10 jaar geleden. We betalen minder belastingen. De
schuld is weg gewerkt. Onze steden zijn leefbaarder geworden. Veel meer mensen bezitten
een eigen woning, de beste sociale zekerheid die er is.
Toch is dit geen reden tot Vlaamse zelfgenoegzaamheid. Nog heel wat uitdagingen liggen op
de plank. Denk maar aan de files, de wachtlijsten in de gehandicaptenzorg, het tekort aan
kinderopvang, kamperende ouders voor de schoolpoorten, ouderen die hun verzorging niet
kunnen betalen, de overdreven reglementering…Vaak zijn het dagdagelijkse problemen,
waarmee elke Vlaming wordt geconfronteerd. Daarenboven ontsnapt ook Vlaanderen niet aan
de wereldwijde economische crisis. Veel mensen verliezen hun job of dreigen hem te
verliezen. De onzekerheid neemt toe.
Op zo een moment kijken de mensen naar de politiek. Ondanks al hun wantrouwen, gevoed
door twee jaar politieke instabiliteit, verwachten ze van de politiek antwoorden. Ze
verwachten een richting. Perspectief.
Met dit programma geeft Open Vld de richting aan. We geven een antwoord op de vele
uitdagingen die er nog zijn, niet in het minst de economische crisis. Open Vld gelooft in de
kracht van de mensen. Samen, met gebundelde krachten, geraken we uit de crisis en kunnen
we een antwoord geven op de vele dagdagelijkse problemen. Want er zit meer in Vlaanderen.
Bart Somers
Voorzitter Open Vld


Hoofdstuk 1. Een sterke, vernieuwende economie
De voorbije tien jaar leverde Open Vld onafgebroken de minister van Economie, Innovatie en
Buitenlandse Handel in de Vlaamse regering. Op die manier kon Open Vld haar stempel
drukken op het economisch beleid voor Vlaanderen. Het afgelegde parcours mag gezien
worden. De lasten voor de bedrijven werden verlaagd. Er werd gesnoeid in het woud van
overheidsstructuren. De financieringsmogelijkheden voor KMO’s werden verruimd. De
middelen voor innovatie fors verhoogd. De omslag naar de groene economie ingezet.
Ook in economisch moeilijker tijden nam Open Vld haar verantwoordelijkheid. In het Vlaams
relanceplan werden maatregelen uitgewerkt om herstructureringen binnen bedrijven te
vergemakkelijken, private investeringen te versnellen en de kredietverlening via de banken
aan de KMO’s te versoepelen door de waarborgregeling uit te breiden.
Maar we moeten onze Vlaamse economie blijven versterken door verder ingrijpende
structurele maatregelen te nemen om de competitiviteit te verhogen. Dat is de weg om
Vlaanderen tegen 2020 in de top vijf van de meest welvarende regio’s in Europa te brengen.
Vandaag bekleden we de 20ste plaats.
Open Vld wil Vlaanderen tegen 2020 in de top 5 van de meest welvarende regio’s van
Europa.
Daarvoor moeten we de globalisering en de vergrijzing ombuigen in opportuniteiten. Willen
we onze welvaart veilig stellen en jobs creëren dan moet Vlaanderen verder uitgroeien tot een
competitieve en innovatieve kenniseconomie. Dat is de inzet in de volgende legislatuur.
1. Een vlottere toegang tot het financieren van ondernemingen
Op het vlak van de financiering van ondernemingen nam de Vlaamse regering, via haar
Participatiemaatschappij Vlaanderen (PMV), de jongste jaren talrijke initiatieven om KMO’s
in hun zoektocht naar financiering te ondersteunen. Dit gebeurde bijvoorbeeld door de
waarborgregeling uit te breiden, door groeifinanciering te voorzien via de ARKimedesfondsen,
door innovatiefinanciering via VINNOF, door het toekennen van achtergestelde
leningen via PMV-Innovatiemezzanine en PMV-groeimezzanine en door de mogelijkheid een
fiscaal aftrekbare lening ter beschikking te stellen van een familielid of een kennis die een
zaak wil starten (Winwin lening). Het beleid moet in de komende jaren blijven steunen op
dergelijke vormen van financiering die eenvoudig toegankelijk zijn voor de bedrijven.
Via de Winwinlening worden particulieren fiscaal gestimuleerd om geld – tot 50.000 € - ter
beschikking te stellen van starters. Wie als vriend, kennis of familielid een lening toekent aan
een startend bedrijf krijgt jaarlijks een belastingvoordeel van 2,5% van het geleende bedrag.
Men kan zo tot 1.250 € aan belastingen uitsparen voor elk van de 8 jaren dat de lening loopt.
Al meer dan 700 ondernemers vonden dankzij de Winwinlening startkapitaal.
Open Vld wil de mogelijkheden van de Winwinlening uitbreiden. Het maximum van 50.000
€ per kredietnemer-starter wordt opgeheven, zodat starters meerdere Winwinleningen
kunnen aangaan.


Dankzij ARKimedes – ARK staat voor Activering van Risicokapitaal – beschikt Vlaanderen
over een instrument dat toelaat het aanbod van risicokapitaal te verdubbelen door private
fondsen tot 1 € extra aan te bieden voor elke € die zij zelf investeren in een Vlaamse KMO.
De middelen voor ARKimedes – 110 miljoen € - werden bij het publiek opgehaald door een
fiscaal gestimuleerde publieke uitgifte van aandelen en obligaties. Bijna 100 Vlaamse KMO’s
vonden dankzij ARKimedes al groeifinanciering.
Open Vld wil een tweede fiscaal gestimuleerde ophaling van middelen bij het publiek door
uitgifte van aandelen en obligaties. Op die manier wordt spaargeld gekanaliseerd naar
groeifinanciering voor Vlaamse KMO’s.
De bestaande instrumenten dienen ook bij de bedrijven nog meer bekendgemaakt worden. De
instrumenten die via het Participatiefonds op federaal niveau beschikbaar zijn, moeten
overgeheveld worden naar Vlaanderen. Er dringt zich dus nog meer vereenvoudiging op.
Veel KMO’s worden vandaag de dag getroffen door de crisis en komen in moeilijkheden. Een
versterking van het preventief bedrijfsbeleid kan door vroegtijdige detectie van de
bedrijfsproblemen faillissementen voorkomen.
Open Vld wenst via het Agentschap Ondernemen het beleid rond faillissementspreventie
verder te ontwikkelen en wil een actieplan opzetten voor begeleiding van bedrijven in
moeilijkheden. Op die wijze wordt de doorstart van bedrijven zoveel als mogelijk
ondersteund.
2. Meer zuurstof door lagere lasten
De arbeidskosten in België zijn momenteel de derde hoogste van de EU, na Denemarken en
Duitsland. Ze liggen zowat 12% hoger dan het gemiddelde van Frankrijk, Duitsland en
Nederland. Dit is niet alleen nadelig voor het concurrentievermogen van ons land en van
Vlaanderen, het risico is groot dat bedrijven onze regio verlaten en hun activiteiten
overplaatsen naar het buitenland.
Zowel op federaal als op Vlaams vlak is er al veel gebeurd om de lasten te verminderen. Maar
door een aangepast ondersteuningsbeleid kan de fiscaliteit nog verlaagd worden. Vandaag kan
het ondersteuningsbeleid voor vennootschappen in Vlaanderen enkel via subsidies verlopen.
En subsidies zijn altijd concurrentieverstorend, administratief complex en bevoordelen hen
die de wegen in het subsidiewoud kennen.
Open Vld wil de subsidiestromen naar de ondernemingen afbouwen en de vrijgekomen
middelen gebruiken voor een verlaging van de bedrijfsbelastingen. Enkel voor het
vergroenen van ondernemingsprocessen en voor het ondersteunen van risicohoudende
innovatieprojecten kunnen subsidie-instrumenten blijven bestaan. Op deze manier willen
we vermijden dat er een ongezonde concurrentie ontstaat waarbij uiteindelijk niet de meest
productieve onderneming maar de hoogste bieder van steun aan multinationale bedrijven
in moeilijkheden zal winnen.
De middelen die vrijkomen door de afbouw van de subsidiestromen moeten ingezet worden
om alle ondernemingen in Vlaanderen een lastenverlaging te bezorgen. Hét instrument
daartoe vormt de vennootschapsbelasting. Helaas is die belasting tot op heden een federale
aangelegenheid.


Open Vld wil de regionalisering van de vennootschapsbelasting. Door een uniforme
federale belastbare grondslag te behouden, waarop de gewesten binnen bepaalde marges
een eigen tarief innen, kan dit administratief eenvoudig gerealiseerd worden.
De vergrijzing slaat ook toe onder de ondernemers. Om de continuïteit van onze
ondernemingen te garanderen is een vlotte successieregeling daarom van groot belang.
Open Vld wil de fiscale maatregelen tot stimulering van bedrijfsopvolging versterken.
In Vlaanderen kunnen ondernemingen bijvoorbeeld in het kader van vermogensplanning
binnen de familiale sfeer worden geschonken aan 2% registratierechten. In het Waals
Gewest bestaat een gelijkaardige regeling maar daar wordt de schenking vrijgesteld ( 0%
tarief ). Open VLD pleit ervoor om ook in Vlaanderen een nultarief te hanteren voor de
schenking van ondernemingen.
In het Vlaams Gewest kunnen natuurlijke personen de registratierechten die zij hebben
betaald op de aankoop van een onroerend goed in Vlaanderen gedeeltelijk (max 12.500
Euro) meenemen naar een volgende aankoop. De regeling is echter beperkt tot de aankoop
van een onroerend goed dat door een natuurlijke persoon wordt bestemd om er zijn
hoofdverblijfplaats in het Vlaams Gewest te vestigen. Open VLD pleit ervoor dat deze
regeling wordt uitgebreid naar ondernemingen, op voorwaarde dat zij hun
maatschappelijke zetel of hoofdzetel in Vlaanderen behouden. Eventueel kan de
meeneembaarheid van registratierechten voor ondernemingen gekoppeld worden aan het
behoud van werkzekerheid.
De hoge fiscale lasten in ons land blijven pijnpunt nummer één van ondernemers. Niet alleen
de federale lasten, ook de talrijke heffingen op lokaal vlak. Vandaag bestaan er ongeveer 88
soorten van belastingen en retributiereglementen die lokale overheden opleggen aan
ondernemingen.
Open Vld wil in een nieuw lokaal pact tussen de Vlaamse overheid en de gemeenten komen
tot een verlaging van de gemeentebelastingen en een ondernemingsvriendelijke lokale
fiscaliteit. Alle lokale belastingen op bedrijven moeten worden afgeschaft. In ruil krijgen
gemeenten de bevoegdheid om opcentiemen te heffen op de Vennootschapsbelasting.
Naast de lokale belastingen op drijfkracht en andere bedrijfsbelastingen, bestaan er vandaag
ook heel wat retributies. Wie een vergunning vraagt of een erkenning, moet vaak diep in de
buidel tasten.
Open Vld wil komen tot een verlaging van de (para-)fiscale druk door de afschaffing van
alle retributies en andere financiële vergoedingen nodig bij de aanvraag en behandeling
van de Vlaamse vergunningen en erkenningen die de Vlaamse overheid aan de bedrijven
oplegt.
3. Ondernemerschap, creativiteit en innovatie stimuleren
Ondernemerschap, creativiteit en innovatie liggen aan de bron van welvaartscreatie. De
toegenomen concurrentie als gevolg van het globaliseringsproces dwingt onze ondernemingen
zich voortdurend aan te passen. Alleen de ontwikkeling van nieuwe producten en diensten,


van nieuwe productieprocessen en ondernemingsstrategieën kunnen ons marktaandelen doen
winnen.
Dit vraagt een versterking van de ondernemerschaps- en innovatiecultuur in Vlaanderen.
Vlamingen zijn in het algemeen nog te risico-avers en ondernemerschap wordt bekeken als
een onveilige en sociaal onzekere keuze. Een positieve beeldvorming bij het brede publiek
kan bijdragen tot het aanzwengelen van de bereidheid tot ondernemen.
Open Vld wil de ondernemerscultuur in Vlaanderen verder aanwakkeren door
ondernemerschap positief te waarderen. Daartoe wordt Flanders DC verder uitgebouwd.
Ondernemerschap moet worden opgenomen in de eindtermen van het onderwijs. Het
vermogen van de Vlaamse samenleving en economie tot de opname van technologische
ontwikkelingen wordt versterkt door initiatieven tot sensibilisering van technologie en
wetenschap bij jongeren. Daartoe wordt het doe-centrum Technopolis verder uitgebouwd.
Tijdens de Europese top in Lissabon, in maart 2002, spraken de regeringsleiders af om tegen
2010 3% van het BBP te besteden aan Onderzoek&Ontwikkeling. Twee derde van deze
inspanning moet gedragen worden door de privé, een derde door de overheid.
4. Excellentie in onderzoek en innovatie
Om de 3%-doelstelling inzake Onderzoek en Ontwikkeling te halen, wil Open Vld vanaf
2010 structureel en elk jaar bijkomende middelen voor O&O reserveren. Tegen 2014 moet
de 1% BBP-doelstelling van overheidsinvesteringen in O&O zijn bereikt. Dit groeipad
wordt verankerd in een budgettair meerjarenprogramma en de extra middelen worden
strategisch, gecoördineerd en selectief ingezet met een evenwichtige verdeling tussen nietgericht
onderzoek op initiatief van de onderzoeker, strategisch basisonderzoek, toegepast
onderzoek en innovatie.
Bij de verdere verhoging van de publieke middelen voor onderzoek en innovatie wordt het
nog bestaande onevenwicht tussen de structurele onderzoeksfinanciering en de
projectfinanciering voor onderzoek verder weggewerkt. Om de valorisatie van onderzoek en
de samenwerking met de bedrijven verder uit te bouwen en om de vorming van jonge
onderzoekers te verbeteren, wordt een deel van deze bijkomende middelen aangewend om
het aantal professoren dat hoofdzakelijk belast is met onderzoek stapsgewijze met een kwart
te verhogen tegen het einde van de legislatuur.
De mobiliteit van onderzoekers tussen de Vlaamse publieke kennisinstellingen en de
industrie moet nog sterker worden aangemoedigd en de middelen van de universiteiten om
daarvoor een eigen strategie uit te bouwen (het Industrieel Onderzoeksfonds) moeten
worden verhoogd.
De uitbouw van een onderzoeksloopbaan mag niet worden gehinderd door praktische
bezwaren. Daarom schrijft Vlaanderen zich volledig in bij de uitbouw van de Europese
Onderzoeksruimte en worden alle praktische en sociale hinderpalen die de internationale
mobiliteit van Vlaamse onderzoekers in de weg staan, opgeruimd en worden de
verschillende statuten van onderzoekers op elkaar afgestemd.
Ondernemend Vlaanderen moet creatiever worden. Vlaamse bedrijven moeten inzetten op alle
vormen van innovatie: product-/diensteninnovatie (bijvoorbeeld in de gezondheidszorgen en


de logistiek), strategische innovatie (bedrijfsmodel en strategie), marketinginnovatie (hoe ga
je naar de markt), proces- en organisatorische innovatie… De overheid moet in haar beleid
alle verschillende vormen van innovatie aanmoedigen en haar innovatie-instrumentarium
aanpassen.
Open Vld wil het Vlaamse innovatie-instrumentarium aanpassen en de nodige (financiële)
ondersteuning voorzien voor àlle vormen van innovatie en niet enkel focussen op
technologische vernieuwing. Hierbij dienen zowel de socio-culturele als de welzijnssector
betrokken worden. Samenwerking tussen onderzoeksgroepen onderling en met het
bedrijfsleven wordt aangemoedigd.
Innovatie mag evenwel niet beperkt blijven tot Onderzoek&Ontwikkeling (O&O). De
resultaten van de O&O-inspanningen moeten hun weg vinden naar de markt. Nieuwe
producten, diensten en processen moeten er uit voortvloeien. En dat vergt ondernemerschap.
Daarom spreken we voortaan van O&O&O: Onderzoeken, Ontwikkelen én Ondernemen.
Innovatie mag evenmin verengd worden tot technologische innovatie. Ook
marketinginnovatie en organisatorische innovatie versterken het concurrentievermogen.
Tenslotte moeten Vlamingen met een idee makkelijk hun weg vinden naar de juiste partners
voor het uitwerken van hun idee tot een product, dienst of bedrijf. Particulieren met een idee
worden op dit moment niet structureel ondersteund. Zij kunnen nergens terecht om hun idee
af te toetsen. Hiervoor dient een programma opgezet te worden in samenwerking met alle
relevante actoren in het veld zodat zulke particulieren gemakkelijk een eerste aanspreekpunt
vinden.
Open Vld wil inzetten op de creativiteit van iedereen en ervoor zorgen dat creatieve
Vlamingen met een idee gemakkelijk bij één aanspreekpunt, een Crea-loket, terecht
kunnen met hun vragen.
Om administratieve lasten te bannen is Open Vld voorstander van een uniform Europees
patentrecht dat op termijn leidt tot een ééngemaakt Europees patent dat in alle lidstaten
geldig is. Tegelijk moeten de procedures ter bescherming van ideeën vereenvoudigd
worden zodat creativiteit niet door een teveel aan ondoorzichtige regels aan banden wordt
gelegd.
5. De globalisering omarmen
Vlaanderen leeft te midden een geglobaliseerde wereldeconomie. In die wereldeconomie is
internationaal ondernemen geen optie, maar een must. We moeten daarom bedrijven meer
aanzetten tot internationaal ondernemen. In de goederenexport moet het aandeel
hoogtechnologische producten omhoog. Vlaanderen moet daarnaast inzetten op de export van
diensten zoals gezondheidszorg. Onze export moet ook reiken buiten de Europese Unie en
nieuwe groeimarkten opzoeken zoals de BRIC-landen.
Open Vld omarmt de globalisering en wil een offensieve internationaliseringstrategie.
Daarom bepleit Open Vld een verdere openstelling van onze markten binnen het kader van de
Europese Interne Markt en van de Wereldhandelsorganisatie.
Deze openstelling zal een extra stimulans betekenen voor de Vlaamse bedrijven die willen
ondernemen, innoveren en internationaliseren, en zo meer willen groeien.


Open Vld wil de dienstverlening vanuit het Vlaams Agentschap voor Ondernemen
versterken door onze bedrijven, in het bijzonder KMO’s, een nog betere economische
analyse van de plaatselijke markten, een grotere focus op bepaalde nichemarkten waarin
voor Vlaamse bedrijven opportuniteiten zijn, en een meer gerichte aanpak van
markttoegang waarbij ook de reglementaire en administratieve omgevingsfactoren in kaart
gebracht worden, aan te bieden.
De centrale ligging van Brussel en de Vlaamse havens blijven daarbij een unieke troef die
voluit moet uitgespeeld worden.
Naast het stimuleren van de export van goederen wil Open Vld ook de bevordering van de
exportmogelijkheden van Vlaamse bedrijven in de dienstverlening. Dit zowel in de
commerciële als in de socioculturele en de welzijnssectoren.
Internationaliseren betekent niet alleen exporteren, maar ook het aantrekken van buitenlandse
investeringen. De centrale ligging van Brussel blijft daarbij een unieke troef die voluit dient
uitgepeeld te worden.
Het Vlaams Agentschap Internationaal Ondernemen zal zich naast het ondersteunen van
onze bedrijven, in het bijzonder KMO’s, in hun exportactiviteiten nog sterker toeleggen op
ook het aantrekken van buitenlandse investeringen.
Het Vlaams Agentschap Internationaal Ondernemen zal daartoe haar netwerk aan
dienstverlening in de groeilanden zoals de BRIC-landen verder uitbreiden. De troeven van
onze kennisinstellingen én wereldvermaarde onderzoekers zullen sterker uitgespeeld worden.
Brussel vormt voor Vlaanderen in internationaal opzicht een gigantische troef inzake
marketing en zichtbaarheid van Vlaanderen als economische regio. Vlaanderen zal zich in
het buitenland dan ook steevast promoten als “Vlaanderen-Brussel”.
Zowel de Vlaamse als de federale overheid hebben bevoegdheden inzake het bevorderen van
internationaal ondernemen. Via economische diplomatie kan het federale niveau haar netwerk
van ambassades ten dienste stellen van Vlaamse exporterende bedrijven. Het eigen Vlaamse
netwerk van economische vertegenwoordigers in het buitenland dient maximaal samen te
werken met deze federale diplomatieke diensten evenals met de Waalse en Brusselse
exportagentschappen.
6. Meer ruimte om te ondernemen
Bedrijven hebben ruimte nodig om te ondernemen en te investeren. Vlaanderen heeft daarom
nood aan meer bedrijventerreinen. Om dit gebrek aan bedrijventerreinen op te lossen nam de
Vlaamse regering de voorbije jaren tal van initiatieven zoals het herbenutten van
braakliggende terreinen (brownfields), het verbeteren van de kwaliteit van bestaande terreinen
en het beter vermarkten van de terreinen. Het aantal bedrijventerreinen moet verder omhoog.
Tegen 2012 bedraagt het aantal hectaren bedrijventerreinen 65.500 ha. Vervuilde
bedrijventerreinen worden zo snel als mogelijk gesaneerd. Bestaande bedrijventerreinen
worden versneld bouwrijp gemaakt. Nieuwe bedrijventerreinen worden voorzien.


Open Vld wil jaarlijks 200 ha brownfields ontwikkelen. De geoptimaliseerde ruimte in het
kader van brownfieldontwikkeling vervult zowel economische noden, als de vraag naar
woongebied, groene ruimte of recreatiezones.
7. Landbouw in Vlaanderen een toekomst geven
Landbouw is een volwaardige economische activiteit waarbij productie een schakel is van de
agro-industrie. Landbouw is dus een belangrijke economische sector voor Vlaanderen. De
sector evolueert echter met rasse schreden waardoor professionalisering een must is.
Degelijke opleidingen, aangepaste ondersteuning voor de sector en conversiemaatregelen zijn
daarom een noodzaak. De economische crisis heeft aangetoond hoe kwetsbaar de sector is. De
inkomsten zijn zwaar onder druk komen te staan en de rentabiliteit van bedrijven kwam in het
gedrang. Transparantie tussen het distributienetwerk en de landbouwbedrijven is broodnodig.
De overheid moet de sector ook zo weinig mogelijk administratief belasten. Administratieve
vereenvoudiging en informatisering zijn hierbij onontbeerlijk.
De landbouwsector is een volwaardige economische sector die een specifieke ondersteuning
verdient, waarbij deze ondersteuning geenszins mag leiden tot protectionisme die de
internationale marktwerking verstoort. Er wordt werk gemaakt van een verregaande
professionalisering. De administratieve overlast wordt afgebouwd.
Ruimte voor landbouw
De landbouwsector heeft linken met verschillende sectoren. Landbouw biedt mogelijkheden
m.b.t. de opwekking van bio-energie en heeft eveneens overlappingen in de toeristische sector
(hoevetoerisme), de sportwereld (paardenhouderij) en heeft een maatschappelijk belang
(zorgboerderijen). Ook komt vaak een overlapping met natuurgebied voor. Het is dus zeer
belangrijk een duidelijke ruimtelijke visie te definiëren. De Vlaamse Regering heeft reeds
veel werk geleverd inzake de herbevestiging van agrarisch gebied, en dit telkens met de
nodige aandacht voor de verzuchtingen van landbouwers. Open Vld is van mening dat dit
proces nauwkeurig dient verder gezet te worden in de toekomst.
De landbouw in Vlaanderen moet de nodige ruimte krijgen. Grond is immers cruciaal voor
de rendabiliteit van vele landbouwbedrijven.
Landbouw en visserij zijn geen vijand van natuur
De toekomst van het landbouwbeleid wordt mede bepaald door het klimaat en de natuur.
Duurzaamheid is dus de kernboodschap. Maximale duurzaamheid kan pas gerealiseerd
worden indien men inzet op verschillende terreinen. Zo dient men biologische teelten te
stimuleren, landschapsbeheer, beheersovereenkomsten af te sluiten met landbouwers die in
natuurgebied actief zijn alsook in te zetten op innovatie door GGO’s te stimuleren en nieuwe,
CO2 neutrale en energiezuinige technieken te ondersteunen.
Dit zelfde geldt eveneens voor het beleid inzake visserij. Men dient maximaal in te zetten op
innovatie (milieu- en energievriendelijke vloot) en onderzoek en ontwikkeling (duurzame
gekweekte vissoorten om overbevissing tegen te gaan). Algemeen dient gepleit te worden
voor de internalisering van milieukosten in alle producten, dus ook in landbouw- en
visserijproducten.


Landbouw en milieu gaan hand in hand. Door te investeren in een duurzaam landbouw- en
visserijbeleid, waarbij gebruik wordt gemaakt van nieuwe technieken, moet de
landbouwsector koploper worden van de groene economie.
Landbouwsubsidies zijn geen duurzame oplossingen en zullen onvermijdelijk uitdoven.
Daarom wil Open Vld nu al inzetten op een reconversie van de landbouwsector door middel
van alternatieve bestemmingen, opleidingen en overgangsmaatregelen.


Hoofdstuk 2. Een moderne arbeidsmarkt die zorgt voor
jobs
1. 150.000 nieuwe jobs in Vlaanderen
Het beste relanceplan is een modernisering van onze arbeidsmarkt. De
werkgelegenheidsgraad in Vlaanderen bedraagt momenteel amper 66,5%. Anders gezegd, van
alle mensen op beroepsactieve leeftijd werkt één derde van de Vlamingen niet. De risico’s van
een dergelijk lage activiteitsgraad zijn toornhoog, zowel op micro- als op macroniveau.
Mensen zonder werk lopen een grotere kans op armoede (31%) in vergelijking met werkende
mensen (4%). Een job is de beste garantie tegen armoede.
Op macroniveau is het dan weer onaanvaardbaar om zoveel sociaal-economisch potentieel
onbenut te laten, vooral met het oog op de vergrijzing. De kosten van de vergrijzing zijn
immers niet gering. Tegen 2050 lopen deze minstens op tot 6,3% van ons BBP (22 miljard
euro in huidige prijzen). Met de huidige werkgelegenheidsgraad is deze kost ondraaglijk en
valt ons sociaal model in duigen. Meer mensen (langer) aan het werk is dus de noodzakelijke
voorwaarde voor het behoud van onze welvaart in de toekomst.
Open Vld wil tegen 2014 de werkgelegenheidsgraad opgetrokken zien tot 70%. Dat betekent
minstens 150.000 bijkomende jobs, prioritair in de private sector en met bijzondere
aandacht voor kansengroepen.
Deze gecreëerde jobs moeten ook ingevuld geraken. Open Vld wil álle jobs invullen via
doortaste activering, onderwijs en opleiding, alsook een betere combinatie van arbeid en
gezin. Ook pleit Open Vld voor meer flexibiliteit, mobiliteit en creativiteit op de
arbeidsmarkt.
2. Werken belonen via de Jobkorting
In februari ontvingen alle werkende Vlamingen - werknemers, zelfstandigen en vrije beroepen
- een Jobkorting van 250 tot 300 euro. Een werkend gezin kreeg dus tot 600 euro extra, in één
keer. Met de Jobkorting wil Open Vld alle werkende mensen belonen. Zij dragen immers ons
sociaal systeem. Bovendien moet de Jobkorting mensen die vandaag niet werken, extra
aanmoedigen om aan de slag te gaan.
Open Vld houdt daarom vast aan de Jobkorting. Het bedrag moet – binnen de beschikbare
budgettaire ruimte – geleidelijk worden opgetrokken. Tegen het einde van de volgende
legislatuur wil Open Vld de bedragen hebben verdubbeld tot 500 en 600 euro per werkende
Vlaming.
Probleem is wel dat de marges waarbinnen Vlaanderen vandaag kortingen kan geven op de
personenbelasting beperkt zijn, namelijk tot 6,75% van de in elk Gewest gelokaliseerde
opbrengst van de personenbelasting. Voor Vlaanderen betekent dit ongeveer 1,32 miljard
euro. Open Vld wil de marge van 6,75% optrekken tot 10%, waardoor Vlaanderen tot 2
miljard euro korting geven als ze dat wil. Bovendien moet Vlaanderen niet alleen kortingen en
verminderingen op de personenbelasting kunnen geven, maar ook belastingkredieten. Op die


manier kan de Jobkorting ook worden toegekend aan mensen die vandaag, omwille van een
beperkt loon of omwille van de familiale situatie, geen of weinig personenbelastingen betalen.
De volgende jaren moeten alle werkende Vlamingen kunnen rekenen op een Jobkorting.
Die wordt bovendien geleidelijk versterkt. Tegen het einde van de legislatuur moet het
bedrag verdubbeld zijn tot 500 of 600 euro per werkende Vlaming. Om Vlaanderen de kans
te geven het bedrag nog verder op te trekken en iedereen die werkt een Jobkorting te geven,
moet de fiscale autonomie worden uitgebreid tot 15% en moet Vlaanderen ook een
belastingkrediet kunnen geven.
3. Een betere activering van werkzoekenden
Vooreerst kiest Open Vld voor een doorgedreven activering van álle werkzoekenden. Hierbij
speelt Vlaanderen via arbeidsbemiddeling de eerste viool. De roep voor meer activering lijkt
in crisistijd soms wat paradoxaal. Niets is minder waar; in crisistijd is activering minstens zo
belangrijk. Het is van belang om in tijden van toenemende werkloosheid niemand los te laten.
Elke werkloze vandaag is een potentiële arbeidskracht minder in de toekomst, een potentieel
paar schouders minder voor het ondersteunen van ons sociaal model.
Voor Open Vld komt het er nu in de eerste plaats op aan om het Vlaamse arbeidsmarktbeleid
fors te versterken en over te gaan tot een betere ‘matching’ van werkzoekenden en vacatures.
Het is immers onaanvaardbaar dat er in crisistijd, waarin mensen hun job verliezen (en de
krapte op de arbeidsmarkt dus afneemt), nog steeds tienduizenden vacatures blijven
openstaan. Deze mismatch tussen vraag en aanbod is hét bewijs dat de “sluitende aanpak” van
de VDAB helemaal niet zo sluitend is.
Open Vld pleit voor een gericht en strikt activeringsbeleid voor het invullen van álle jobs.
Daarom moeten álle werkzoekenden een actieve begeleiding krijgen naar het voorbeeld van
de aanpak in het jongerenbanenplan en de tewerkstellingscellen. Dit betekent dat elke
werkzoekende snel moet gecontacteerd worden en meteen moet geleid worden naar
openstaande vacatures.
Vandaag is het activeringsbeleid verdeeld over de federale en het Vlaamse beleidsniveau. De
begeleiding gebeurt door de Vlaamse VDAB en de controle door de federale RVA. Open Vld
wil komen tot een betere bevoegdheidsverdeling.
Eveneens na een staatshervorming moet Vlaanderen bevoegd worden voor de uitkering van
langdurig werklozen. Het federale niveau blijft enkel verantwoordelijk voor de conjuncturele
werkloosheid op korte termijn. Langdurige werkloosheid vraagt immers meer begeleiding en
opvolging, waarvoor de deelstaten nu reeds bevoegd zijn. Op die manier kan Vlaanderen de
werkloosheidsuitkering ook hanteren als activeringsinstrument door ze te laten afnemen
(degressiviteit) of te beperken in de tijd.
Via een staatshervorming moet Vlaanderen zelf kunnen bepalen wie nog beschikbaar moet
zijn voor de arbeidsmarkt, welke werkzoekenden begeleid en gecontroleerd worden.
Vlaanderen moet volledig bevoegd worden voor de langdurige werkloosheid, terwijl de
federale overheid zich concentreert op de conjuncturele werkloosheid. De uitkeringen voor
langdurig werklozen moeten degressief worden gemaakt, of beperkt worden in de tijd.
4. Meer kansen voor zwakkeren


De volgende Vlaamse regering moet speciaal aandacht hebben voor de kansengroepen op de
arbeidsmarkt. Het opkrikken van onze werkgelegenheidsgraad komt immers neer op het
activeren van de kansengroepen, vooral jongeren, ouderen, allochtonen en mensen met een
handicap.
Open Vld wil iedereen kansen geven om aan de slag te gaan. De activering van
werkzoekenden moet zeker worden uitgebreid naar doelgroepen als 50-plussers en
leefloners. De Vlaamse regering moet interimarbeid binnen de overheid mogelijk maken én
moet interimarbeid méér betrekken bij het arbeidsmarktbeleid (o.m. voor instroom). Het
systeem van dienstencheques moet worden uitgebreid naar kinderopvang, klussen en
tuinwerk.
Ondanks deze maatregelen zullen er altijd mensen die niet meteen meekunnen in het normale
arbeidscircuit. Voor hen moet de sociale economie een opstap betekenen naar een job.
Sociale economie moet beter aansluiten bij de reguliere economie, zodat de overstap naar
de reguliere arbeidsmarkt nooit ver weg is. Deze aansluiting wordt gerealiseerd door sociale
economie niet als een apart beleidsdomein te beschouwen, maar te integreren in de
domeinen werk en economie. Ook moeten we voorzien in voldoende doorstromingskansen.
Van belang is te benadrukken dat de sociale economie haar ontegensprekelijk nut heeft in
sectoren die de private sector niet of nauwelijks dekt, en die ook niet echt vallen onder een
bepaalde overheidstaak.
Discriminaties op de arbeidsmarkt komen nog té veel voor. Vooral kansengroepen worden
hiermee geconfronteerd. Open Vld wil discriminaties op de werkvloer streng aanpakken.
De hoge loonkost zorgt er vaak voor dat laaggeschoolden, ouderen of andere kansengroepen
uit de arbeidsmarkt wordt geprijsd. In de periode 2007-2008 is onze loonhandicap met 2,7%
toegenomen (tot 4%) t.o.v. de ons omringende landen. Deze hoge loonkost heeft een
vernietigend effect op arbeid en solidariteit.
Open Vld wil de lasten op arbeid verder verlagen, via lastenverlagingen voor iedereen. De
wildgroei aan tientallen banenplannen wordt uitgefaseerd en vervangen door een
bijkomende jobkorting.
5. Naar een betere combinatie van werk en gezin
Al te vaak kiezen mensen ervoor om thuis te blijven voor hun kinderen of zorgbehoevende
ouders. De moeilijke combinatie tussen werken en gezinstaken, dwingt hen ertoe de
arbeidsmarkt geheel of gedeeltelijk te verlaten. Open Vld wil de combinatie arbeid/gezin
makkelijker maken. Daarmee doen we meteen ook iets aan de loonkloof tussen man en
vrouw. Want in de meeste gevallen is het de vrouw die thuisblijft en daarmee haar
doorgroeikansen hypothekeert.
In het kader een betere combinatie arbeid/gezin heeft Open Vld reeds aangedrongen op de
annualisering van de werkweek en het invoeren van loopbaanrekening. Via het eerste kunnen
mensen tijdens normale weken langer werken om vervolgens thuis te blijven tijdens
schoolvakanties. De loopbaanrekening laat op zijn beurt toe dat mensen periodes van hard
werken kunnen afwisselen met periodes van minder hard werken. Mensen worden zo


“manager van hun eigen loopbaan”. Deze individuele rekening laat dus toe dat werknemers
hun loopbaan meer naar eigen voorkeur kunnen moduleren en zo de kwaliteit van hun
loopbaan verbeteren en de combinatie tussen gezinsleven en beroepsloopbaan beter gaan
organiseren.
Open Vld wil in de volgende Vlaamse regering werk maken van een plan ter verbetering
van de combinatie arbeid gezin onder meer via het verder wegwerken van bestaande
werkloosheidsvallen, het verhogen van het aanbod van kinderopvang en ouderenzorg, de
uitbreiding van het systeem van dienstencheques, via annualisering van de werkweek en
het invoeren van een loopbaanrekening. Werknemers die ook de zorg voor hun
ouderwordende ouders op zich nemen dienen daartoe de mogelijkheden te krijgen.
6. Naar een meer flexibele, mobiele en creatieve arbeidsmarkt
De arbeidsmarkt is een markt. Deze werkt vaak imperfect. Het is aan de overheid om deze
imperfecties weg te werken door het creëren van de juiste marktomstandigheden. Onze
arbeidsmarkt vertoont vele gebreken. Gebreken die door tal van internationale instellingen en
academici keer op keer aangeklaagd worden. Gebreken die jobcreatie en een hogere
werkgelegenheidsgraad danig in de weg staan. Open Vld wil deze gebreken voor eens en
altijd wegwerken.
Vooreerst moet een goedwerkende arbeidsmarkt flexibel kunnen inspelen op economische
schokken. Daarbij moeten we de stap zetten van jobzekerheid naar werkzekerheid.
Open Vld pleit voor meer vrijheid en flexibiliteit op de arbeidsmarkt, zowel ten voordele van
werknemers als van werkgevers, waarbij men de stap zet van jobzekerheid naar
werkzekerheid. Daarbij moet interimarbeid, flexibelere invulling van de arbeidstijd,
studentenarbeid, bijverdienen na de pensioenleeftijd, deeltijdse arbeid…, verder
gestimuleerd worden.
Tegelijkertijd moet onze arbeidsmarkt ook mobieler worden. Vandaag de dag wordt onze
arbeidsmarkt (veel meer dan in het buitenland) geconfronteerd met schotten. Deze schotten
leiden tot een beperkte arbeidsmobiliteit, wat op zijn beurt leidt tot een lagere
werkzaamheidsgraad en gebrekkige sociale promotie. Het betreft schotten tussen statuten
(arbeiders – bedienden), tussen jobs en tussen regio’s.
Open Vld pleit voor een mobiele arbeidsmarkt. Vlaanderen kan binnen haar bevoegdheden
bijdragen tot deze versterkte mobiliteit via o.m. het aanmoedigen van levenslang leren,
meer en gerichte opleiding en vorming, het voortdurend aansporen van interregionale
mobiliteit door een goede samenwerking met de andere gewestelijke bemiddelingsdiensten
en het aanbieden van taalcursussen.


Hoofdstuk 3. Een efficiënte overheid
Open Vld heeft Vlaanderen schuldenvrij gemaakt. De voorbije 10 jaar hebben de liberale
ministers van financiën en begroting, Patrick Dewael en Dirk Van Mechelen, de Vlaamse
schuldenberg van 6,6 miljard euro volledig weg gewerkt. Dit gebeurde niet vanzelf. Het is het
resultaat van een strikt en voorzichtig begrotingsbeleid, waarbij altijd de strengste
begrotingsnormen werden gerespecteerd en er geen overschatting was van de ontvangsten of
een onderschatting van de uitgaven. Bovendien werden er conjunctuurprovisies aangelegd,
die eventueel tegenvallende economische groei moesten opvangen. Als ze niet gebruikt
moesten worden – omdat de economie het toch beter deed – werd het geld niet uitgegeven
maar opzij gelegd in het Toekomstfonds.
1. Begrotingsorthodoxie aanhouden
De afbouw van schulden is het beste beleid om de toekomst voor te bereiden. Het is het meest
sociale beleid dat je kan voeren, zeker ten aanzien van onze kinderen en kleinkinderen. De
vergrijzing zal in de komende jaren leiden tot grotere uitgaven. Extra beleidsmarge is dus
nodig. Door de Vlaamse schuld tot nul te herleiden, wint Vlaanderen elk jaar 320 miljoen
extra dat het anders moest betalen aan het aflossen van intresten.
Ondanks de moeilijke economische jaren wil Open Vld dat de Vlaamse regering blijft
vasthouden aan een strikt en orthodox begrotingsbeleid. De schulden van vandaag zijn de
belastingen van morgen. Daarom moet Vlaanderen schuldenvrij blijven. Begrotingen in
evenwicht, en liefst met een overschot, zijn daarvoor noodzakelijk.
Open Vld wil dat er nieuwe financiële afspraken komen tussen de verschillende overheden in
ons land. Vandaag rusten immers teveel lasten op de schouders van de federale overheid en
zijn de deelstaten onvoldoende verantwoordelijk voor hun beleidskeuzes. Open Vld wil niet
alleen slagkrachtige deelstaten, met meer bevoegdheden, maar ook een federale regering die
voldoende middelen heeft om haar kerntaken te kunnen uitoefenen. Daarom moet de
Financieringswet worden gewijzigd.
Open Vld wil een nieuwe Financieringswet, met nieuwe financiële afspraken tussen de
deelstaten en de federale overheid. In ruil voor meer bevoegdheden, ook fiscaal, moeten de
gewesten en gemeenschappen een grotere financiële verantwoordelijkheid op zich nemen.
Concreet denkt Open Vld onder meer aan een grotere verantwoordelijkheid voor de
pensioenkosten van de eigen ambtenaren. De gemeenschapen en de gewesten moeten zelf
instaan voor de meerkosten die de pensioenen van hun ambtenaren met zich meebrengen. In
ruil moeten ze wel de bevoegdheid krijgen over het statuut van de eigen ambtenaren.
Daarnaast zou een nieuwe bevoegdheidsoverdracht naar de gemeenschappen en de gewesten
slechts gepaard gaan met een beperkte overdracht van de daarmee overeenstemmende
financiële middelen. Tenslotte stopt de federale regering met haar financiële tussenkomst in
domeinen die tot de bevoegdheid van de gemeenschappen en de gewesten behoren (b.v.
Grootstedenbeleid).
2. Een efficiëntere overheid


De economische crisis en het overheidstekort vergroten de aandacht voor het efficiënt
benutten van de overheidsmiddelen. We moeten elke euro twee keer omdraaien. De overheid
verwacht op tal van domeinen inspanningen van gezinnen en ondernemingen. Men kan
moeilijk volhouden dat op een moment dat gezinnen en bedrijven hun uitgaven kritisch
moeten herbekijken, de overheid hiervan zou vrijgesteld zijn. Burgers en bedrijven hebben
recht op een overheid die kwaliteit levert tegen een scherpe prijs.
Niet enkel de Vlaamse overheid trouwens. Alle overheden in dit land zullen de manier waarop
ze werken en de middelen die ze inzetten kritisch moeten bekijken. Talrijke OESO-rapporten
en studies van werkgeversorganisaties wijzen er op dat de personeelsomvang in alle
overheden van ons land gestaag blijft stijgen. In zeven jaar is bijvoorbeeld het aantal Vlaamse
ambtenaren gestegen van 38.000 naar 45.000. Deze groei was er vooral in de externe
agentschappen. Uitschieters zijn hier o.a. De Lijn en de VDAB, met samen bijna 6.000 extra
ambtenaren
De overheid moet zichzelf de vraag stellen of deze continue aangroei van personeelsleden
absoluut noodzakelijk is en op termijn wel betaalbaar is. Verder dient zij ook te streven naar
een grotere efficiëntie, een meer doelmatige aanwending van de middelen en meer zuinigheid.
Voor Open Vld moet er een pact komen tussen de verschillende overheden van dit land om
het overheidsbeslag structureel terug te dringen. In tien jaar tijd moet het overheidsbeslag
verminderen met 3 procent van het BBP. Dit betekent een inspanning van 0,3% per jaar
ofwel 1 miljard euro.
Dit heeft tot gevolg dat ook de Vlaamse overheid een grondige doorlichting moet doen van
haar eigen werking. Vlaanderen moet in de komende jaren de tering naar de nering zetten en
bezuinigingen doorvoeren. Daarbij zal de eigen werking sterk vereenvoudigd moeten worden.
Vlaanderen moet een zuinige, slanke en efficiënte overheid hebben.
Slank en fit
De vergrijzing zal tot gevolg hebben dat in de Vlaamse overheid binnen dit en 15 jaar bijna de
helft van het ambtenarenkorps op pensioen gaat. De komende 5 jaar gaat het over 5.000
pensioengerechtigde ambtenaren. Dit gegeven biedt de Vlaamse overheid de kans om gericht
een aantal herschikkingen op een natuurlijke wijze in het personeelsbestand door te voeren.
De Vlaamse overheid moet in de komende legislatuur een kerntakendebat voeren. Er moet
een pact komen tussen de verschillende overheden om de takenpaketten op alle niveaus met
minder mensen en middelen uit te voeren zonder aan dienstverlening in te boeten. De
efficiëntie van de overheid moet op alle niveaus verhogen. De afslanking van het Vlaamse
ambtenarenkorps mag er niet toe leiden dat externe agentschappen of lokale overheden
meer mensen gaan aannemen.
Van de 5.000 Vlaamse ambtenaren die de komende legislatuur op pensioen gaan, wordt
maar de helft vervangen. Een kwalitatieve dienstverlening aan de burger moet natuurlijk te
allen tijde gegarandeerd blijven. Daarom wordt een deel van de besparing door de nietvervanging
geherinvesteerd in een betere ICT-apparatuur voor de ambtenaren en de
informatisering van alle formulieren en paperassen. Ook een verregaande vereenvoudiging
van de regelgeving en het installeren van éénloketsfuncties moeten bijdragen tot een
afslanking van het personeelsbestand. Daarnaast kan de optimalisatie van


thuiswerken/telewerken (middels vooruitstrevende ICT-toepassingen) een meer efficiënte
personele inzet mogelijk maken.
Om een slankere overheid te kunnen realiseren wordt ook van politici enige zelfdiscipline
verwacht. Beleidsinitiatieven van politici worden immers onmiddellijk weerspiegeld in de
aangroei van het aantal ambtenaren in bepaalde beleidsdomeinen. We moeten af van het idee
dat de overheid alles steeds kan en moet oplossen. Bovendien moeten politici ook het goede
voorbeeld geven, bijvoorbeeld door te werken met slankere kabinetten. Dit moet wel gepaard
gaan met de invoering van een mandatensysteem aan het hoofd van de administraties, voor de
duur van de legislatuur.
Er moet ook werk worden gemaakt van een striktere deontologische code voor kabinetsleden.
Tussenkomsten van kabinetsmedewerkers bij gerechtelijke en administratiefrechtelijke
instanties om de juridische besluitvorming te beïnvloeden zijn verboden. Kabinetsleden
verlenen géén advies of verrichten geen ondersteunende taken in dossiers die betrekking
hebben op activiteiten van verenigingen, zuilen, instellingen en bedrijven waarin ze
rechtstreeks of via een tussenpersoon belangen hebben.
Open Vld pleit voor de invoering van een mandatensysteem aan het hoofd van de Vlaamse
administraties, voor de duur van de legislatuur. De kabinetten worden afgeslankt. Er komt
ook een striktere deontologische code voor kabinetsleden.
Meten is weten
Efficiëntie heeft niet alleen te maken met de input (aantal ambtenaren en budget), maar ook
met de daarvoor geleverde output. De Vlaamse overheid beschikt op dit moment over te
weinig data en indicatoren op basis waarvan haar performantie kan vergeleken worden met
andere landen of regio’s. We hebben te weinig zicht op de prijs-kwaliteitverhouding van de
geleverde diensten.
Open Vld pleit voor een onderbouwd meetsysteem dat toelaat de performantie van de
Vlaamse overheid continu te vergelijken met andere Europese landen of regio’s.
3. Een interne staatshervorming
Het Vlaamse bestuurlijke landschap is zeer complex. Er is een veelheid aan bestuursniveaus,
elk met hun eigen administratie. Daarnaast is er ook nog een kluwen van adviesorganen
actief. De OESO bekritiseerde België recent omdat het met al zijn verschillende
bestuursniveaus er niet in slaagt de totale kwaliteit van de overheid op een goed niveau te
brengen.
Een voorbeeld: Wie geeft de Belgische federale en regionale overheden economisch advies?
En hoeveel administraties voeren het economisch beleid concreet uit? Concreet zijn dat 28
raden, 56 administraties en instellingen en 450 “decision-makers” die mee het economisch
beleid bepalen. Dit is alleszins weinig transparant en efficiënt en behoorlijk kostelijk. Verder
is duidelijk dat het beleid op die manier totaal versnipperd zit over teveel bestuurslagen,
teveel administraties en teveel adviesorganen.
Het huidige bestuurslandschap houdt ook onvoldoende rekening met het
subsidiariteitsbeginsel. Subsidiariteit betekent dat bevoegdheden worden toegewezen aan het


beleidsniveau dat hiervoor het meest geschikt is. Talrijke onderzoeken tonen aan dat de lokale
besturen het dichtst bij de burger staan. Het is dan ook duidelijk dat de lokale besturen het
vertrekpunt moeten worden voor deze interne “Vlaamse staatshervorming”. Men moet niet
aan een hoger bestuursniveau geven wat een lager bestuursniveau even goed of zelfs nog
beter kan.
Een vrijwillige fusie-operatie
Vele kleinere gemeenten kreunen onder de taaklast die zij op zich moeten nemen. De
administratieve planlast en de dienstverlening van een kleine gemeente is immers niet
noodzakelijk veel kleiner dan deze van een grote. Verder is de omvang van sommige
gemeenten zo beperkt dat er enkel nog sprake is van schaalnadelen in plaats van
schaalvoordelen. De Vlaamse overheid zal vrijwillige fusie van twee of meer gemeenten
stimuleren met een eenmalige financiële bonus.
Een nieuw lokaal belastingspact
In economisch moeilijke tijden moet Vlaanderen alles op alles zetten om onze bedrijven te
ondersteunen en een aantrekkelijk investeringsklimaat aan te bieden. Streefdoel is een
drastische vereenvoudiging van alle lokale bedrijfsbelastingen, maar het is onrealistisch om
deze gewoon af te schaffen zonder alternatieve inkomsten voor de gemeente. We moeten
samen zoeken naar alternatieven die kaderen binnen een bedrijfsvriendelijke fiscaliteit: bvb
link met milieu-overlast of de lang gevraagde mogelijkheid voor gemeenten om naar analogie
met de personenbelasting op de vennootschapsbelasting te kunnen werken. Dit zou het aantal
belastingen in een gemeente drastisch kunnen verminderen, optimaal blijft er nog maar één
bedrijfsbelasting over. Concreet heb je dan nog maar drie lokale belastingen:
personenbelasting, onroerende voorheffing en eigen gemeentelijke opcentiemen op de
vennootschapsbelasting. En dit uiteraard zonder verhoging van de globale belastingdruk.
Financiering lokale besturen
De inspanningen die de vorige Vlaamse Regering gedaan heeft om de middelen van de
gemeenten te verhogen, verhinderen niet dat de druk op de financiën van de lokale besturen
sterk is verhoogd. We bekijken of het Gemeentefonds voldoende waarborgen biedt op een
kwalitatieve dienstverlening aan de burger en of de middelen in het Gemeentefonds eventueel
moeten verhoogd worden.
Ruimere mogelijkheden voor intergemeentelijke samenwerking
De mogelijkheden tot bovenlokale en streekgerichte samenwerking tussen gemeenten moeten
versterkt worden. Een aantal aanpassingen moeten het decreet intergemeentelijke
samenwerking verder verfijnen tot een ideaal instrument voor gemeenten om optimaal te
kunnen samenwerken.
Minder planlasten
De gemeenten worden geconfronteerd met een 34-tal uitgebreide plannen die zij moeten
maken voor de Vlaamse of federale overheid. We spreken hier niet meer van planlast, maar
van plan-overlast. Er moet drastisch gesnoeid worden in deze plan-overlast. De komende 5
jaar willen we komen tot minimaal een halvering van het aantal plannen.


Open Vld erkent de lokale besturen als eerste overheid, als eerste lijn. De bestuurskracht
van de lokale besturen moet worden versterkt. Open Vld wil een “interne
staatshervorming” die de lokale besturen meer bevoegdheden geeft. Daarnaast wil Open
Vld de vrijwillige fusie van gemeenten met een stevige onderlinge binding aanmoedigen,
een nieuw belastingspact, de financiering van de gemeenten herbekijken, ruimere
mogelijkheden voor intergemeentelijke samenwerking en minder planlasten.
Open Vld wil de structuur van Antwerpen met haar districten evalueren, zowel op
organisatorisch als op financieel vlak.
Een evaluatie van de provincies
Er worden soms vragen gesteld over de bestaansreden van de provincies. Het is niet altijd
even duidelijk welke unieke toegevoegde waarde zij leveren in het Vlaams bestuurlijk
landschap. Een tweede vraag is of de provincies het beste instrument zijn om bovenlokale en
streekgerichte werking mogelijk te maken. Nu reeds zien we volop streekgerichte
samenwerkingsverbanden tussen gemeenten die de provinciegrenzen overschrijden. Verder is
er in de meeste provincies weinig betrokkenheid en herkenbaarheid bij de burger van dit
bestuursniveau. Nochtans zijn de provincies het bestuursniveau waar op dit moment de
grootste stijging aan nieuwe belastingen en aantal ambtenaren is vast te stellen. De provincies
hebben naast grotere wordende administraties ook een eigen “parlement” (de provincieraad)
en een eigen “regering” (de deputatie). De vraag is of al deze instellingen in hun huidige vorm
moeten behouden blijven.
De provincies hebben geen bevoegdheden die niet overgenomen kunnen worden door de
andere niveaus. Door het verspreiden van de huidige bevoegdheden over de Vlaamse
overheid enerzijds en de gemeenten anderzijds kan de efficiëntie verhogen en de kostprijs
dalen.
Public governance in alle overheidsorganisaties
Er is nood aan de evaluatie van de bestuursorganen van (verzelfstandigde)
overheidsorganisaties op lokaal, bovenlokaal en Vlaams niveau. Deze evaluatie moet een
beter inzicht geven in sterke en zwakke punten in de bestaande bestuurspraktijk. Op basis
van de bevindingen dient een globaal raamwerk voor deugdelijk bestuur in
overheidsorganisaties te worden ontwikkeld dat ertoe moet leiden dat deze organisaties op
een efficiënte en effectieve manier hun doelstellingen kunnen realiseren. Centraal daarbij
staat de verhouding tussen de raad van bestuur, het management en de overheid (als
aandeelhouder/eigenaar) van de organisatie. Ook een professioneel en objectief
selectieproces voor bestuurders en een transparante interne en externe
informatiedoorstroming zijn prioriteiten. Hoe effectiever de regels van dit governance
kader toegepast worden in de verschillende organisaties, hoe beter, hoe transparanter en
hoe democratischer deze organisaties hun doelstellingen kunnen realiseren.
4. Ons doel: een efficiënte en klantvriendelijke overheid
Wij willen een overheid die voorwaarden schept voor ontplooiing en ontwikkeling. Een
overheid die oplossingsgericht is en meedenkt met de burger over de beste oplossingen voor
problemen. Een overheid die niet remt met allerlei verordeningen, regels en vergunningen.


De Belgische administratie is loodzwaar. De administratieve kosten voor bedrijven en
zelfstandigen worden geraamd op maar liefst 8 miljard euro. De eenmalige
gegevensopvraging, de authentieke gegevensbronnen en de maximale gegevensdeling tussen
administraties zijn belangrijke principes die moeten toelaten de administratieve lasten te
verminderen. We zorgen met behulp van nieuwe technologieën voor een betere
dienstverlening op maat van de klant. Het concept “uniek loket” is hierbij essentieel.
Administraties in Vlaanderen moeten radicaal en strategisch kiezen voor een digitale
overheid. De digitale overheid moet tevens leiden tot een drastische verlaging van de duurtijd
van administratieve procedures en een vereenvoudiging van informatiestromen.
En wij willen een bescheiden overheid die zich bewust is van haar dienende taak. Want de
overheid is van ons, is er voor de burger en de ondernemer.
Open Vld wil een overheid die oplossingsgericht en klantvriendelijk is. Een overheid die er
is voor de burger en de onderneming. Een overheid die neutraal is en geen meningen
opdringt.
De administratieve overlast werkt vertragend voor ondernemingen die willen investeren. Wie
een grote investering wil doen moet minstens vijf jaar wachten. Grotere projecten kennen
vaak een lijdensweg van 10 jaar of meer. De oorzaak ligt in een bos van verplichte adviezen
en vergunningen.
Het vergunningsbeleid wordt drastisch herbeken. De doorlooptijd voor investeringen moet
tegen het einde van de volgende legislatuur gehalveerd worden.
Voortbouwend op het geleverde werk worden decreten, besluiten, verordeningen,
voorschriften,… die betrekking hebben op een samenhangend bevoegdheidsdomein (bijv.
ruimtelijke ordening, stedenbouw en patrimonium...) gecoördineerd en gebundeld in één
wetboek.
5. Vlaanderen in de wereld
Quasi alle domeinen van ‘binnenlands’ beleid staan voortdurend in interactie met Europese en
internationale beleidsontwikkelingen. Vlaanderen moet daarom een ambitieus buitenlands
beleid voeren.
Open Vld wil alle “buitenlandse” beleidsdomeinen (buitenlands beleid, internationaal
ondernemen, ontwikkelingssamenwerking en toerisme) toewijzen aan één minister. Dit
zorgt ervoor dat er een coherent Vlaams buitenland beleid kan worden gevoerd.
De Vlaamse Regering moet in al haar beleidsdomeinen een bijzondere inspanning leveren
voor het imago van Vlaanderen in het buitenland en bij de internationale gemeenschap
aanwezig in Brussel en Vlaanderen. Vlaanderen voorziet daarom de nodige middelen voor
een actief en doeltreffend promotie- en communicatiebeleid.
Vlaanderen moet het Europees voorzitterschap van ons land in 2010 aangrijpen om actief deel
te nemen aan de Europese besluitvorming door een ambitieuze programmering, een verdere
versterking van zijn EU-diensten, acties voor het vergroten van het draagvlak voor de
Europese integratie bij de Vlamingen en gerichte activiteiten die de visibiliteit van
Vlaanderen ten goede komen.


Er is ook nood aan een proactieve opvolging van het Europees beleid. via impactanalyses van
ontwerpen van nieuwe Europese regelgeving. Europese regelgeving moet ook snel worden
omgezet naar Vlaams recht.
Naar aanleiding van het Europees voorzitterschap van ons land in 2010 voert de volgende
Vlaamse regering een actief Europa-beleid. Er wordt ook werk gemaakt van een proactieve
opvolging van het Europees beleid. Europese regelgeving wordt snel geïmplementeerd.
23
Hoofdstuk 4. De klimaatopwarming ernstig nemen
Iedere mens heeft recht op een gezonde leefomgeving. De kwaliteit van het leefmilieu, het
vrijwaren van de natuurlijke rijkdommen, de strijd tegen de opwarming van de aarde... het
zijn stuk voor stuk liberale strijdpunten. Open Vld pleit voor een duurzame ontwikkeling, een
ontwikkeling die voorziet in de behoeften van de huidige generatie zonder daarmee voor de
toekomstige generaties de mogelijkheden in gevaar te brengen om ook in hun behoeften te
voorzien.
1. Groene economie
Ecologie en groei zijn geen tegenpolen maar bondgenoten. De vrije markt is juist het beste
middel om de milieuproblemen aan te pakken en op te lossen. Milieuproblemen stellen geen
grenzen aan de groei, maar geven integendeel de impuls om anders te groeien. Open Vld wil
economie en ecologie verzoenen via het pad van de ecologische innovatie. Economie en
ecologie kunnen dankzij ecologische innovatie perfect op elkaar inspelen en elkaar
versterken.
Vergroening loont ook. Niet enkel voor het leefmilieu en de samenleving in het algemeen,
ook individuele bedrijven worden beter van een groene strategie. Uit onderzoek is gebleken
dat “groene bedrijven”, minder onderhevig zijn aan de gevolgen van de economische crisis
dan anderen. Duurzame inversteringen creëren arbeidsplaatsen, versterken de
concurrentiepositie en verzekeren economische groei op langere termijn.
Vlaanderen trekt volop de kaart van de groene economie. Bedrijven die investeren in
ecologische innovatie kunnen rekenen op eco-subsidies. Tegen het einde van de legislatuur
moet Vlaanderen bij de koplopers horen op het vlak van ecologische innovatie.
Vlaanderen investeert de komende 3 jaar in de uitbouw van een netwerk van 3.000
oplaadpunten voor elektrische transportmiddelen. Hierdoor wordt een belangrijke
hinderpaal voor de aankoop van elektrische vervoermiddelen weggenomen.
De Vlaamse regering gelooft o.m. in waterstof als opvolger van olie als brandstof voor
auto’s en vrachtwagens. We hebben aandacht voor de aanwezigheid van waterstofpompen
aan tankstations.
Door in te zetten op de groene economie kunnen tienduizenden jobs gecreëerd worden.
Ecologische oplossingen kunnen onze exportproducten worden. De overheid moet bij het
gunnen van overheidsopdrachten maximaal de mogelijkheden van innovatief en ecologisch
aanbesteden exploiteren.
Het systeem van emissierechten voor de industrie wordt verder ontwikkeld.
Een zeker percentage van emissierechten wordt niet langer gratis toebedeeld, maar wordt
via een veiling naar de markt gebracht. Bedrijven kunnen emissierechten aankopen op deze
veiling. Wanneer een bedrijf reeds koploper is inzake energie-efficiëntie, krijgt het een
korting bij de aankoop van emissierechten. De opbrengst van de veiling wordt aangewend


om de vennootschapsbelasting verder te reduceren voor energiezuinige of -innovatieve
ondernemingen
De economische crisis vraagt om duurzame oplossingen die ook op lange termijn
toegevoegde waarde bieden. Een economische crisis biedt een kans om economische
hervormingen door te voeren en tegelijkertijd de stap te zetten naar duurzamer
productiemethoden en consumptiepatronen. Door bijvoorbeeld resoluut te kiezen voor
afvalvrije principes (“cradle-to-cradle) evolueren we op termijn naar een duurzame
samenleving met een kringloopeconomie.
Open Vld kiest voor een afvalvrije samenleving. Het beleid van de volgende Vlaamse
regering moet afvalvrij produceren en recyclage aanmoedigen en ondersteunen.
Behalve maatregelen op Vlaams en federaal niveau, ijvert Open Vld ook voor
productnormering op Europees en mondiaal niveau. Zulke productnormeringen helpen
namelijk de vervuiling aan de bron te reduceren. Bovendien dwingen ze bedrijven om
blijvend te investeren in eco-innovatie.
Open Vld ijvert voor strenge, ecologische productnormeringen. Het meest
milieuvriendelijke product moet binnen vijf jaar de minimum-norm worden in zijn soort.
Zoals steeds heeft de overheid inzake leefmilieu een voorbeeldfunctie.
Het aankoopbeleid van elke overheid is duurzaam en toont aan burgers en bedrijven de
laatste innovatieve ecologische toepassingen. Zo moet de overheid tegen 2012 de uitstoot
van de wagens van haar wagenpark beperken tot 130g CO2 per km. De overheid dient zich
in haar aankoopbeleid volledig te richten op cradle to cradle-producten en producenten.
2. Zuinig omspringen met energie
Er bestaat geen twijfel over: de klimaatsverandering, voornamelijk veroorzaakt door het
verbruik van fossiele brandstoffen, manifesteert zich meer en meer en betekent een bedreiging
voor de mensheid. Daarnaast vormt de dreigende schaarste van grondstoffen en
energieproductie de uitdaging als we in de toekomst de welvaartsgroei voor alle burgers
willen mogelijk maken.
Open Vld neemt de opwarming van de aarde ernstig. Om de levenskwaliteit van de
toekomstige generaties veilig te stellen, moeten we nu ingrijpen. In de eerste plaats door
zuinig om te springen met energie.
Energiezuinig wonen
Ongeveer 40 procent van het eindverbruik van energie is voor rekening van gebouwen. Het
besparingspotentieel in de bouwsector wordt door de Europese Commissie geraamd op 28
procent. We hebben dus bijkomende eisen op het gebied van verlichting, verwarming, koeling
en warmwatervoorzieningen nodig in woningen, bedrijven, openbare gebouwen en
recreatiefaciliteiten.
Open Vld stelt voor om bij de bouw van nieuwe woningen onmiddellijk zeer strenge normen
te hanteren.


Om optimaal effect te bekomen, moet het energieprestatiepeil voor nieuwbouw vanaf 2012
op het economisch optimum E60 worden gesteld. De meerkost voor de bouwers wordt
gecompenseerd door de vrijstelling van onroerende voorheffing gedurende 10 jaar. De
invoering van een strenger E-peil gaat ook samen met scholing en bijscholing in de
bouwsector.
Ook voor vernieuwbouw zijn nieuwe stimuli nodig. Open Vld wil inzetten op het resultaat in
plaats van te trachten het gebruik van materialen of technieken te stimuleren.
Om energiezuinige verbouwingen te stimuleren wil Open Vld de tegemoetkoming van de
overheid bepalen in functie van het energieprestatiepeil van een verbouwde woning, in
plaats van bepaalde materialen te subsidiëren.
De overheid moet ook hier het voorbeeld geven. Nieuwe of vernieuwde publieke gebouwen
zoals scholen, sociale woningen of overheidsadministraties moeten voldoen aan economisch
optimale energieprestatienormen. Voor particuliere kantoorgebouwen wordt een tijdpad voor
de realisatie van verbeterde energieprestaties uitgetekend.
Energiezuinig produceren
Ecologie en groei zijn geen tegenpolen, maar bondgenoten. Economische groei in die optiek
zal gerealiseerd worden door de huidige productieprocessen te vervangen door duurzame
alternatieven en zo een nieuwe groene economie te ontwikkelen.
De Vlaamse economie is te afhankelijk van fossiele brandstoffen, waardoor zij extra
kwetsbaar wordt bij stijging van olie- en gasprijzen. Enerzijds wil Open Vld de energieefficiëntie
van de Vlaamse economie fors versterken. Anderzijds zetten we ook in op een
verdere diversificatie door het verder stimuleren van de ontwikkeling van hernieuwbare
energiebronnen.
Energy Saving Companies
Zogenaamde Energy Saving Companies spelen een cruciale rol in de zoektocht naar
energiebesparingen. Via het systeem van derde-partijfinanciering worden milieuinvesteringen
voor iedereen haalbaar. Burgers en ondernemingen moeten niet meteen grote
sommen geld op tafel leggen voor zware investeringen. De geleidelijke terugbetaling
gecombineerd met prefinanciering door een derdebetaler, biedt iedereen de mogelijkheid om
energiezuiniger en goedkoper te leven of te produceren. Voor Open Vld is
derdepartijfinanciering een taak voor de privé-sector.
Het is de taak van de overheid om een optimaal klimaat te scheppen waarin privé-actoren
gestimuleerd worden om innovatieve, marktconforme eco-projecten op te starten. Dit houdt
onder meer in dat er een wettelijk kader gecreëerd wordt en waar nodig ook in het nodige
startkapitaal wordt voorzien.
3. Resoluut kiezen voor hernieuwbare energie
Op de Europese Top van 8-9 maart 2007 hebben de Europese lidstaten beslist om de CO2-
uitstoot met 20 % te verminderen tegen 2020. Wanneer ook de andere grote industrielanden


meedoen, wordt dit 30%. Ook de energie-efficiëntie moet met een factor 20% verbeteren
tegen 2020 en het aandeel van de hernieuwbare energie moet 20% bereiken in 2020. Open
Vld onderschrijft deze ambitieuze doelstellingen. Op termijn moeten we echter onze ambities
hoger durven stellen en werk maken van een CO2-neutrale samenleving.
Ons land voorziet vandaag via vier kanalen in haar elektriciteitsbehoefte: we voeren
elektriciteit in, we wekken elektriciteit op in steenkool- en gascentrales, we hebben nucleaire
elektriciteitsproductie en tenslotte ook elektriciteit uit hernieuwbare bronnen. Het opwekken
van elektriciteit door middel van fossiele brandstoffen is echter één van de meest CO2-
uitstotende activiteiten. De belangrijkste fossiele energiedragers zijn daarbij gas, olie en
steenkool. Door de verbranding van de fossiele brandstoffen komt CO2 vrij. Die CO2-uitstoot
van de productie van elektriciteit stijgt nog steeds. Het gebruik van fossiele brandstoffen
werkt dan ook negatief in op te behalen Kyoto-doelstellingen. Daarenboven zijn deze fossiele
brandstoffen niet eeuwig voorradig.
Om enerzijds tegemoet te komen aan de emissiedoelstellingen en om anderzijds de schaarste
van een aantal energiebronnen te omzeilen, moet volop de kaart getrokken worden van het
investeren in hernieuwbare energie.
Inzake het gebruik van hernieuwbare energie scoort ons land momenteel vrij slecht in
vergelijking met de omringende landen en met het EU 25 gemiddelde. Ten dele hangt dit samen
met de natuurlijke grenzen aan de mogelijkheden van hernieuwbare energie in België.
Ons land heeft zijn ruimtelijke ordening en zijn grootte niet mee, om alleen maar de kaart te
trekken van de hernieuwbare energie. Ook natuurlijke troeven zoals krachtige watervallen zijn
niet voorhanden.
Deze tegenvaller mag echter geen excuus zijn om niets te ondernemen. Er zijn de voorbije
jaren enkele schuchtere stappen gezet op vlak van groenestroomcertificaten. Verder werden
ook fiscale stimuli gecreëerd ter bevordering van hernieuwbare energie. Het plaatsen van
bijvoorbeeld zonnepanelen is nu al fiscaal zeer aantrekkelijk gemaakt. Dit blijkt onvoldoende
te zijn. Derdepartijfinanciering (zie hierboven) kan de drempel aanzienlijk verlagen. Maar de
consument zelf moet ook een inspanning doen en zijn of haar verantwoordelijkheid voor het
energieverbruik opnemen.
Groenstroomcertificaten herbekijken
Iedere elektriciteitsleverancier is verplicht om een minimumaandeel van zijn verkoop aan
eindafnemers te betrekken uit hernieuwbare energiebronnen. Dit minimumaandeel loopt op
tot 6% in 2010. Een leverancier kan aan deze verplichting voldoen door zelf groene stroom te
produceren of door groenestroomcertificaten aan te kopen op de markt. Indien de
elektriciteitsleveranciers niet voldoende certificaten kunnen voorleggen, wordt per groene
kWh waarvoor certificaten ontbreken een boete aangerekend.
Het probleem van de groenstroomcertificaten is dat deze niet of slechts beperkt kunnen
worden uitgewisseld tussen de diverse regio’s. Het zou veel zinvoller zijn om de uitwisseling
van deze certificaten op Europees niveau te promoten. Meer en meer zien we dat de bedrijven
die bij ons actief zijn, ook (uitgebreide) productieactiviteiten hebben in hun “land van
oorsprong”. Denken we maar aan Suez-Electrabel, maar ook Nuon en Essent. Deze drie
bedrijven beschikken over heel wat capaciteit aan hernieuwbare productie in Frankrijk en
Nederland. Het lijkt aangewezen om deze producenten ertoe aan te zetten om hernieuwbare


energie te produceren daar waar dat het goedkoopst is; dit kan de prijzen voor de verbruiker
enkel ten goede komen.
Open Vld wil een aanpassing van het systeem van groenestroomcertificaten, met name wat
de uitwisselbaarheid en de verhandelbaarheid betreft. Dat moet het aandeel aan groene
stroom in ons land verhogen en de prijs voor de eindgebruiker verlagen. Vlaanderen moet
inzake de subsidiëring van hernieuwbare energiebronnen een permanente “benchmark”
opstellen en bijhouden, met als doelstelling tot de top van de meest gunstige regio’s in
Europa te behoren en te blijven in die materie.
Vanuit de invalshoeken duurzame energie, bevoorradingszekerheid en werkgelegenheid zijn
we voorstander van een toename van de groene stroom. Open Vld wil een realistische
toename van de productiecapaciteit van groene stroom in ons land waarbij men steeds
rekening houdt met de economische impact. Wegens de beperkte oppervlakte en korte kustlijn
van ons land kiezen we vooral voor ambitieuze consumptiedoelstellingen van groene stroom.
Hierbij kunnen we in het kader van energiebeleid toepassing maken van één van de
Kyotoprincipes, reduceer CO2-uitstoot daar waar de kost het laagst is. Kortom, produceer
groene stroom in die EU lidstaten waar de kost het laagst is.
Internet
Vandaag is onze elektriciteitsproductie sterk gecentraliseerd. Bovendien maakt ze gebruik van
niet-vervangbare energiebronnen zoals gas, kolen en kernenergie. Open Vld wil komen tot
een gedecentraliseerde energieproductie, die kiest voor het gebruik van hernieuwbare bronnen
zoals waterkracht, aardwarmte, zonne- en windenergie, bio-massa of getijdenwerking.
De centralistisch georganiseerde energie-infrastructuur van vandaag moet evolueren naar een
soort “internetstructuur” waarbij een veelheid en diversiteit van producenten via een slim
netwerk verbonden worden in een vrijgemaakte Europese markt. Duizenden
energieproducenten produceren daarbij zelf hun stroom en wisselen overschotten en tekorten
uit. In dit netwerk zullen grootschalige en kleinschalige energieproducten vrij met elkaar
kunnen concurreren. Dit klinkt nog als toekomstmuziek, maar de technologische
ontwikkelingen in de fotovoltaïsche zonnecellen en de windenergie zijn veelbelovend.
Bedrijven zoals Alfacam en Nikè voorzien nu reeds grotendeels in hun eigen
elektriciteitsbehoefte via respectievelijk zonne- en windenergie. Investeringen zijn dan ook
nodig om het vervoer- en distributienet voor elektriciteit klaar te stomen voor deze vormen
van vrije elektriciteitsproductie.
De volgende Vlaamse regering doet al het noodzakelijke om het vervoer- en distributienet
voor elektriciteit klaar te stomen voor alle vormen van vrije energieproductie.
4. Propere lucht
De luchtkwaliteit wordt bepaald door de concentraties van fijn stof, stikstofoxide,
zwaveldioxide ammoniak, vluchtige organische stoffen en door de productie van ozon. Een
slechte luchtkwaliteit heeft nefaste gevolgen voor de gezondheid. Vooral kinderen en ouderen
hebben last van de vervuilde lucht, maar de groep mensen die gevoelig is aan
luchtverontreiniging neemt jaar na jaar toe. In België alleen sterven 10.000 personen
vroegtijdig aan de gevolgen van luchtverontreiniging. Naast longaandoeningen en astma


worden ook minder voor de handliggende gezondheidsproblemen zoals
vruchtbaarheidsproblemen of kaalheid gekoppeld aan luchtverontreiniging.
Luchtverontreiniging heeft verschillende oorzaken. De transportsector, de industrie (grote
stookinstallaties), veebedrijven, elektriciteitscentrales en woningen zijn de grootste bronnen
van luchtverontreiniging. Energiezuinig wonen en produceren zijn daarom eerste belangrijke
stappen in de aanpak van de luchtverontreiniging.
Maar ook onze verplaatsingen moeten milieuvriendelijker. Een nieuwe autofiscaliteit neemt
niet langer het vermogen, maar wel de milieuvriendelijkheid als basis voor fiscaliteit. Ook
hier heeft de overheid een voorbeeldrol. Het wagenpark van de overheid (auto’s, bussen,
vrachtvoertuigen...) wordt in overeenstemming met de strengste normen volledig vervangen
door milieuvriendelijke voertuigen. Deze maatregelen worden verder uitgediept in het
hoofdstuk over mobiliteit.
In verschillende Europese landen bestaat er een schrootpremie. Wie zijn oude wagen inruilt
voor een nieuwe krijgt een korting op de aankoopfactuur van 1.000 (Frankrijk) tot 2.500
(Duitsland) euro. Behalve een stevige impuls voor de auto-industrie, heeft deze maatregel ook
een ecologisch effect: vervuilende oude auto’s worden uit het verkeer gehaald en vervangen
door nieuwe, milieuvriendelijke exemplaren. Vlaanderen kan zo een schrootpremie invoeren
via de verkeersbelasting of de Belasting op Inverkeersstelling (B.I.V.).
Via de invoering van een schrootpremie wil Open Vld oude, vervuilende wagens, uit het
verkeer halen en vervangen door nieuwe milieuvriendelijke exemplaren. Wie zijn auto van
8 jaar oud of ouder laat verschroten en een nieuwe milieuvriendelijke wagen aankoopt,
krijgt een vrijstelling van de belasting op de inverkeersstelling en een gecumuleerde
vrijstelling van de jaarlijkse verkeersbelastingen tot maximum 4 jaar of tot een bedrag van
2.500 euro.
5. Proper en betaalbaar water
De prijs van zowel drinkwater als afvalwater moet betaalbaar blijven. Inefficiënte
beheersstructuren moeten daarom afgebouwd en grondig hervormd worden. Op basis van een
grondige evaluatie van de watersector moeten de nodige maatregelen genomen worden zodat
de operationele organisaties marktconform werken. Een verhoogde transparantie van de
kostenstructuren moet afwenteling van kosten op andere overheden vermijden en tevens
garanderen dat semi-overheidsinstanties, intergemeentelijke samenwerkingsverbanden en
zuivere privé-instanties bij de uitvoering investeringen in de watersector met gelijke wapens
met elkaar in concurrentie treden.
Open Vld wil via een grondige doorlichting van de werking van de watermaatschappijen
een win-win situatie creëren. Enerzijds moet deze maatregel leiden tot lagere
werkingskosten voor de producent. Anderzijds geniet de consument op termijn van een
hogere waterkwaliteit én lagere prijzen voor het drink- en afvalwater.


Hoofdstuk 5. Een woning voor iedereen
Een eigen woning is de beste sociale zekerheid. Mensen aanmoedigen om eigenaar te worden
is daarom cruciaal. Toch mogen we niet blind zijn voor het feit dat er heel wat mensen zijn
die nooit eigenaar kunnen worden, ondanks alle inspanningen. Ook voor hen moet de
overheid perspectief bieden voor een kwaliteitsvol dak boven hun hoofd.
1. Naar 4 op 5 eigenaars
Vlaanderen kent een eigenaarsmarkt die in verhouding ver boven het Europese gemiddelde
ligt. Het percentage eigenaars is in de laatste jaren fors gestegen tot 76%. Een eigen woning
bezitten is één van de belangrijkste verzekeringen om op een onbezorgde manier te kunnen
leven. Hoewel Vlaanderen reeds een groot percentage woningeigenaars telt, dient
eigendomsverwerving verder aangemoedigd te worden.
Open Vld wenst eigendomsverwerving op de Vlaamse woonmarkt verder te stimuleren.
Tegen het einde van de legislatuur wil Open Vld de eigenaarsgraad in Vlaanderen
optrekken tot 80% of 4 op 5.
Om dat doel te bereiken denkt Open Vld aan enkele fiscale maatregelen.
Verdere verlaging van de registratierechten
De voorbije jaren werden de registratierechten bij de koop van een woning verlaagd. Het
tarief van zakte van 12,5% tot 10 % voor een groot beschrijf en van 6 % naar 5 % voor een
klein beschrijf. De registratierechten werden bovendien “meeneembaar” naar een volgende
aankoop. Ook kwam er een vrijstelling voor wie een eerste woning aankoopt: op de eerste
15.000 euro moeten geen registratierechten worden betaald.
Open Vld wil de registratierechten verder verlagen en vereenvoudigen. Na de verlaging in
2002 van 12,5 % naar 10% en van 6% naar 5% voor het klein beschrijf, willen we de
tarieven nog verder verlagen tot respectievelijk 8% en 4%. Op termijn wordt het klein
beschrijf vervangen door een verhoging van het abattement. Het plafond van de
meeneembaarheid wordt bovendien opgetrokken van 12.500 naar 15.000 euro. De
meeneembaarheid van de registratierechten moet ook buiten Vlaanderen kunnen gelden.
Vlaanderen sluit daarover in eerste instantie akkoorden met het Brusselse en het Waalse
Gewest. Op termijn voorzien we een nog ruimere toepassing binnen de Europese Unie.
Afschaffing belasting op hypothecaire leningen
Wie een huis of appartement koopt, moet daarvoor vaak een hypothecaire lening aangaan bij
de bank. De overheid heft een belasting op die lening, door middel van hypotheekrechten.
Naast een federaal registratierecht van 0,3%, heft Vlaanderen een belasting van 1% van het
geleende bedrag. Sinds 1 januari 2009 kan wie via een hypothecaire lening zijn eerste en
enige woning (of een voor een woning bestemde bouwgrond) koopt, een bijkomende
vermindering van de registratierechten krijgen van 1.000 euro. Dat gebeurt via het optrekken
van het abattement. Toch moeten we verder durven gaan en alle hypotheekrechten afschaffen.


Open Vld wil het registratierecht van 1% op hypothecaire leningen afschaffen. Ook de
federale overheid schaft haar hypotheekrecht van 0,3% af.
Woonsparen, mama-papa lening en huur-koop
Naast een algemene verlaging van de registratierechten, denkt Open Vld nog aan drie andere
punctuele belastingverlagingen.
Woonsparen
Een eigen woning kost veel geld. Daarom moeten mensen aangemoedigd worden om een deel
van hun loon opzij te zetten en te sparen om later in te brengen in de aankoop van een eigen
huis of appartement. Dat kan via een fiscale aftrek, naar analogie met het pensioensparen.
De mama-papa lening bij de aankoop of nieuwbouw van een woning
Op dit moment kunnen ouders in aanmerking komen voor een belastingsaftrek, indien zij een
lening toekennen aan hun kinderen voor de renovatie van een woning. Hierdoor kunnen de
kinderen goedkoop over geld beschikken om hun eigen woning te renoveren. De kinderen
kunnen dus een woning kopen die binnen hun budget ligt, omdat er nog renovatiewerken
nodig zijn en de renovatiewerken financieren via de goedkope lening van hun ouders. Deze
fiscale aftrek moet niet alleen voorzien worden bij renovatie van een woning, maar ook bij de
aankoop of nieuwbouw van een woning. Ouders kunnen hun kinderen zo helpen hun droom te
realiseren en komen financieel niet in de problemen omdat de lening fiscaal aftrekbaar is.
De huur-koop
In plaats van een klassieke verkoop, waarbij kopers meteen een grote som op tafel moeten
leggen, maken we de huur-koop mogelijk voor particulieren. Huurders krijgen daarbij de kans
een aanbetaling te doen op de woning die zij huren en willen kopen. Dit realiseren we door
huurders toe te staan maandelijks een bedrag betalen dat hoger ligt dan de eigenlijke huur.
Deze meerkost wordt fiscaal aftrekbaar gemaakt voor de huurder. Na verloop van tijd kan de
huurder dan de woning verwerven, in plaats van achteraf met lege handen te staan zoals bij
een huurwoning.
Open Vld wil de eigenaarsgraad optrekken via fiscale maatregelen zoals het woonsparen,
de mama-papa lening en de huur-koop.
Vereenvoudiging van de premies
Er is de laatste jaren een wildgroei aan premies en voordelen gegroeid op de woonmarkt. De
premies zijn vaak op verschillende beleidsniveaus ontstaan, zonder onderlinge afstemming.
Hierdoor krijgt men oversubsidiëring, onduidelijkheid op het terrein en blijven premies
onbenut of wordt er misbruik van gemaakt.
Open Vld pleit ervoor om de volledige wirwar aan premies op het vlak van
energiezuinigheid en renovatie op alle niveaus te vereenvoudigen en om te vormen tot een
beperkt aantal performante en overzichtelijke premies.
Meer ruimte om te bouwen


In Vlaanderen is de vraag naar betaalbare bouwgronden groot. Nochtans zijn er voldoende
potentiële bouwgronden aanwezig. Het is dan ook voornamelijk een probleem van
beschikbaarheid. De potentiële bouwgronden moeten sneller op de markt gebracht worden.
De verschillende overheden in Vlaanderen beschikken vandaag nog steeds over een groot
aantal percelen potentiële bouwgrond. Als deze overheden jaarlijks 7000 percelen uit hun
voorraad vrijmaken, kunnen ze de komende tien jaar het aanbod met meer dan een derde
uitbreiden. Dan nog zullen ze binnen tien jaar amper de helft van hun grondreserve hebben
aangesneden.
Open Vld wil dat de verschillende Vlaamse overheden hun grondreserves stelselmatig als
bouwgrond beschikbaar stellen.
Open Vld heeft in 2003 de schenkingsrechten op bouwgronden gevoelig verlaagd. Deze
maatregel betekende een enorme stimulans om de beschikbare bouwgronden over de
generaties heen versneld te activeren, en op die manier de bouwgronden ter beschikking te
stellen van jonge gezinnen. Het gaat hier echter om een tijdelijke maatregel, die afloopt op 31
december 2009.
Open Vld wil een blijvende verlaging van de schenkingrechten op bouwgronden, ook na 31
december 2009.
Een belangrijk aandeel van de potentiële bouwgronden in Vlaanderen zijn gelegen in
woonuitbreidingsgebied, waarvan 5.233 ha, of omgerekend 90.200 bouwmogelijkheden, op
korte termijn in aanmerking komt voor bebouwing. Open Vld heeft al belangrijke maatregelen
genomen voor een versnelde aansnijding van deze woonuitbreidingsgebieden. We blijven
pleiten voor eenvoudige en transparante procedures om waar nodig, met respect voor de open
ruimte, deze woonuitbreidingsgebieden op de markt te brengen.
Meer rechtszekerheid voor oude bouwmisdrijven
Na jarenlange onzekerheid stelde Dirk Van Mechelen orde op zaken in de ruimtelijke
ordening met duidelijke verjaringstermijnen voor bouwovertredingen: na vijf jaar zijn deze
overtredingen niet langer strafrechtelijk vervolgbaar (met uitzondering van kwetsbare
gebieden), na 5 jaar zijn herstelvorderingen (aanpassing of afbraak) verjaard voor
woongebieden en na 10 jaar voor overtredingen in openruimtegebieden (niet in kwetsbare
gebieden). Toch is er bij veel eigenaars nog heel wat onzekerheid over oude bouwmisdrijven.
Open Vld trekt de koers van rechtszekerheid op het vlak van ruimtelijke ordening door. Een
moderne en efficiënte overheid moet er op korte termijn in slagen duidelijkheid te brengen
in de woonsituatie van mensen. Lukt dat niet, dan blijft de overheid in gebreke en mag de
burger daar niet het slachtoffer van zijn. Daarom pleit Open Vld ervoor om 'amnestie' te
verlenen voor alle bouwovertredingen die ouder zijn dan 10 jaar en waarover nog geen in
kracht van gewijsde gegane uitspraak bestaat.
2. De herwaardering van de private huurmarkt en haar rendabiliteit
Ondanks alle geleverde inspanningen op het vlak van eigendomsverwerving, zal een deel van
de bevolking een beroep blijven doen op de private huurmarkt. Voor hen moeten we in de
eerste plaats zorgen voor een kwalitatieve en betaalbare huurmarkt. Dit doen we door zowel


verhuurders als huurders te ondersteunen. Zonder rendabiliteit voor de verhuurders gaat de
huurmarkt immers verloren. Naast de reeds bestaande controles op kwaliteit en verhuring, is
het essentieel ervoor te zorgen dat er voldoende aanbod blijft bestaan, zodat er geen schaarste
optreedt op de private huurmarkt. Dit creëert immers een opwaartse druk op de huurprijzen,
waardoor kwalitatief slechtere woningen verhuurd geraken.
De vermindering van de onroerende voorheffing bij verhuring
De belangrijkste vraag van een verhuurder is om een zekere rendabiliteit te krijgen uit zijn
huurpand. Absolute winstmaximalisatie is hier zeker niet prioritair. Om de verhuurder te
stimuleren kwaliteitsvolle woningen op de markt te brengen, stelt Open Vld een vermindering
van de onroerende voorheffing op het betreffende pand voor. Dit kan gecombineerd worden
met kwaliteitsvereisten aan de verhuurde woning.
Om bijkomend kwalitatieve huurwoningen op de private markt te brengen, wil Open Vld
een vermindering van de (Vlaamse) onroerende voorheffing voor verhuurde woningen.
Geen successierechten als de woning verhuurd wordt
Heel wat woningen gaan voor de private huurmarkt verloren, omdat voor de erfgenaam de
successierechten de spreekwoordelijke druppel vormen die de emmer doet overlopen. De
erfgenaam beslist dan de woning te verkopen om de successierechten te kunnen betalen.
De erfgenaam die zich ertoe engageert de geërfde woning minstens vijf jaar te verhuren,
onder meer via een SVK (sociaal verhuurkantoor), hoeft geen successierechten te betalen
op die woning.
De rangorde van de verhuurder
Eén van de pijnpunten bij het verhuren van woningen is de wanbetaling. Zelfs indien de
verhuurder door de rechter in het gelijk gesteld wordt, zal de verhuurder vaak geen cent
terugzien. De huurder heeft vaak reeds grote schulden en geen vermogen en de weinige
inkomsten die hij krijgt, dient hij te betalen aan schuldeisers die hoger in rangorde staan dan
de verhuurder.
Eén van de pijnpunten bij het verhuren van woningen is de wanbetaling. De huurder heeft
vaak reeds schulden en geen vermogen en de inkomsten die hij krijgt, dient hij te betalen
aan schuldeisers die hoger in rangorde staan dan de verhuurder. Een deel van de
inkomsten van de huurder zou toch ook moeten voorbehouden om te voorzien in zijn
woonbehoeften. Dit geeft de verhuurder meer zekerheid op huurinkomsten.
Een faire onbewoonbaarheidsprocedure
De procedure tot onbewoonbaarverklaring houdt momenteel geen rekening met de oorzaak
van de onbewoonbaarheid. Dit kan leiden tot lange procedures voor verhuurders die
geconfronteerd worden met kwaadwillige huurders. Dergelijke slechte ervaringen drijven
verhuurders er vaak toe hun woning te verkopen en niet meer verder te verhuren.
Er moet een weerlegbaar vermoeden van bewoonbaarheid komen, indien bij de aanvang
van het huurcontract een uitvoerige plaatsbeschrijving is opgemaakt.


De huursubsidie
Verhoogde inspanning voor sociale huisvesting blijft noodzakelijk; de huursubsidie vormt een
complementair instrument met de klassieke sociale huisvesting. Momenteel bestaat er in
Vlaanderen een huursubsidie voor personen die een onbewoonbare woning of onaangepaste
woning inruilen voor een kwalitatief goede of aangepaste woning. In de gevallen waar sociale
woningen geen oplossing kunnen bieden omdat bv. het aanbod nog onvoldoende groot is, zou
de huursubsidie als alternatief toegekend moeten worden.
Wie langer dan twee jaar wacht op een sociale huurwoning, krijgt recht op een
huursubsidie.
3. Sociale huisvesting voor de woonbehoeftigen
Sociale huisvesting zal altijd noodzakelijk blijven voor de groep mensen die geen kans maken
op de private huurmarkt en nooit een eigen woning zullen bezitten. In ons land mogen deze
mensen niet aan hun lot overgelaten worden en solidariteit met de zwaksten in onze
samenleving is voor liberalen dan ook evident. Het is de taak van de overheid te voorzien in
een voldoende groot aanbod van sociale woningen. De sociale huurmarkt kan een opstap
vormen naar het verwerven van een eigen woning. Het is echter belangrijk dat het ook
effectief de woonbehoeftigen zijn die gebruik kunnen maken van sociale huisvesting.
De huurprijs in functie van het inkomen
De huurprijzen dienen verder berekend te worden op basis van het inkomen van de sociale
huurder. Hierdoor zullen de zwaksten het minste betalen en dragen de sterkere schouders iets
meer lasten. Vanaf een bepaald punt zal het inkomen er ook toe leiden dat er marktconforme
huren dienen betaald te worden voor een sociale woning. De huurder is dan natuurlijk vrij om
de sociale woning te verlaten en door te stromen naar de private markt.
Alternatieven in functie van het inkomen
De financiële situatie van de sociale huurder zou om de 5 jaar geëvalueerd moeten worden.
Indien blijkt dat het inkomen substantieel geëvolueerd is, worden alternatieven voor het huren
op de huurmarkt voorgesteld. Dit kan bv. ook het kooprecht van de sociale huurwoning zijn of
de beëindiging van het huurcontract.
Voor Open Vld moet de woonbehoeftigheid centraal staan in het sociaal woonbeleid.
Mensen in nood moeten absoluut geholpen worden. Sociale huurders die na verloop van
tijd niet meer aan deze woonbehoeftigheidsvoorwaarde voldoen, moeten kunnen
doorstromen naar de private markt.
Open Vld wil de btw op sociale woningbouw volledig afschaffen.
4. Wonen in de Vlaamse Rand
De Vlaamse Rand rond Brussel is een onderdeel van het Vlaams Gewest. Door tal van
factoren wordt de Rand geconfronteerd met ont-Nederlandsing, druk op de sociale cohesie en
de leefkwaliteit, een slechte mobiliteit en hoge vastgoedprijzen. Deze specifieke uitdagingen


voor de Vlaamse Rand vergen specifieke beleidsmaatregelen, die wel inpasbaar moeten zijn
in en naadloos moeten aansluiten bij het algemene Vlaamse beleid.
Het beleid in de Vlaamse Rand moet uitgaan van een assertieve houding inzake de toepassing
van de bestuurstaalwetgeving, gekoppeld aan een warm onthaalbeleid voor nieuwe inwoners.
Anderstaligen moeten daarbij gestimuleerd worden het Nederlands te leren en te gebruiken.
Dit biedt hen meer kansen op de arbeidsmarkt en is een belangrijke sleutel tot integratie in de
lokale gemeenschap.
Nederlands is de enige wettelijke bestuurstaal en onderwijstaal in de Vlaamse Rand. Het
hanteren van een positief onthaalbeleid stimuleert anderstalige nieuwkomers om het
Nederlands aan te leren.
De Vlaamse regering moet investeren in een beter imago van het Nederlands bij Franstaligen.
Daarom verdient het aanbeveling om culturele projecten en initiatieven uit te wisselen met de
Franse Gemeenschap.
De Vlaamse Rand is de aangewezen proeftuin voor de uitwisseling van culturele projecten
en initiatieven met de Franse Gemeenschap.
Deze contacten en uitwisselingen kunnen leiden tot een cultureel akkoord met de Franse
Gemeenschap.
De zes faciliteitengemeenten rond Brussel behoren tot Vlaanderen. Via de vzw “De Rand”
wordt het Vlaams beleid in de faciliteitengemeenten versterkt.
Beleidsmaatregelen inzake ruimtelijke ordening en mobiliteit in de Vlaamse Rand (o.m.
Vlaams Stedelijk Gebied rond Brussel en zijn flankerend beleid, Gewestelijk Expres Net,
verbreding Ring) worden in nauw overleg genomen met het Brussels Gewest. Het beleid
inzake ruimtelijke ordening moet maximaal het behoud en de kwaliteit van de groene open
ruimte in de Vlaamse Rand nastreven.
De kieskring Brussel-Halle-Vilvoorde moet bij de volgende Staatshervorming gesplitst
worden, alsook het gerechtelijk arrondissement.


Hoofdstuk 6. Vlaanderen mobiel houden
Volgens het Vlaams verkeerscentrum stonden we in 2007 met z’n allen 9 tot 10 miljoen uren
in de file. De grootste problemen spelen zich hierbij af op de Brusselse en Antwerpse Ring.
De economische kost van deze files wordt geraamd op 144 miljoen euro. Een vlotte
mobiliteit, bereikbaarheid en logistiek met toegevoegde waarde zijn essentieel voor de
economie en welvaart van Vlaanderen. De aanpak van files zorgt bovendien voor een
vermindering van de uitstoot van fijn stof en CO2.
De aanpak van de files behoort daarom voor Open Vld tot één van de kernopdrachten van de
volgende Vlaamse regering. Die aanpak moet geïntegreerd zijn. Het moet een combinatie zijn
van doelgerichte investeringen in onze weginfrastructuur, van beter openbaar vervoer en een
nieuwe autofiscaliteit. Ook moet de verkeersveiligheid van vooral de zwakke weggebruiker
verder worden verhoogd.
1. Een betere infrastructuur
Wegen aanleggen vereist veel financiële middelen. Maar ook het onderhouden en herstellen
ervan vergt heel wat middelen. Onderzoek toont aan dat de algemene toestand van ons
wegennet onvoldoende is. Onze wegen kampen met een duidelijke onderhoudsachterstand.
De algemene toestand van de Vlaamse wegen moet verbeteren omwille van het belang er
van voor de bereikbaarheid en de verkeersveiligheid. De nieuwe Vlaamse regering moet
daarom een plan opstellen om de structurele onderfinanciering van het onderhoud van de
wegen weg te werken. Open Vld wil dat op het einde van de nieuwe legislatuur de helft van
de structurele onderhoudsachterstand van de Vlaamse wegen is weggewerkt.
Bij heraanleg en/of verbeteringswerken aan het bestaande voet- en wandelpadennet,
straten, wegen en pleinen dient aandacht besteed te worden aan de veiligheid en het
comfort van personen met een handicap. Tevens dienen wegmarkeringen, verkeerslichten
en verkeersborden rekening te houden met de veiligheid en het comfort van àlle
weggebruikers.
In de volgende legislatuur dienen bij voorrang de nodige projecten in uitvoering gesteld te
worden om de mobiliteit in en rond Antwerpen – het sociaal-economisch hart van
Vlaanderen - te vrijwaren. De ingeslagen koers (masterplan mobilititeit) dient
aangehouden te worden.
Open VLD pleit daarbij om de bevoegdheden inzake openbare werken en mobiliteit in één
ministerhand te verenigen. Coördinatie en afstemming onderling tussen de openbare
vervoersmaatschappij, haar voogdijminister en alle betrokken departementen op het vlak
van openbare werken zijn cruciaal zowel tijdens de uitvoering van de werken als m.b.t. de
inhoud van de projecten op zich.
Daarnaast bevat ons wegennet enkele duidelijke ontbrekende schakels (“missing links”), die
de mobiliteitsstroom doet haperen. Denk maar aan de ontbrekende Oosterweelverbinding in
Antwerpen, de omvorming van de A12 tot volwaardige snelweg, de aanpassing van talrijke
verkeerswisselaars, de verbetering van de R4 rond Gent, de afwerking van de noordzuidverbinbding
in Limburg, …


Maar niet alleen ons wegennet kent enkele missing links. Ook de spoorinfrastructur kent
enkele knelpunten. Denken we maar aan de noordelijke ontsluiting van de luchthaven van
Zaventem (DIABOLO), de Liefkenshoekspoorverbinding, de heropening van de Ijzeren rijn,
het GEN (Gewestelijk Expres Net) als concept van voorstedelijk vervoer met hoogfrequente
bediening, …
Deze missing links zijn geen statische gegevens. Nieuwe verkeersstromen zullen ook nieuwe
knelpunten blootleggen.
Open Vld wil dat er een duidelijk tijdsschema komt voor de volledige realisering van de
missing links. Op die manier werken we de structurele tekortkomingen in ons spoor- en
wegennet weg.
Dit plan mag echter niet ten koste gaan van het normale infrastructuurbeleid. Bovendien moet
de Vlaamse regering vooruitzien en alert zijn in het ontdekken van nieuwe missing links.
Voor de realisatie van de infrastructuurprojecten die betrekking hebben op het spoor, moet de
Vlaamse regering inspraak krijgen bij de NMBS.
Het Vlaams gewest moet voor Open Vld een eigen beheerscontract kunnen afsluiten met de
NMBS groep om cruciale investeringen in belangrijke spoorweginfrastructuur te
versnellen en de exploitatie van het lokale treinverkeer te verbeteren.
Open Vld pleit voor de ontvlechting van mobiliteitsnetwerken. Het beheer en het gebruik
van mobiliteitsinfrastructuur moet gescheiden zijn. Zo moet de markt voor treinverkeer
opengegooid worden. Andere gebruikers dan de NMBS moeten toegelaten worden om
diensten in personenvervoer te kunnen aanbieden op de bestaande treininfrastructuur.
De haven van Antwerpen is de economische motor van Vlaanderen. Een goede
bereikbaarheid is cruciaal. De ontsluiting van de Antwerpse Ring moet de bereikbaarheid van
de haven ten goede komen. Bovendien vormt ze een structureel antwoord op de dagelijkse
fileproblemen op de Antwerpse Ring.
Open Vld wil dat er zo snel mogelijk gestart wordt met de bouw van de
Oosterweelverbinding met de Lange Wapper-brug in Antwerpen en de aansluitende
infrastructuurwerken voor een optimale verkeersdoorstroming van en naar het Waasland.
Verder uitstel is onaanvaardbaar, want een bedreiging voor de economische slagkracht van
Antwerpen en ruime omgeving. We verzetten ons tegen een tolheffing in de Kennedytunnel.
Open Vld pleit voor een provinciale volksraadpleging over de Lange Wapper.
2. Huidige infrastructuur beter benutten
De overheid moet niet alleen investeren in nieuwe wegen, de bestaande wegcapaciteit moet
ook beter benut worden. Het systeem van “slimme verkeerslichten” (dit zijn verkeerslichten
die zich aanpassen aan de verkeersdrukte) of het gebruik van de “groene golf” (dit is een
betere onderlinge afstemming van verkeerslichten), bijvoorbeeld, staan nog niet op punt in
Vlaanderen. In de Scandinavische landen, Nederland en Duitsland staat men hier al een pak
verder.


Hetzelfde geldt voor de telematica en verkeersgeleidingssystemen voor grote ringwegen zoals
deze rond Antwerpen en Brussel. Dankzij dergelijke systemen worden automobilisten in
functie van de verkeersintensiteit en weersomstandigheden optimaal langs de ring en door de
stad geloodst. Bovendien kunnen deze systemen worden ingezet voor situatieafhankelijke
maximumsnelheden.
Open Vld kiest resoluut voor meer telematica in het verkeer. De nieuwe Vlaamse Regering
zal investeringsinspanningen in deze vorm van verkeersmanagement opdrijven om de
technologie op gelijke hoogte met onze buurlanden te krijgen.
Naast investeringen in telematica kan ook een betere spreiding van de werkuren doorheen de
logistieke sector zorgen voor een betere spreiding van het vrachtwagenvervoer over de weg.
Daarom wil Open Vld proefprojecten opstarten met ruimere laad- en losuren in de Vlaamse
havenregio’s.
Het inzetten van langere voertuigen, 25,25 meters of ecocombi’s genoemd, kan ook bijdragen
tot een efficiënter gebruik van de huidige infrastructuur. Bovendien stoten ze een kwart
minder CO2 uit en halen ze tot 30% van het vrachtverkeer van de weg. In Zweden en Finland
zijn de ecocombi’s al een goed ingeburgerd transportmiddel en hebben ze hun nut bewezen.
Ecocombi’s moeten vooral zorgen door betere verbindingen met het achterland vlakbij
havens, in het bijzonder de havens van Antwerpen en Zeebrugge, die zich in hun
ontwikkeling geremd zien door een steeds toenemende congestie.
Open Vld wil ecocombi’s op bepaalde trajecten in Vlaanderen toestaan.
Open Vld wil het systeem van carpoolen verder promoten.
Files worden vooral veroorzaakt door woon-werkverkeer. Door mensen meer mogelijkheden
te geven om thuis te werken, zorgen we ervoor dat minder mensen moeten gaan aanschuiven
richting Brussel of Antwerpen.
Om de piekvraag naar mobiliteit af te vlakken moeten ook telewerk en thuiswerk verder
aangemoedigd worden. Ook het invoeren van het systeem flextime moet bij de bedrijven
gepromoot worden.
Her en der bestaan al plaatselijke initiatieven om fietsen te verhuren voor woon-werkverkeer,
bijvoorbeeld aan het station van Antwerpen. Het initiatief richt zich op mensen die met de
trein naar Antwerpen komen. De “Fietshaven” geeft hen de mogelijkheid om met de fiets
verder te rijden naar hun werk. Vaak werken deze initiatieven samen met bedrijven.
Open Vld wil het systeem van Fietshaven verder promoten. Bedrijven die in het systeem
stappen krijgen daarvoor een tegemoetkoming.
Tenslotte pleit Open Vld voor spitsstroken, zoals in Nederland. Een spitsstrook is een extra
rijstrook op de autosnelweg, vaak de pechstrook, die wordt opengesteld tijdens de spits of een
hoog verkeersaanbod.


Open Vld wil de capaciteit van het bestaande wegennet op filegevoelige tijdstippen beter
benutten door het openstellen van spitsstroken op piekmomenten. Bestaande snelwegen
dienen waar mogelijk op de bekende knelpunten extra rijstroken te krijgen.
Open Vld pleit voor efficiënte en zo eenvoudig mogelijke wegsignalisatie (duidelijke
verkeerslichten en verkeersborden).
3. Veilige wegen
In 2006 vielen 540 verkeersdoden te betreuren op de Vlaamse wegen. De voorbije twintig jaar
was dit aantal nooit zo laag. Toch kan Vlaanderen nog beter. Zeker als we vergelijken met
onze buurlanden.
Open Vld schaart zich volop achter de doelstelling om tegen 2015 het aantal verkeersdoden
terug te dringen tot 250 en het aantal zwaargewonden tot 2.000.
Om dit doel te bereiken is een integrale aanpak nodig met o.m. sensibilisatie en educatie,
doorgedreven controles, onbemande camera’s, veiligere wagens en het wegwerken van
gevaarlijke punten.
Uit een recent onderzoek blijkt dat 17 procent van alle autoverplaatsingen zonder veel
problemen met de fiets kunnen afgelegd worden. Tegelijk ligt het risico voor fietsers per
afgelegde kilometer twee tot drie keer hoger dan voor automobilisten. In 2006 vielen er 898
doden en zwaargewonden bij fietsers.
De uitbouw van het bovenlokale functionele fietsroutenetwerk moet op gewestelijk,
provinciaal en gemeentelijk niveau onverminderd voortgezet worden. Vooral langs
gemeentewegen moet de realisatiegraad opgedreven worden door vanuit het Vlaams gewest
meer middelen te voorzien voor het Fietsfonds.
Voor Open Vld moet het aandeel van de fietsverplaatsingen in het woon-werkverkeer en het
woon-schoolverkeer verder toenemen door een gevoelige verbetering van de
verkeersveiligheid voor de fietsers door het aanleggen en verbeteren van fietspaden en het
creëren van fietssnelwegen langs spoorwegen, rivieren en kanalen. De Vlaamse regering
moet de jaarlijkse inspanning van 60 miljoen euro, goed voor minimaal 100 km nieuwe
fietspaden, onverkort verder zetten en bij voorkeur vergroten. Open Vld pleit voor het
plaatsen van fietsdragers op lijnbussen.
Daarbij wil Open Vld in de eerste plaats zorgen voor veilige fietstrajecten voor schoolgaande
kinderen.
De Vlaamse regering moet gemeenten ertoe aanzetten om veilige fietsroutes voor
schoolgaande jeugd in te richten.
Ook motorrijders lopen een hoog risico en zijn zeer kwetsbaar in het verkeer. In tegenstelling
tot de meeste andere weggebruikers stijgt het aantal ongevallen met motorrijders nog ieder
jaar.


Voor Open Vld moet de veiligheid van motorrijders meer aandacht krijgen bij
infrastructuuraanpassingen op het gewestwegennet of bij de aanleg van nieuwe wegen.
Bijzondere aandacht moet gaan naar een voldoende stroefheid van het wegdek (markeringen),
het wegwerken van ongeregeldheden in het wegdek en het vermijden van onnodige obstakels.
Om de verkeersveiligheid te verhogen is ook een goed verkeersveiligheidsonderwijs
belangrijk.
Open Vld wil dat verkeerseducatie verder wordt opgenomen in de leercycli. Ook moet het
aantal opfrissingscursussen voor bijvoorbeeld senioren worden opgetrokken. “Driver
improvement” moet ook kunnen als alternatieve straf voor wie een zware verkeersinbreuk
heeft gepleegd.
Tenslotte wil Open Vld dat de inspanningen die tot nu werden geleverd om overdreven en
onaangepaste snelheid, rijden onder invloed en gordeldracht, onverkort worden verder gezet.
4. Minder hinder
Hoewel noodzakelijk voor een betere mobiliteit, hebben wegwerkzaamheden al te vaak
nefaste gevolgen voor ondernemers en kleine zelfstandigen. Door de tijdelijke
onbereikbaarheid of moeilijkere bereikbaarheid van hun zaak worden ze geconfronteerd met
inkomstenverlies.
Tijdens de voorbije legislatuur werden al heel wat initiatieven genomen om het leed van de
zelfstandigen te verzachten. Toch is er de vraag om bijkomende maatregelen.
Open Vld vraagt bijkomende maatregelen om de hinder voor zelfstandigen bij
wegwerkzaamheden verder te beperken. Open Vld wil zelfstandigen die omwille van
openbare werken door de Vlaamse overheid hun zaak tijdelijk of definitief moeten sluiten
in hogere mate financieel compenseren voor de geleden schade.
Zo moeten de provinciale coördinatiepunten een sterkere rol krijgen, zowel op het vlak van de
coördinatie als communicatie. Ook moeten in de bestekken expliciete minder hinderbepalingen
worden opgenomen. Tenslotte moeten er striktere afspraken worden gemaakt met
de nutsmaatschappijen.
5. Groene verkeersbelastingen
De bestaande verkeersbelasting moet hervormd worden. Niet alleen laat ze de vele
buitenlandse weggebruikers buiten schot, ook is ze onvoldoende milieuvriendelijk.
Open Vld wil de huidige forfaitaire verkeersbelasting vervangen door een systeem van
rekeningrijden of slimme kilometerheffing. De invoering moet wel minstens gebeuren in
Benelux-verband. Daarnaast is de invoering van een slimme kilometerheffing aan drie
belangrijke voorwaarden gebonden: 1) de totale fiscale druk voor de gemiddelde
automobilist mag niet verder stijgen; 2) de opbrengsten moeten prioritair gebruikt worden
voor investeringen in een betere mobiliteitsinfrastructuur en 3) dit gebeurt op basis van
sociale en ecologische correcties.


Het systeem van de slimme kilometerheffing heef tal van voordelen. Het laat toe om te
modeleren en de tarieven aan te passen. Hoe minder CO2 en andere schadelijke stoffen de
wagen uitstoot, bijvoorbeeld, hoe minder de chauffeur betaalt. Wie buiten de spitsuren rijdt,
betaalt minder. Wie samen rijdt krijgt ook een korting. Mensen met een laag inkomen krijgen
een sociale correctie. Bijkomend voordeel is dat ook de buitenlandse weggebruikers voortaan
zullen meebetalen voor het gebruik van het Vlaamse wegennet.
In afwachting van de slimme kilometerheffing wil Open Vld de bestaande verkeersbelasting
vergroenen.
De verkeersbelasting moet hervormd worden waarbij niet langer de fiscale pk’s maar de
milieu-impact van het voertuig belast wordt.
6. Openbaar vervoer
Het Decreet Basismobiliteit zorgde voor ongeziene investeringen in openbaar vervoer in
Vlaanderen, en dan vooral bij De Lijn. De vraag is echter of de organisatie van De Lijn en het
mobiliteitsbeleid in het algemeen, niet efficiënter kan.
Open Vld pleit voor een grondige, externe evaluatie van de werking van de VVM De Lijn en
van het openbaar vervoer beleid in Vlaanderen, gekoppeld aan een internationale
benchmark.
Deze evaluatie moet nagaan hoe efficiënt en effectief de genomen maatregelen en de inzet
van belastinggeld de voorbije legislatuur geweest zijn in het kader van het decreet
basismobiliteit, alsook beleidsaanbevelingen formuleren met het oog op de nieuwe
beheersovereenkomst.
Open Vld wil van een aanbodgericht naar een vraaggericht openbaar vervoer, zonder dat
de dienstverlening voor de burgers hieronder lijdt. De behoeften van huidige en potentiële
reizigers staan dus centraal.
Dit betekent dat de aanbodfilosofie, die momenteel ingebakken zit in het decreet
basismobiliteit, plaats zal moet ruimen voor een vraaggerichte benadering aan de hand van
markt bevraging en potentieelonderzoeken, zoals nu reeds het geval is bij het netmanagement.
De mobiliteitscapaciteit van Vlaanderen kan gevoelig verhoogd worden indien er een betere
samenwerking zou komen tussen het openbaar vervoer en de private sector. Waar het
openbaar vervoer op bepaalde momenten (’s nachts) of bepaalde plaatsen (platteland) of voor
bepaalde passagierscategorieën (minder mobielen) onvoldoende aan de vraag kan voldoen, of
waar de serviceverwachting van de klanten hoger is dan het openbaar vervoer kan bieden (bv
flexibiliteit), is een rol weggelegd voor private vervoersactoren, zoals taxi’s.
Open Vld wil een betere samenwerking tussen het openbaar vervoer en de private sector.
Een veralgemening van het TOV-ticket (Taxi - Openbaar Vervoer) is daartoe een eerste
stap.
Dit TOV-ticket integreert in 1 ticket een rit met het openbaar vervoer en de taxi. Het TOVticket
kost 2,5 euro. Het is goed voor een heenrit met de bus of tram in het


Antwerpse/Mechelse stadsgebied en geeft recht op een korting van 2 euro (in Antwerpen) of
2,50 euro (in Mechelen) op de taxirit naar huis.
Op organisatorisch vlak vraagt Open Vld dat de organisatie van het openbaar vervoer
omgevormd wordt naar een franchise model waarbij een concurrentie om de markt wordt
ingevoerd.
Hierbij worden bepaalde lijnen uitbesteed aan een private vervoersoperator die in de uitbating
voorziet zoals door de overheid uitgestippeld in termen van kwaliteit, comfort, snelheid en
frequentie van de bediening.
Buitenlandse voorbeelden hebben aangetoond dat een dergelijk systeem leidt tot minder
overheidsuitgaven én, wat het uiteindelijke doel is, tot meer en beter gemeenschappelijk
vervoer dat een echt alternatief voor het wagengebruik kan zijn.
Meer in het algemeen moeten beleid en uitvoering strikter gescheiden worden. De Lijn
stippelt vandaag én de strategie uit, én zorgt voor de uitvoering ervan.
Het uitstippelen van de mobiliteitsstrategie moet strikter gescheiden worden van de
uitvoering ervan.
Om het openbaar vervoer als alternatief voor de wagen in het woon-werkverkeer verder te
promoten, is het belangrijk dat ook de bedrijventereinen voldoende bediend worden.
Open Vld wil dat de penetratie van het openbaar vervoer op bedrijventerreinen als
essentieel onderdeel van het mobiliteitsbeleid wordt opgenomen. Er moet een inventaris
worden opgemaakt van deze bedrijventerreinen die nood hebben aan een betere ontsluiting
op het vlak van collectief vervoer.
Daarnaast moet de complementariteit tussen auto/fiets en openbaar vervoer en tussen het
openbaar vervoer onderling, verbeterd worden.
Open Vld wil een betere afstemming van de tarieven en dienstregelingen NMBS en De Lijn,
met één elektronisch ticket/abonnement voor de belangrijke trein-bus-trajecten en
ééngemaakte informatiepunten. Ook moeten er voldoende fietsenstallingen en
parkeergelegenheden zijn voor wagens in de buurt van bus- en treinstations.
Om de bereikbaarheid van Brussel en Antwerpen te vergroten, moet er geïnvesteerd worden
in een degelijk voorstadsnet, zoals het Gewestelijk Expres Net. Dit netwerk moeten aansluiten
op grote randparkings, om de overstap van auto naar trein/tram te bevorderen. Wie de stad in
wil kan zo gemakkelijker overstappen op een stadstrein.
Voor de exploitatie van vervoer in verstedelijkt gebied dringt Open Vld aan op de
ingebruikname van nieuwe vervoersvormen zoals light rail. De voorstadsnetten moeten
aansluiten op grote randparkings.
De Lijn moet een voortrekker zijn in het gebruik van milieuvriendelijke technieken. Steden
als Stockholm en Hamburg hebben al radicaal gekozen voor groen openbaar vervoer.
Stadgewest Vlaanderen moet zo snel mogelijk volgen. Ook door taxibedrijven aan te
moedigen gebruik te maken van milieuvriendelijke wagens.


Open Vld wil dat een deel van het geld dat wordt uitgespaard door een efficiëntere werking
van De Lijn, wordt geïnvesteerd in technologie die onze bussen en trams groener maakt.
Taxibedrijven worden aangemoedigd om gebruik te maken van hybridewagens.
7. Binnenvaart
De binnenvaart kende het voorbije decennium een sterke groei. In het Vlaamse gewest steeg
het aantal tonkilometer dat via de binnenvaart werd vervoerd van 2,9 miljard tonkilometer in
1995 tot 4,6 miljard tonkilometer in 2007. De promotie van de binnenvaart en de
publiekprivate samenwerking rond onder andere de aanleg van kaaimuren werpt zijn vruchten
af.
Open Vld wil de inspanningen verder zetten om het goederenvervoer via de
binnenwaterwegen te promoten. Transportdeskundigen moeten bedrijven sensibiliseren
over de mogelijkheden die binnenvaart hen te bieden heeft. Daarnaast moet de Vlaamse
regering voorzien in herlocatie-subsidies voor bedrijven die substantiële transportstromen
genereren en die zich bij een binnenwaterweg willen vestigen om op die manier minstens
25% van hun goederenvervoer over het water te organiseren.
Open Vld wil ook laten onderzoeken of (interim)arbeid mogelijk/flexibeler kan worden
gemaakt binnen de binnenscheepvaart, alsook dat de vigerende regelgeving wordt
afgestemd op die van onze buurlanden, om te voorkomen dat de schepen zouden
uitvlaggen.
8. Havens
Het belang van de Vlaamse zeehavens voor de economie kan moeilijk overschat worden. Ze
zijn goed voor één vijfde van het Vlaams BBP.
Gelet op het belang van de Vlaamse havens voor de economie moet de Vlaamse regering
een specifiek en integraal havenbeleid voeren. In het Vlaams parlement wordt er een
subcommissie “Havenbeleid” opgericht. De Vlaamse regering blijft zich actief inzetten om
de Ijzeren Rijn te realiseren.
Vandaag wordt 20 tot 100% van de infrastructuurwerken van havens gefinancierd door de
overheid. Er is nood aan een diversere financiering.
Open Vld wil de financiering van de haveninfrastructuur diverser maken. Via PPS moeten
private investeerders meer betrokken worden. Ook de burger moet via fiscaal aantrekkelijke
obligaties kunnen participeren. En gemeentelijke havenbedrijven moeten kunnen instaan
voor prefinanciering.
Dankzij een betere financiering kunnen dringende en noodzakelijk investeringen sneller
plaatsvinden. Op die manier moet de aansluiting tussen de havens en het hinterland op korte
termijn aanzienlijk verbeterd worden.
Havens kunnen ook bijdragen in de strijd tegen de klimaatopwarming.


Open Vld wil dat de havens werk maken van walstroom zodat zeeschepen hun
dieselmotoren niet langer hoeven te laten draaien om elektriciteit op te wekken als ze aan
wal liggen.
Haven van Zeebrugge
Ook de haven van Zeebrugge vormt een belangrijke pijler voor de economische groei van
Vlaanderen. Zij stelt meer dan 22.000 personen te werk. Om de verdere ontwikkeling van
de haven mogelijk te maken, dient zij dringend te worden ontsloten op een zo efficiënt
mogelijke en maatschappelijk gedragen wijze. Open Vld kiest in het dossier m.b.t. de
verbreding van het Schipdonkkanaal resoluut voor slimme economische vooruitgang als
basis voor welvaart en welzijn. De verbreding van het Schipdonkkanaal is geen haalbare
en wenselijke optie om de haven van Zeebrugge te ontsluiten.
Open Vld wil daarom dat er onmiddellijk werk wordt gemaakt van de ontsluiting van de
haven van Zeebrugge. Dit dient te gebeuren via het spoor, de weg en de estuaire vaart. De
nieuwe Vlaamse regering moet een masterplan uitwerken voor de haven alsook
flankerende maatregelen voor de dorpen Lissewege, Zwankendamme en Zeebrugge.
In dat kader sluit ook het doortrekken van de kusttram van Zeebrugge naar Brugge en
Loppem aan bij de ontsluiting van de haven. De verbinding moet de as vormen langs grote
stedenbouwkundige projecten die veel mobiliteit genereren: B-park, AZ Sint-Jan, KHBO,
Kinepolis en het nieuw stadion te Loppem.
Open Vld wil in het kader van de ontsluiting van de haven van Zeebrugge dat de kusttram
wordt doorgetrokken van Zeebrugge naar Brugge en Loppem.
9. Luchthavens
Vlaanderen moet het bestaande netwerk van regionale luchthavens consolideren. Onze
internationale luchthaven in Zaventem is de sluitsteen van dit netwerk.
Daarom moeten de regionale luchthavens en Brussels Airport de kans krijgen om op een
maatschappelijk verantwoorde manier te blijven groeien, zowel wat passagiersaantallen als
vrachtcapaciteit betreft. De luchthaven is de motor achter heel wat werkgelegenheid.
Zo creëert elke directe luchthavenjob in Zaventem (meer dan 20.000), 1,2 jobs bij de
toeleveranciers (meer dan 24.000). Maar de luchthaven maakt ook mogelijk dat de nodige
“brains” snel en makkelijk Vlaanderen kunnen bereiken, een noodzakelijke voorwaarde om
een Europese topregio te worden.


Hoofdstuk 7. Leefbare steden
De Vlaamse samenleving heeft het potentieel van de steden nodig om een antwoord te kunnen
bieden op belangrijke maatschappelijke ontwikkelingen van de 21ste eeuw zoals diversiteit,
flexibiliteit en duurzaamheid. Steden zijn de motoren van economische welvaart en van
maatschappelijke en culturele vernieuwing.
Omdat sterke steden ook in de toekomst de beste waarborg bieden voor een welvarend
Vlaanderen moeten we die toekomst samen met de steden vorm geven en alle krachten,
expertise en middelen bundelen om een antwoord te bieden op de grote maatschappelijke
uitdagingen.
1. Stedenbeleid is een volwaardige Vlaamse bevoegdheid
Het stedenbeleid is een bevoegdheid van de deelstaten. De federale overheid moet stoppen
met parallel een eigen grootstedenbeleid te voeren op domeinen, zoals huisvesting en
stadsontwikkeling, waarvoor de gewesten en gemeenschappen bevoegd zijn. Op die manier
wordt de bevoegdheidsverdeling eindelijk gerespecteerd en wordt er ruimte gecreëerd op de
federale begroting.
Ter illustratie: het budget van het federale grootstedenbeleid bedraagt +/- 66,5 miljoen euro
op jaarbasis waarvan 28,8 miljoen euro (43,5%) naar Vlaanderen gaat. Het Vlaamse budget
voor stedenbeleid bedraagt in 2009 een goede 138 miljoen euro waarvan het overgrote deel
naar het Stedenfonds vloeit (+/- 124 miljoen euro) en een ander belangrijk deel (10 miljoen
euro op jaarbasis) naar stadsvernieuwingsprojecten.
Open Vld vraagt de stopzetting van het federale (groot)stedenbeleid. Op die manier wordt de
bevoegdheidsverdeling eindelijk gerespecteerd en wordt er ruimte gecreëerd op de federale
begroting.
2. Een Vlaams stadsontwikkelingsfonds
Stadsprojecten maken de stedelijke ambities zichtbaar en zetten de Vlaamse steden ook
internationaal op de kaart. Vlaanderen heeft de voorbije jaren een inhaalbeweging ingezet op
vlak van stadsvernieuwing. De investeringen in stadsontwikkeling hebben de leefbaarheid van
de stad aanzienlijk verbeterd. Veel stedelijke buurten en wijken hebben een echte
metamorfose ondergaan. Het stadsvernieuwingsdecreet heeft tot een algemene
kwaliteitstoename van stadsontwikkeling geleid en bijgevolg ook tot een stijging van het
aantal projectvoorstellen dat aan de subsidiecriteria voldoet. Aan de 17 geselecteerde
projecten uit de eerste twee oproepen zijn 40,6 miljoen euro Vlaamse subsidies in het kader
van stadsontwikkeling toegekend. De 17 projecten trokken contractueel 738 miljoen euro aan
investeringsgeld aan, waarvan 640 miljoen uit de privé- sector (69%).
Maar doordat het budget voor stadsontwikkeling niet evenredig is toegenomen met de
verhoogde capaciteit, daalt het gemiddeld subsidiebedrag per geselecteerd project. Verder
zorgt de onzekerheid over de volgende oproep dat de steden een project soms prematuur
indienen, zonder dat er voldoende duidelijkheid bestaat over de technische en financiële
haalbaarheid van het project waardoor een aantal projecten bij de uitvoering hapert.


Open Vld pleit voor een geïntegreerd Stadsontwikkelingfonds waarbinnen verschillende
middelenstromen (lokaal, centraal, Europees en privé) maar ook expertise, opvolging en
dienstverlening worden gebundeld om te investeren in duurzame stadsontwikkeling.
Open Vld streeft naar een krachtig watererfgoedbeleid in Vlaanderen, met aandacht voor
enerzijds het behoud van alle watererfgoed, maar anderzijds ook het versterken van het
waterbewustzijn van de Vlaming.
3. De stadsvlucht bij jonge gezinnen stoppen
De voorbije jaren hebben de steden aan aantrekkingskracht gewonnen en is de stadsvlucht in
absolute cijfers gekeerd. Die positieve evolutie is echter selectief. Een belangrijke doelgroep
van het stedenbeleid, met name jonge gezinnen -vaak sociaal economisch sterkere
huishoudens- blijven onze steden ook vandaag nog verlaten. Dergelijke gezinnen aantrekken
en behouden is nochtans cruciaal voor de steden omdat ze voor dynamiek en inkomsten
zorgen en voor een gezonde sociale mix.
De resultaten van de stadsmonitor 2008 wijzen op een algemeen hoge tevredenheid van de
stedelingen over hun stad en buurt, maar geven aan dat er met de kindvriendelijkheid van de
steden nog wat schort. Slechts de helft van de stadsbewoners is tevreden over de
voorzieningen voor kinderen en jongeren in de buurt. Ook op gebied van kinderopvang is er
nog werk aan de winkel: gemiddeld vindt slechts 1 inwoner op twee dat er voldoende
kinderopvang is. Antwerpen en Gent scoren minst goed met 38%. Dus ook voor wie in de
stad woont, zijn de voorzieningen op vlak van kinderopvang, speelruimte en kinderen- en
jongerenvoorzieningen ontoereikend. Niet alleen kwantitatief maar vooral kwalitatief: er
bestaat namelijk een grote kloof tussen het objectief gemeten aanbod aan voorzieningen voor
kinderen en jongeren en de graad van tevredenheid erover.
De belangrijkste doelstelling van het Vlaamse stedenbeleid blijft jonge gezinnen aansporen
om zich in de stad te vestigen of er te blijven wonen. Daartoe moet ook in de toekomst fors
geïnvesteerd worden in betaalbare woningen en een aangenaam leefklimaat voor jonge
gezinnen en in de kindvriendelijkheid van de steden: meer kinderopvang, betere
verkeersveiligheid, meer groen en een betere toegang tot sportieve, culturele en
vrijetijdsactiviteiten.
4. Inzetten op stadsregionale samenwerking
De functionele verwevenheid tussen de stad en de gemeenten er rond vormt de kern van de
stadsregionale problematiek. Het meer samen beheren van stad en rand moet centraal staan in
elke stadsregionale agenda. We pleiten voor een Vlaams decreet stadsregionale samenwerking
in het verlengde van het decreet intergemeentelijke samenwerking. Materies die zeker in
aanmerking komen voor een meer stadsregionale aanpak zijn wonen, mobiliteit, ruimtelijke
ordening, werk en ondernemen. Het voordeel van een stadsregionale vorm is dat gemeenten
zelf kunnen beslissen om bepaalde bevoegdheden over te dragen aan een stadsregionaal
bestuur.
Open Vld wil een kaderdecreet stadsregionale samenwerking met een menu aan vormen,
verder in te vullen op lokale maat en vanuit de lokale dynamiek. Deze samenwerking moet
op een structurele basis verankerd worden zodat het niet bij een vrijblijvende samenwerking
blijft. Ook de stadsregionale samenwerking over de landsgrenzen is voor Open Vld


prioritair. Zo moet er een structurele samenwerking opgestart worden voor de Euregio’s
Lille-Kortrijk, Hasselt-Maastricht, Turnhout-Breda-Tilburg-Eindhoven, Gent-Terneuzen.
5. Brussel
Open Vld ziet Brussel als een troef voor Vlaanderen. Er is immers een grote verwevenheid
van de Vlaamse en de Brusselse economie. Dagelijks verdienen meer dan 200.000 pendelaars
uit Vlaanderen hun brood in de hoofdstad. Eén bedrijf op drie in België heeft er zijn zetel.
Brussel draagt ook 20% bij in het Bruto Nationaal Product van België, met slechts 10% van
de inwoners. Van de vennootschapsbelasting die de federale staat int, komt maar liefst 34%
uit Brussel, tegenover 13% uit Wallonië en 52% uit Vlaanderen. Daarom is het belangrijk
verder te investeren in deze economische motor die wereldwijd een ijzersterk merk is en die
ook onze hoofdstad blijft.
Open Vld pleit voor grensoverschrijdende samenwerking in de Brussels Metropolitan Area,
een economische ruimte die Brussel en grote delen van Vlaams- en Waals-Brabant omvat.
De samenwerking moet zich in eerste instantie toespitsen op economische dossiers, op
afspraken rond ruimtelijke ordening en op de oplossing van het mobiliteitsvraagstuk.
Voor haar beleid in Brussel inzake onderwijs, cultuur, welzijn, jeugd, sport en toerisme blijft
Vlaanderen de te bereiken doelgroep in de hoofdstad beschouwen als een derde van de
Brusselaars. Zo is de Vlaamse Gemeenschap op een relevante manier aanwezig in het
Brusselse stadsweefsel. Het succes van het Vlaams aanbod in Brussel op vlak van
bijvoorbeeld scholen, taallessen en culturele evenementen is nog nooit zo groot geweest bij de
anderstalige Brusselaars. Vlaanderen verwerft zo een toekomstgericht maatschappelijk
aandeel in haar kosmopolitische hoofdstad.
Om nieuwe uitdagingen aan te kunnen zoals de uitbouw van het bestaande metronetwerk
heeft Brussel ook financiële hefbomen nodig. Tegelijk moet Brussel absoluut werken van
transparante beleidsstructuren door een aantal belangrijke gemeentelijke bevoegdheden
naar het Brussels Hoofdstedelijk Gewest over te hevelen.


Hoofdstuk 8. Onderwijs
Voor Open Vld zijn gelijke kansen, vrije keuze, maatwerk en het streven naar excellentie
belangrijke kernbegrippen in het onderwijsbeleid. Elk kind is anders. Elk kind heeft talenten.
Het is de taak van het onderwijs om uit ieder kind het beste te halen.
Het onderwijsbeleid van Open Vld legt drie klemtonen, in lijn met de voorstellen van de
Europese Commissie: moderne competenties, kwaliteit voor iedereen en excellentie in het
hoger onderwijs.
1. Nieuwe competenties voor een nieuwe eeuw
De economische en sociale veranderingen in de Europese Unie brengen nieuwe kansen en
uitdagingen met zich mee. Jongeren moeten over nieuwe competenties beschikken om zich in
een geglobaliseerde wereld waar verscheidenheid de norm is te kunnen ontplooien. Uiteraard
blijven lezen, schrijven en rekenen de basis. De achteruitgang op het vlak van geletterdheid is
onaanvaardbaar. Brede lees- en literatuuracties, ook buiten de school, maken van lezen
opnieuw een lust in plaats van een last. Ook digitale geletterdheid (ICT-kennis) is
onontbeerlijk in de 21ste eeuw. Het gebruik van het internet wordt aangemoedigd. De digitale
snelweg biedt onbeperkte mogelijkheden voor een synthese tussen technologie en creativiteit.
Om van Vlaanderen een topregio te maken, moeten leerlingen zich sleutelvaardigheden
eigen maken. Lezen, schrijven en rekenen blijven de basis. Maar ook voor ICT-kennis,
ondernemerschap en creativiteit moet er plaats zijn.
Levenslang leren wordt de norm. In onze complexe wereld is het vermogen om te blijven
leren en vernieuwen evenveel waard als parate kennis.
Open Vld stelt voor om elke werknemer het recht te geven op een leersabbatical: een
periode tijdens elke loopbaan die kan worden ingevuld om je bij te scholen of te
specialiseren. De rechten hiervoor worden opgebouwd door anciënniteit of een individuele
leerrekening.
Meertaligheid is een troef. Daar zijn we in Vlaanderen al eeuwenlang van overtuigd. Toch
remt de huidige taalregeling een meertalige vorming af. Uit wetenschappelijk onderzoekt
blijkt dat anderstalig onderwijs de kennis van het Nederlands als basistaal niet benadeelt,
integendeel. Nederlands als basistaal is een belangrijke premisse, maar in een zelfbewust
Vlaanderen is er daarnaast ook plaats voor een gevarieerd en sterk uitgebouwd taalonderricht.
Open Vld pleit voor meer vrijheid in de manier waarop vreemde talen worden aangeleerd.
Het taalonderwijs in zowel kleuter-, lager-, secundair, als hoger onderwijs wordt volledig
veranderd. Meertaligheid is een troef en staat niet haaks op een goede kennis van het
Nederlands. Taaluitwisselingsprojecten, onderdompelingen en onderricht in twee of drie
talen wordt mogelijk in alle scholen die dat willen.
Om jonge mensen alle kansen te geven in de geglobaliseerde samenleving, krijgen secundaire
scholen de kans om een Europees Baccalaureaat uit te rijken dat leerlingen toegang geeft tot
elke onderwijsinstelling in de Europese Unie. Dit laureaat is een aanvullende mogelijkheid
bovenop het normale diploma secundair onderwijs; het bestaat erin dat leerlingen de


“baccalaureaatstoets” kunnen afleggen waarna de weg openligt naar studeren in het
buitenland.
Omdat de toekomst van Vlaanderen binnen de Europese Unie ligt, krijgen secundaire
scholen de mogelijkheid om proeven te organiseren tot het behalen van een Europees
Baccalaureaat.
Scholen zijn draaischijven voor sport, spel, taal- en cultuurbeleving, zowel tijdens als na de
lesuren. Scholen moeten voor Open Vld ook open staan voor de buurt waarin ze gevestigd
zijn. De band tussen de buurtbewoners en de scholen moet sterker worden gemaakt. De
kennis en de infrastructuur van de scholen moet ook de buurt ten goede komen.
Open Vld wil “open” of “brede” scholen, toegankelijk voor iedereen in de buurt. Er worden
workshops of projecten georganiseerd samen met het lokale verenigingsleven.
Open Vld wil het kamperen voor scholen om kinderen te kunnen inschrijven in een school
naar keuze, voorkomen. Daarom zal Open Vld het GOK-decreet op dit punt evalueren en
eventueel bijsturen, zonder evenwel het inschrijvingsrecht in vraag te stellen.
2. Kwaliteit voor iedereen
Gelijke startkansen vormen het uitgangspunt voor een liberaal onderwijs beleid. Ieder kind is
een kind, voor wie niet de afkomst, maar de toekomst telt. En toch zijn geen twee kinderen
gelijk. Elk kind heeft eigen talenten. Een eigen achtergrond. Een eigen verhaal. Het is een
kerntaak van het onderwijs om uit elk kind het beste te halen en niemand achter te laten.
Onderwijs is dé hefboom naar sterke, vrije mensen. Onderwijs is veel meer dan kennis
overdragen. Het is vooral mensen de kansen geven echt vrij te zijn.
Het verwerven van een diploma is daarom cruciaal. Toch verlaat vandaag bijna één op de vijf
Vlaamse jongens het secundair onderwijs zonder diploma. En dat percentage is de voorbije
jaren alleen maar gestegen, ondanks de acties van de Vlaamse overheid. Deze
“ongekwalificeerde uitstroom” moeten we ernstig nemen. Het is een moderne samenleving
onwaardig.
Jongeren zonder diploma starten met een handicap in onze samenleving. Daarom wil Open
Vld tegen 2020 het aantal kortgeschoolden in Vlaanderen met de helft omlaag.
Dat er zoveel jongeren zijn dit zonder diploma de schoolbanken verlaten, kent tal van
oorzaken: de taal- en andere achterstanden bij kansarmen of allochtonen, het gebrek aan
maatwerk, een rigide onderwijssysteem dat een overstap van ASO naar TSO of BSO moeilijk
maakt. Rode draad is dat ons onderwijs vandaag veel te homogeen werkt. Kinderen zijn deel
van een klas, een groep. Er is onvoldoende ruimte voor een individuele aanpak.
Open Vld wil meer ruimte voor een gediversifieerde aanpak in ons onderwijs. Elk kind is
anders. Maatwerk moet de regel worden. Scholen moeten daarbij meer vrijheid krijgen bij
de invulling van hun onderwijstaak. We voorzien tegelijkertijd een grotere inspraak voor de
student. Het is ook nodig om meer concurrentie en marktwerking in het onderwijs te
hebben. Dit zal niet alleen de diversiteit maar ook de kwaliteit ten goede komen.


Ons onderwijs is nog teveel een “sorteermachine”, die leerlingen indeelt in een
onderwijsvorm (ASO, TSO en BSO), op grond van hun prestatieniveau. De overstap tussen
de onderwijsvormen verloopt ook veel te star. Vandaag kiezen leerlingen – vaak onder druk
van ouders en leraars – ervoor om te starten in de moeilijkste richtingen, om dan nadien “af te
zakken” naar andere richtingen. Ze hebben daarbij amper twee jaar om een definitieve keuze
te maken. Na twee jaar moet de leerling immers “op zijn plaats zitten”. Nadien overstappen is
een pak moeilijker. Deze opdeling leidt tot heel wat frustraties en ontgoocheling, met vroege
uitstap tot gevolg.
Het onderscheid tussen ASO, TSO en BSO wordt afgezwakt. De eerste graad dient de
nadruk te leggen op algemene vorming, vakoverschrijdend werken en moderne
competentievorming. Vanaf de tweede graad dienen meer specifieke keuzes gemaakt te
worden. De mobiliteit tussen de verschillende richtingen moet eenvoudiger.
Open Vld wil ook nieuwe onderwijsvormen verder stimuleren.
Spijbelen leidt tot minder kansen. Spijbelgedrag moet daarom actief worden bestreden.
Daarbij spelen ook de ouders een belangrijke rol. Zij moeten op hun verantwoordelijkheden
worden gewezen, desnoods via een sanctie. Daarbij kan gedacht worden aan het intrekken van
de studietoelage. Een sanctie is evenwel enkel nuttig in de mate de ouders ook effectief nog
greep hebben op hun kinderen of op de hoogte zijn van het spijbelgedrag.
Ouders dragen een belangrijke verantwoordelijkheid in het creëren van toekomstkansen
voor hun kinderen. De samenleving mag van ouders eisen dat ze hun verantwoordelijkheid
ook opnemen en bijvoorbeeld spijbelgedrag van hun kinderen consequent bestrijden.
Ouders die dat niet doen moeten begeleid worden en zo nodig ook gesanctioneerd via de
inhouding van studietoelagen. Studietoelagen in de kleuterschool hebben voor Open Vld
ook maar alleen zin als ze op een doorgedreven manier zorgen voor regelmatige
aanwezigheid van de allerzwaktsten.
Gelijke startkansen wil zeggen dat de lat voor iedereen hoger mag. In geen geval mag
gelijkheid betekenen dat iedereen een stap achteruit moet zetten. Onder meer daarom vraagt
Open Vld om de maximumfactuur voor buitenschoolse activiteiten in het lager onderwijs na
evaluatie bij te sturen. De doelstelling is en blijft juist. Open Vld is van mening dat onderwijs
een basisrecht is dat kosteloos beschikbaar moet zijn. De financiële draagkracht mag geen rol
spelen in de kwaliteit van het onderwijs. De maximumfactuur blijkt echter een slecht middel
om het doel te bereiken. In plaats van ervoor te zorgen dat niemand achter blijft, zorgt de
maximumfactuur voor buitenschoolse activiteiten voor een verschraling van het aanbod.
Schoolreizen, culturele activiteiten en dagtrips worden afgeschaft in plaats van toegankelijk
gemaakt. Dat kan niet de bedoeling zijn. Voor Open Vld moet het onderwijs een brug zijn
naar cultuur, naar sport en naar algemene vorming.
Open Vld blijft achter de uitgangspunten staan van de maximumfactuur, maar wil een
grondige evaluatie en bijsturing van het systeem. Iedereen moet méér in plaats van minder
kansen krijgen.
De kans op een beter leven begint in de kleuterklas. De invoering van een inschrijvingsplicht
voor kleuters is een goede zaak. Open Vld wil de instapleeftijd voor kleuters verlagen naar
drie jaar. Alleen op die manier krijgen de zwakste kinderen de omkadering en structuur die ze
nodig hebben om hun leven omhoog te tillen.


Gelijke startkansen beginnen in de kleuterklas. Open Vld verlaagt de leeftijd van de
inschrijvingsplicht voor kleuters tot 3 jaar.
Open Vld wil ook kleine kleuterklassen en meer kleuterleid(st)ers. Door een tekort aan
personeel enerzijds, en een groeiende babyboom anderzijds, zitten er te veel kleuters in vaak
slecht uitgeruste kleuterklassen.
Open Vld wil kleinere kleuterklassen en meer kleuteronderwijzers. De werkingsmiddelen
van het kleuteronderwijs worden opgetrokken tot het niveau van het basisonderwijs. Door
meer tijd en ruimte te voorzien voor specifieke kindgerichte activiteiten zoals muzikale of
beeldende vorming, taalbaden of sporten, komen ook meer mensen met verschillende
vorming in aanmerking om les te geven in het kleuteronderwijs.
De muren tussen kinderopvang en kleuteronderwijs moeten gesloopt worden. Welzijn en
onderwijs bestaan niet naast elkaar, maar moeten maximaal op elkaar zijn afgestemd.
De muren tussen kinderopvang en kleuteronderwijs zijn kunstmatig. Het beleid moet op
elkaar worden afgestemd.
De school vervult een steeds groter wordende rol in de opvoeding van kinderen. Ouders
hebben meer dan ooit nood aan begeleiding en ondersteuning in hun opvoedingstaak.
Basis- en secundaire scholen krijgen voldoende uren toebedeeld voor zorg en
zorgcoördinatie.
Open Vld wil vanaf het middelbaar onderwijs meer aandacht voor geschiedenis van de 20ste
eeuw in alle onderwijsvormen.
3. Leraren en scholen in een sleutelrol
Leraren en proffen verdienen ons respect. Ze hebben een roeping, geen job. Ze vervullen een
sleutelrol bij de invulling van de liberale klemtonen in het onderwijsbeleid.
Goede en gemotiveerde leerkrachten zijn goud waard in de vorming van leerlingen.
Leerkrachten moeten voldoende tijd krijgen om zich met hun kernopdracht, lesgeven, bezig te
houden. Er moeten voldoende leerkrachten zijn voor een niet al te grote klassen. Korte en
lange vervangingen moeten flexibel ingevuld kunnen worden.
Het onderwijs in Vlaanderen is zeer strikt gereglementeerd. Uiteraard zijn kwaliteitsbewaking
en een goede controle op de besteding van middelen noodzakelijk, maar de slinger is te ver
doorgeslagen. Scholen, leerkrachten en directie moeten meer vrijheid en ademruimte krijgen.
Door overdreven betutteling blijft steeds minder tijd over om met leerlingen of studenten
bezig te zijn.
Voor Open Vld moet de planlast voor scholen en leerkrachten drastisch verlagen. Regels
moeten eenvoudiger en transparanter. Leerkrachten en directie kunnen opnieuw meer tijd


kunnen besteden aan de essentie van hun taak: lesgeven en de leerlingen begeleiden in het
leerproces. .
Het arbeidsmarktrapport kondigt een nijpend tekort aan leerkrachten aan vanaf 2010.
Open Vld pleit voor een modern personeelsmanagement in het onderwijs. Om nieuwe
leerkrachten aan te trekken, moet het beroep opnieuw waardering krijgen. Er moet ruimte
zijn voor bijscholing en ervaringsgerichte stages voor leerkrachten. Een
combinatieloopbaan onderwijs – private sector is een win-winoplossing voor de
samenleving.
Open Vld pleit ervoor om de vervangingspool van leerkrachten opnieuw in te voeren. Alleen
op die manier kan snel en efficiënt worden ingespeeld op de vraag naar leerkrachten.
De vervangingspool voor leerkrachten wordt opnieuw ingevoerd. Er wordt rekening
gehouden met regionale factoren en een financiële responsabilisering van het lokale
niveau.
Een school is een KMO. Directies en middenkader sturen een team van personeelsleden en
leerlingen aan zonder hiervoor op de noodzakelijke maatschappelijke erkenning te kunnen
rekenen.
Directies en middenkader leiden een KMO en moeten daarvoor gewaardeerd worden. Het
beleid moet in de volgende legislatuur loopbaanperspectieven uittekenen voor directies en
middenkader, zowel inhoudelijk als financieel.
Een van de kernvragen voor het beleid is of gemeenten en steden in de toekomst nog tot taak
moeten hebben om onderwijs in te richten? De voorbije decennia werden regelmatig delen
van het stedelijk onderwijs overgedragen. Vaak gebeurde dit niet uit principiële motieven,
maar eerder uit budgettaire noodzaak.
Open Vld wil een ronde tafelbespreking over de rol van steden, gemeenten en provincies in
het onderwijs. Waar mogelijk, wordt de inrichting en organisatie van deze scholen als
resultaat van de besprekingen naar het Vlaamse niveau overgeheveld.
De volgende Vlaamse regering maakt de inhaalbeweging voor scholenbouw concreet en
operationeel. Nieuwe scholen hebben een voorbeeldrol inzake rationeel energiegebruik en
verluchting. Ze moeten daarom voldoen aan minstens de E50-norm. Er wordt ook gekozen
voor materialen die passen in de cradle-to-cradle principes. Bij verbouwingen kiezen we voor
CO2-neutrale schoolgebouwen. We denken hierbij aan optimaal gebruik van zonne- of
windenergie. Inzake waterverbruik, eigen zuiveringssystemen, afvalbeleid of
recyclagemogelijkheden is er in veel Vlaamse scholen nog vooruitgang te boeken.
Pilootprojecten, gespreid over heel Vlaanderen, tonen de beste praktijken inzake
duurzaamheid.
Open Vld wil een inhaalbeweging in de bouw en modernisering van schoolgebouwen.
Daarbij wordt volop de kaart getrokken van duurzaamheid en de toegankelijkheid voor
mensen met een handicap..


Ook de inrichting van Vlaamse scholen wordt niet vergeten: door middel van innovatieve
aanbestedingen doen de overheid en de private sector samen aan interieur-innovatie.
Het meubilair, het lesmateriaal en de inrichting van scholen moeten worden aangepast aan
de noden van de 21ste eeuw. Open Vld denkt hierbij bijvoorbeeld aan computers, smart
boards en internetbibliotheken waar alle leerlingen gratis gebruik kunnen maken van het
internet. Lesgeven moet ook kunnen met minder papier. De nieuwe ICT-toepassingen
maken dat mogelijk. Door middel van innovatief aanbesteden, krijgt de private sector een
belangrijke rol bij de interieur innovatie van Vlaamse scholen.
De Vlaamse overheid en de bedrijfswereld moeten praktische afspraken maken om tegen
betaalbare prijzen de recentste studiematerialen aan jonge mensen aan te bieden.
4. Excellentie in het hoger onderwijs
De kernwoorden voor het Vlaamse hoger onderwijs zijn excellentie en internationalisering. In
een kenniseconomie is enkel de beste vorming goed genoeg. Wie de hersenen van de wereld
wil aantrekken, mag geen genoegen nemen met middelmatigheid. In het financieringsmodel
voor het Hoger Onderwijs wordt excellentie daarom ingebracht als extra
financieringscriterium.
Om Master-na-Master opleidingen voor iedereen die over de nodige kwalificaties beschikt
financieel toegankelijk te maken, wordt een systeem opgezet van overheidswaarborgen
voor studenten die een studielening bij een bank aangaan, naar analogie met de
overheidswaarborgen voor KMO’s. In samenwerking met de federale overheid wordt
eveneens een systeem van renteloze en fiscaal aftrekbare studieleningen uitgewerkt.
Open Vld gelooft dat gezonde concurrentie tussen studenten het algemene onderwijsniveau
hoger tilt. Dit staat niet haaks op de open toegankelijkheid van onze instellingen. Open Vld is
voorstander van gelijke startkansen en een open toegang tot Hoger Onderwijs, maar tijdens de
opleiding kunnen alleen kwaliteit en bekwaamheid de norm zijn.
Voor iedere student wordt er een aangepast levenslang leertraject voorzien.
Tegen het einde van de legislatuur 2009-2014 zullen er nog drie vormen van hoger onderwijs
over zijn in Vlaanderen: Hoger Beroepsonderwijs, Professionele Bachelors en Academische
Bachelors en Masters.
Bij de aanvang van de nieuwe legislatuur moeten de nodige initiatieven - zowel decretaal
als financieel - genomen worden om het hoger onderwijs van twee cycli in de hoge scholen
verder te academiseren. De associaties moeten dit proces begeleiden. In geen geval mag de
academisering leiden tot een verzwakking van het specifieke profiel van deze opleidingen
naar de arbeidsmarkt toe.
De professionele bachelors moeten op evenwichtige wijze gefinancierd worden. Ze hebben
een bijzondere rol om bij te dragen tot de innovatieve capaciteit van onze KMO’s en de nonprofitsector.
Het Hoger Beroepsonderwijs, waarvoor op het einde van de vorige legislatuur
het kader werd gecreëerd, wordt volledig uitgebouwd in overleg met de socio-economische
partners.


Rationalisering blijft een belangrijke doelstelling. Dat wil zeggen dat de beschikbare
middelen op een zo efficiënt mogelijke manier worden ingezet. Vlaanderen is één kennisregio
en heeft geen sub-lokaal hoger onderwijsbeleid nodig. Vlaanderen positioneert zich als
topregio inzake hoger onderwijs.
Naar de buitenwereld toe, trekken we samen de kaart van uitmuntendheid en openheid. Intern
zorgen een gezonde concurrentie tussen associaties en de eigenheid van de instellingen voor
diversiteit en een optimale afstemming op de Vlaamse arbeidsmarkt.
Openheid en internationaal denken wil ook zeggen dat er plaats is voor andere talen dan het
Nederlands.
Voor elke student die zich inschrijft in het Vlaamse hoger onderwijs, wordt een voldoende
aanbod voorzien aan opleidingen in het Engels of een andere relevante taal binnen de
opleiding. De huidige taalregeling wordt daartoe aangepast.
De Vlaamse young potentials die toegelaten worden tot internationale topinstellingen,
kunnen voor de financiering gebruik maken van de Columbus-beurs, die door het
bedrijfsleven en de overheid in het leven wordt geroepen om onze blik te verruimen.


Hoofdstuk 9. Elke mens telt
Vanuit een liberale visie is het een kerntaak van de overheid om structurele achterstellings- en
uitsluitingsmechanismen weg te werken, discriminatie actief te bestrijden en gelijke
startkansen voor iedereen te garanderen.
Liberalen verdedigen het recht van elk individu om ànders te zijn. Mensen zijn wel
gelijkwaardig, maar niet hetzelfde. We verzetten ons tegen een betuttelende en bevoogdende
overheid die mensen in door het beleid bepaalde vakjes wil duwen of die uitgaat van een
rigide groepsdenken. Een open en vrije samenleving is per definitie ook een diverse
samenleving.
Precies omdat mensen verschillend zijn, beschouwen we de diversiteit die onze samenleving
kenmerkt als verrijkend. Omdat we gelijke kansen expliciet koppelen aan diversiteit vervalt
het gelijkekansenbeleid dat wij voorstaan niet in groepsdenken.
Diversiteit is verrijkend, maar heeft ook bepaalde grenzen. Er kan en mag niet getornd
worden aan de waarden die er net voor zorgen dat we als vrije individuen kunnen samenleven.
We denken hier aan de gelijkwaardigheid van alle mensen (man of vrouw, hetero of holebi,
blank of zwart,…), de democratische rechtstaat, de vrijheid van meningsuiting en de
scheiding tussen kerk en staat.
1. Eén minister
Diversiteit en gelijke kansen zijn twee zijden van dezelfde medaille. Op dit ogenblik wordt dit
niet weerspiegeld in het beleid. Terwijl op dit moment de ene minister bevoegd is voor
Inburgering en Integratie, is een andere dit voor gelijke kansen, en zitten
samenlevingsopbouw en armoedebeleid onder de paraplu van welzijn. We zijn ervan
overtuigd dat hier verandering in moet komen. De basisdoelstelling is het garanderen van
gelijke kansen en de volwaardige participatie van iedereen aan de samenleving.
Open Vld wil één minister die verantwoordelijk is voor Maatschappelijke Integratie. Deze
bevoegdheid omvat: inburgering, diversiteit, gelijke kansen en samenlevingsopbouw.
Op het werkveld blijkt steeds opnieuw dat we te weinig weten over wie (nog) geen gelijke
startkansen heeft. De gegevens over arbeidsmarkt, over wonen, over onderwijs zijn niet of
slechts gebrekkig aanwezig als het over gelijke kansen gaat. Nochtans is dit broodnodig als
voeding en feedback voor het beleid. Ook gegevens over discriminatie ontbreken te vaak.
De Vlaamse Regering zal op systematische wijze objectieve gegevens verzamelen over
(on)gelijke kansen en over discriminatie. We gebruiken deze gegevens om het beleid te
evalueren en bij te sturen.
2. Onderwijs
Onderwijs is en blijft een cruciale hefboom om mensen kansen te geven op welvaart en
welzijn. In de kennismaatschappij waarin we leven hebben we bovendien nood aan een
cultuur van levenslang leren. Zo blijven we mensen ook in latere levensfasen en in een
veranderende omgeving nieuwe kansen bieden. Het onderwijs speelt een cruciale rol om onze


jongeren te ondersteunen in hun ontwikkeling tot kritische en zelfredzame volwassenen, die in
staat zijn een eigen oordeel te vormen en opkomen voor respect voor diversiteit en het streven
naar gelijke kansen.
Minister Marino Keulen heeft in de voorbije legislatuur door een commissie onder leiding van
professor Marc Bossuyt laten onderzoeken welke waarden onze samenleving nodig heeft om
samenleven in diversiteit mogelijk te maken. Deze zijn: vrijheid, gelijkheid, solidariteit,
respect en burgerschap. Op basis hiervan werd in het kader van het inburgeringsbeleid een
doelenkader voor de cursus Maatschappelijke Oriëntatie vastgelegd.
Open Vld wil de eindtermen van het onderwijs laten screenen in functie van de inhoud van
het doelenkader Maatschappelijke Oriëntatie. Dit houdt onder andere in dat elk kind en
elke jongere onderwijs moet krijgen over mensenrechten, en dat we streven naar een
hogere gevoeligheid voor vooroordelen, intolerantie en discriminatie.
Daarbij moet er aandacht zijn voor het etnisch-culturele en voor de gelijkwaardigheid tussen
man en vrouw, maar bijvoorbeeld ook voor homofobie. Ook in lerarenopleidingen, en bij de
centra voor leerlingenbegeleiding (CLB’s) moet er aandacht zijn voor het “omgaan met
diversiteit”.
Ook ouderbetrokkenheid speelt een grote rol in het onderwijs. Het is voor de ontwikkeling
van hun kinderen cruciaal dat ouders hun kinderen opvolgen, en dat ze ook voldoende
kwaliteitsvolle contacten hebben met de school. Het is duidelijk dat taalbarrières hierbij een
belangrijke belemmering kunnen zijn.
De Vlaamse overheid voorziet laagdrempelige taallessen voor ouders van kinderen tussen 3
en 12 jaar die het Nederlands niet voldoende machtig zijn. We voeren hierbij in de eerste
plaats een stimuleringsbeleid voor ouders die gebruik maken van hun voorinschrijfrecht op
basis van thuistaal uit het Decreet Gelijke Onderwijskansen.
Onderwijs stopt niet op 18 jaar. We stellen nog te vaak vast dat kinderen uit kansarme
gezinnen veel minder hoger onderwijs volgen dan anderen. Het volstaat niet dat al veel
financiële drempels weggewerkt zijn om iedereen die daartoe de capaciteiten heeft op de weg
naar onze universiteiten en hogescholen te loodsen.
Wij ondersteunen en initiëren projecten die kinderen met een handicap of kinderen uit
kansarme gezinnen, onder andere uit gezinnen van vreemde herkomst, toeleiden naar
hoger onderwijs. Het belang van rolmodellen mag daarbij niet onderschat worden.
Ook voor volwassenen die onderwijs genoten hebben in andere landen moet aandacht zijn.
Het kan niet dat iemand met een doktersdiploma uit bv. Brazilië hier alleen als verpleger aan
de slag kan.
We faciliteren en versnellen de gelijkschakeling of de gelijkwaardig verklaring van
buitenlandse diploma’s. We streven ernaar buitenlandse diploma’s zoveel mogelijk op hun
gepaste niveau te erkennen.


3. Tewerkstelling en arbeid
Zeker in onzekere economische tijden zoals we die nu meemaken moeten we extra alert zijn
voor de situatie van mensen uit kansengroepen op de arbeidsmarkt. Het opkrikken van onze
werkgelegenheidsgraad komt immers vaak neer op het activeren van kansengroepen. We
stellen immers vast dat de werkzaamheidsgraad van mensen tussen 25 en 50 jaar zeer hoog
ligt (80 %), terwijl dat vooral jongeren, ouderen, mensen van allochtone herkomst,
arbeidsgehandicapten en andere kansengroepen het te vaak laten afweten op de arbeidsmarkt.
Open Vld streeft naar een verhoging van de arbeidsparticipatie van mensen uit
kansengroepen. Werk is daarenboven een belangrijk kanaal voor de integratie van mensen
van allochtone herkomst, maar ook vice versa. Wij pleiten er dan ook voor om de link
tussen arbeidsmarktbeleid en inburgerings- en integratiebeleid nog meer te versterken. Het
hebben van een job is nog steeds de beste manier om de participatie aan de maatschappij en
de waardigheid en weerbaarheid van mensen te verhogen.
Dat mensen in verhouding tot hun capaciteiten niet voldoende kunnen deelnemen aan de
arbeidsmarkt, heeft vaak te maken met het onderwijs dat ze al of niet genoten hebben.
Nochtans moeten mensen recht hebben op herkansing in latere levensfases, net omdat we
geen talenten onbenut willen laten.
Voor mensen die (voorlopig) niet in het reguliere arbeidscircuit actief kunnen zijn, zetten
we voluit in op de kanseneconomie. Het is de taak van de overheid om kansenjobs te
creëren en te investeren in een volwaardige sociale economie. Deze kansenjobs kunnen
dienen als opstap naar het reguliere arbeidscircuit. Daartoe beschouwen we sociale
economie niet als een apart beleidsdomein, maar integreren we dit in de domeinen werk en
economie.
De Vlaamse overheid verwacht van bedrijven dat zij niet discrimineren en dat zij oog hebben
voor hun maatschappelijke rol bv. bij het tewerkstellen van kansengroepen. De overheid zelf
heeft hier echter ook nog een hele weg te gaan. Nog meer dan vandaag de dag het geval is
moet de Vlaamse overheid op zichzelf toepassen wat zij van andere werkgevers verwacht.
De Vlaamse overheid is een voorbeeldwerkgever. De Vlaamse overheid moet nog meer
inzetten op het voeren van een daadkrachtig diversiteitsbeleid en de instroom én vooral ook
de doorstroom van alle kansengroepen. Geen glazen plafond, geen roze plafond, geen
plafond voor allochtonen. Verder ijvert Open Vld voor de uitbreiding van de mogelijkheden
om interim-arbeid mogelijk te maken in de overheid. Tot slot moet de Vlaamse overheid een
voorloper worden in het erkennen van (elders verworven) competenties.
4. Media
In de meest diverse vormen van communicatie en media moet het voor alle Vlamingen
duidelijk worden dat onze samenleving divers is en dat we er met zijn allen kunnen voor
zorgen dat het samenleven in diversiteit ook harmonieus kan verlopen. Beeldvorming is hierin
nu eenmaal een cruciale factor.
Open Vld wil via de beheersovereenkomst met de openbare omroep een volwaardig
diversiteitsbeleid stimuleren, en dit zowel in het interne beleid van de omroep als in de


inhoudelijke programmatie. Daarbij is het streven naar herkenbare diversiteit de
doelstelling.
We mogen onze ogen niet sluiten voor het feit dat er nog altijd veel volwassenen zijn die het
Nederlands niet voldoende beheersen om een krant te lezen of het nieuws op TV te kunnen
volgen. Volgens een studie van de Nederlandse Taalunie is 1 op 7 van de Vlamingen
functioneel analfabeet. Nochtans is het volgen van de (lokale en Vlaams/Belgische) actualiteit
belangrijk om betrokkenheid bij en participatie aan de samenleving te stimuleren. Ook kennis
van het Nederlands speelt hierin een belangrijke rol.
Open Vld wil dat de Vlaamse Regering onderzoekt of het nieuws (ook van regionale
zenders) via teletekst in een aantal talen kan ondertiteld worden (Frans, Engels, Turks,
Arabisch, Spaans,…)zodat de zender een meer Europese invulling kan krijgen.
Open Vld wil dat de Vlaamse overheid stimulansen geeft naar onderzoek voor auditieve en
visuele ondersteuning van een maximaal aantal televisieprogramma’s voor nog meer
toegankelijkheid voor mensen met een visuele en/f auditieve handicap.
5. Welzijn
Vele mensen hebben problemen om hun eigen kinderwens vervuld te zien. De adoptiediensten
erkend door de Vlaamse overheid spelen hierin een belangrijke rol. Toch stellen we vast dat –
behalve voor meemoeders – zich hier voor holebi-koppels nog altijd een structureel probleem
stelt; iets wat we in een moderne samenleving niet kunnen en niet willen aanvaarden.
De Vlaamse overheid moet de bestaande adoptieprocedure evalueren en bijsturen. We
waken erover dat de adoptieprocedures, zowel voor binnenlandse als voor buitenlandse
adopties, voor koppels van hetzelfde geslacht met dezelfde bril worden bekeken als die van
heterokoppels. De overheid gaat in dit verband actief op zoek naar relevante
partnerorganisaties en –landen.
De mensen die naar Vlaanderen gekomen zijn in het kader van de tweede migratiegolf
bereiken langzaamaan de derde leeftijd. Er is dan ook nood aan aandacht voor ouderen van
vreemde herkomst. Op dit moment is voor dit thema nog veel te weinig aandacht.
Thuiszorgdiensten en ouderenvoorzieningen moeten gestimuleerd worden om in de
nascholing en training van het personeel ruim aandacht te besteden aan het thema
“diversiteit”, met inbegrip van kennis van tradities en gewoontes uit diverse culturen en
religies.
6. Inburgering
Marino Keulen heeft quasi vanuit het niets op vijf jaar tijd een efficiënt inburgeringsbeleid uit
de grond gestampt. Alle nieuwkomers die van buiten de Europese Unie komen zijn nu
verplicht om taallessen te volgen, een opleiding te volgen over de gewoonten en gebruiken en
de waarden en normen van onze samenleving, en worden geholpen om zo snel mogelijk aan
het werk te gaan. De belangrijkste doelstelling is het stimuleren van de zelfredzaamheid bij de
betrokkenen. Ondertussen volgen per jaar bijna 15.000 mensen per jaar een
inburgeringstraject. Oudkomers die leven van een vervangingsinkomen kunnen nu ook gevat
worden.


Open Vld wil, wat betreft het inburgeringsbeleid nog verder gaan:
- Verhoging van het te bereiken niveau van Nederlandse taalbeheersing
- Invoeren van een specifieke cursus maatschappelijke oriëntatie voor de bedienaars
van erediensten
- Het implementeren van een Imamopleiding binnen het Vlaamse Onderwijs, als
alternatief voor de zogenaamde “import-imams”
- Om de Belgische nationaliteit te bekomen dient men aan een
inburgeringsverplichting te voldoen
- Een reële valorisatie van een behaald inburgeringsattest, bijvoorbeeld bij
sollicitaties (in de eerste plaats bij de Vlaamse overheid zelf)
- Een traject naar zelfstandig ondernemerschap als volwaardig alternatief voor het
reeds bestaande traject naar loontrekkende
Sport en cultuur zijn een drempelverlagend middel om integratie te bevorderen. Door
gedachten en gevoelens uit te drukken, door cultuur samen te beleven, samen sportieve
resultaten te bereiken leren we elkaar beter kennen.
7. Armoedebestrijding
Liberalen zijn voorstander van een sterke sociale zekerheid. Wie niet in staat is om een
inkomen uit arbeid of vermogen te verwerven heeft recht op sociale bescherming. In een open
samenleving laat je mensen die het moeilijk hebben niet in de steek. Maar een uitkering is
altijd het laatste redmiddel.
In de eerste plaats proberen we mensen te wapenen om (terug) te participeren. Het sociale
vangnet moet waar mogelijk een maatschappelijke springplank zijn. We blijven
werkloosheidsvallen en andere sociale beschermingsvallen actief wegwerken en streven naar
het invoeren van de verzekeringsgedachte in de werkloosheidsuitkeringen.
Open Vld wil van armoedebestrijding een belangrijke prioriteit maken voor de volgende
Vlaamse Regering. Volgende zaken dringen zich op:
- Een reëel preventief armoedebeleid, specifiek gericht op kansengroepen
(éénoudergezinnen, thuislozen, mensen van allochtone herkomst, jongeren,
senioren en personen met een handicap)
- Coördinatie van verschillende initiatieven voor mensen met schulden
(schuldbemiddeling, collectieve schuldenregelingen,…)
- Om uit armoede te kunnen geraken zijn mobiliteit en (digitale) geletterdheid
cruciaal. De betrokken beleidsdomeinen moeten hiertoe een concreet actieplan
opstellen.
- Actieve participatie aan de samenleving en een inkomen zijn de sleutels om uit
armoede te raken. Naast maatregelen in het kader van sociale economie en
ondernemerschap (zie elders) voorzien we ook in begeleiding op maat door de
VDAB voor diverse kansengroepen, waar nodig in nauwe samenwerking met het
OCMW.
We willen onze ogen niet sluiten voor de zogenaamde armoedeval, waarbij uitkeringen
ongewilde neveneffecten kunnen hebben. Denken we maar aan twee arme mensen of mensen
met een handicap die gaan samenwonen; beiden verliezen dan vaak een deel van hun


uitkering en dus houden ze samen minder over dan apart. Dergelijke fenomenen zetten aan tot
domiciliefraude, terwijl samenwonen ook net maatschappelijke meerwaarde kan hebben, bv.
slechts 1 aangepaste woning in gebruik, 1 zorg of begeleidingsadres,…
Open Vld is voorstander van het invoeren van een screening op armoedevallen; zo worden
perverse effecten van goed bedoelde maatregelen weggewerkt of voorkomen.
Ook armoede aanpakken is een zaak die vooral plaatselijk moet gebeuren. In de diverse
Vlaamse armoedeplannen is het lokale beleidsniveau echter helemaal afwezig.
De OCMW’s en meer in het algemeen de lokale besturen moeten gevaloriseerd worden als
partner in de strijd tegen armoede. Dit kan door de OCMW’s te betrekken bij de opmaak
van lokale armoedeplannen en afspraken te maken over welke welk beleidsniveau welke
taken op zich neemt.
8. Discriminatie, racisme en vrouwonvriendelijkheid actief bestrijden
We leggen ons niet neer bij discriminatie van mensen op basis van hun huidskleur, afkomst,
geslacht, geloofsovertuiging, leeftijd of seksuele geaardheid. Het volstaat niet rechten en
vrijheden op te nemen in de grondwet en de wetgeving. Waar nodig moet de overheid ook
steeds een actief mensenrechtenbeleid voeren. Er is geen vrijheid zonder de vormen van
onvrijheid weg te werken. Het is de taak van de overheid om een zero-tolerance beleid te
voeren tegen directe en indirecte discriminatie.
De vorige Vlaamse Regering heeft de erkenning van 14 gelijkebehandelingsbureaus in de
Vlaamse centrumsteden en Brussel voorbereid. Deze bureaus zijn een goed instrument om om
te gaan met meldingen van discriminatie, net omdat ze vooral inzetten op bemiddeling, en
omdat ze een ruime focus op discriminatie hanteren. Ook algemene samenlevingsproblemen
kunnen zo aangepakt worden.
Het is de taak van de overheid om een zero-tolerance beleid te voeren tegen directe en
indirecte discriminatie. Open Vld wil werkbare bureaus voor gelijke behandeling die
concreet omgaan met discriminatie en samenlevingsproblemen.
Daarnaast hebben ook onze werkgevers en sociale partners er alle belang bij om de
beschikbare talenten op onze arbeidsmarkt in te zetten en dit zonder vooroordelen of
discriminatie. Want ons beleid mag niet stoppen bij het voorkomen en bestrijden van
discriminatie. Ook vooroordelen en intolerantie moeten we proberen te voorkomen, zeker op
de werkvloer en in het onderwijs.
Het gebruik van leeftijdsgrenzen als beleidscriterium, met als bedoeling beschermend te
werken voor de ouderwordende persoon, moet voorzichtig gebeuren. Ouderen vragen
bijzondere aandacht voor mogelijke leeftijdsdiscriminatie inzake de toegankelijkheid van
diensten, voorzieningen en goederen, bijvoorbeeld bij het aangaan van leningen en
verzekeringen, waaronder de hospitalisatieverzekering en de autoverzekering.
De gelijkheid van man en vrouw is één van de fundamenten van onze liberale en
democratische samenleving. Vrouwonvriendelijkheid hoort daarin niet thuis.


Aan de gelijke behandeling van man en vrouw kan niet getornd worden. Open Vld wil
bijvoorbeeld de loonkloof en de pensioenkloof wegwerken, via het invoeren van de
pensioensplit of andere stimulerende maatregelen. Vrouwonvriendelijk gedrag kan nooit
getolereerd worden en moet actief bestreden worden.
De Vlaamse overheid zal voorzien in meer opvangtehuizen voor vrouwen die slachtoffer
zijn van huiselijk geweld. Vrouwen zullen er beschermd worden tegen de daders en hun
familieleden. Hierbij zal steeds het recht op zelfbeschikking centraal staan en niet de
religieuze of culturele gebruiken waarin de vrouw werd en wordt opgevoed. Er zullen ook
initiatieven genomen worden om vrouwonvriendelijke praktijken zoals gedwongen
klederdracht, gedwongen huwelijken, genitale verminkingen en verstotingen van vrouwen
actief te bestrijden.
9. Ontwikkelingssamenwerking
Vlaanderen is een welvarende regio die solidair moet blijven met hen die het minder goed
hebben. De Vlaamse Regering dient een belangrijke budgettaire inspanning te doen om een
eigen beleid van internationale samenwerking met landen in het Zuiden verder uit te bouwen.
Vlaanderen draagt zijn steentje bij tot het realiseren van de 0,7 procent doelstelling die door
ons land en de Europese Unie is onderschreven.
Na 10 jaar Vlaamse Ontwikkelingssamenwerking, met een eigen minister, is een globale
evaluatie van de gerealiseerde meerwaarde en impact op zijn plaats. Op basis van deze
evaluatie moet worden bepaald hoe de middelen het doeltreffendst kunnen worden besteed.
Daarbij kiest Vlaanderen resoluut om zijn sterktes in bepaalde domeinen of niches (zoals
gezondheidszorg, onderwijs, milieu, KMO’s, landbouw, havens …) actief in te zetten voor de
ontwikkeling van het Zuiden.
Open Vld wil een grondige evaluatie van de Vlaamse Ontwikkelingssamenwerking.
Vlaanderen zet zijn sterktes in bepaalde domeinen of niches actief in voor de ontwikkeling
van het Zuiden
De ontwikkelingssamenwerking moet erop gericht zijn de betrokken landen zelfstandig te
maken. Ontwikkelingssamenwerking moet emanciperen, niet betuttelen. Vooral door lokaal
ondernermerschap te ondersteunen, bijvoorbeeld via micro-kredieten, versterken we de
zelfredzaamheid van de inwoners van het betrokken land.
De ontwikkelingssamenwerking moet vooral gericht zijn op het versterken van de
zelfredzaamheid. Het stimuleren van lokaal ondernemerschap is daarbij prioritair;
specifiek voor vrouwen is het verlenen van micro-kredieten voor kleinschalige projecten en
het blijvend ondersteunen van projecten ter bescherming van vrouwenrechten in het
algemeen essentieel.


Hoofdstuk 10. Zorgzaam Vlaanderen
Vlaanderen vergrijst en ontgroent. Vandaag is 23% van de Vlamingen jonger dan 20 jaar.
Tegen 2030 daalt dit aandeel onder 20%. Daarmee scoort Vlaanderen slechter dan Brussel en
Wallonië. Daarbij komt dat Vlaanderen ook de meest vergrijsde regio is in België met 18%
ouderen boven de 65 jaar. Nog vóór 2030 wordt de kaap van 25% vijfenzestigplussers in de
bevolking bereikt. Het aandeel 80-plussers zal stijgen van 5% nu, tot 11% in 2050.
Natuurlijk is het goed dat we met z’n allen langer leven, maar deze cijfers stellen onze
samenleving voor enkele grote uitdagingen. De afhankelijkheidsratio, d.i. de verhouding
tussen niet-actieven en actieven, wijzigt van 0,66 nu naar 0,91 in 2050. Dit betekent dat waar
we vandaag voor elke niet-actieve bijna twee actieven hebben, dit tegen 2050 evolueert naar
een bijna één op één relatie. De druk, zowel maatschappelijk als fiscaal, op de actieven wordt
dus gevoelig groter. Deze cijfers bewijzen bewijzen dat er nood is aan een nieuw
arbeidsmarktbeleid (hogere werkzaamheidsgraad), welzijnsbeleid of gezinsbeleid.
Naast deze demografische ontwikkelingen, zijn er ook bovendien nog andere evoluties die
vragen om een ander beleid. De vraag naar zorgen is vandaag anders dan pakweg twintig jaar
geleden. De senioren van vandaag zijn niet meer te vergelijken met die van 1980. Zo is de
vraag naar meer levenskwaliteit en comfort pertinent. Waar in 1980 een klassiek rustoord
voor vele senioren nog een vooruitgang was in hun levenskwaliteit, is dat nu niet meer het
geval. Vaak is het omgekeerde waar. Er is dus niet alleen nood aan meer zorgen, maar ook
aan andere zorgen.
Tenslotte is ook de maatschappij grondig gewijzigd. Het klassieke gezin met het even
klassieke kostwinnersmodel heeft plaats moeten ruimen voor tweeverdieners of
éénoudergezinnen. Het gezinsbeleid moet op deze nieuwe trend inspelen, zoniet schiet het
zijn doel voorbij.
1. Zorg op maat
Open Vld ziet de vergrijzing als een uitdaging, in plaats van een bedreiging. Liberalen
benaderen mensen die zorg behoeven, op een emancipatorische wijze en niet betuttelend. Wij
willen mensen sterker maken, hen helpen hun problemen te boven te komen en waar nodig
permanente begeleiding en ondersteuning bieden om hen toe te laten een zo kwaiteitsvol
mogelijk leven te kunnen leiden.
Open Vld wil emanciperen, niet betuttelen. Daarom staan we voor een vraaggestuurd
welzijnsbeleid, op maat van elke zorgbehoevende. Voorzieningen en zorgverleners moeten
rekening houden met de wijze waarop mensen hun leven willen inrichten, niet omgekeerd.
Om de zorg toegankelijk te maken voor iedereen wil Open Vld naar persoonsgeboden
budgetten, in plaats van enkel maar instellingen te subsidiëren. Op die manier worden niet
alleen alle gebruikers, maar ook alle actoren op het werkveld, gelijk behandeld en
Voor Open Vld moet zorg betaalbaar en toegankelijk zijn voor iedereen. Daarvoor moet de
gebruiker en niet zozeer de voorziening gesubsidieerd worden. Zo wordt elke zorggebruiker
en elke zorgverstrekker gelijk behandeld.


Door de mensen centraal te zetten in het zorgbeleid en door hen de vrijheid te geven op
zoek te gaan naar zorg-op-maat, zal de zorgsector meer zuurstof krijgen; Er zal meer
flexibel kunnen gewerkt worden en de concurrentie zal kunnen spelen met een nog meer
optimale dienstverlening tot gevolg.
2. Oud is niet “out”
Onze senioren zijn vandaag de dag actiever en fitter dan ooit. Ook deze groep levert, na de
actieve beroepsloopbaan, nog een zeer waardevolle bijdrage aan de samenleving. We moeten
af van een betuttelende benadering van senioren als mensen die per definitie hulpbehoevend
zijn of zelf niet zouden weten wat goed is voor hen. Open Vld pleit resoluut voor de
maximale keuzevrijheid voor senioren om het eigen geluk na te streven. De keuze om al dan
niet nog een beroepsactiviteit te hebben na de pensionering, de keuze om op een andere
manier nog bij te dragen aan de samenleving, de keuze zo lang mogelijk thuis te wonen,….
Het fundamentele recht op geluk van eenieder verstrijkt niet naarmate men ouder wordt.
Ook ouderen die nood hebben aan zorgen, zijn vaak nog best in staat om zelf de regie
van hun leven in handen te houden. Al te vaak worden senioren behandeld als een kind, dat
zelf geen keuzes kan maken.
Open Vld wil een ouderenbeleid waarbij ouderen vrij de zorgverleners en voorzieningen
kiezen, waarbij ze zo lang mogelijk thuis kunnen blijven en waarbij zorg toegankelijk en
betaalbaar is.
Opdat ouderen fit genoeg zouden blijven en zo lang mogelijk thuis kunnen blijven wonen,
worden er voldoende mogelijkheden voorzien waar senioren kunnen sporten en bewegen.
Samen sporten kan mensen uit hun isolement halen en is een goede manier om
eenzaamheid tegen te gaan.
Om de keuzevrijheid mogelijk te maken moet er een voldoende groot zorgaanbod zijn en
moeten senioren voldoende financiële slagkracht hebben.
Om het aanbod te vergroten zijn er verschillende maatregelen nodig die de bouw van nieuwe
voorzieningen of de uitbreiding van bestaande, versnelt. De financiering van de bouw van een
woonzorgcentrum gebeurt vandaag via het VIPA, het Vlaams Infrastructuurfonds voor
Persoonsgebonden Aangelegenheden. De overheid betaalt 60% van de kosten van de bouw
van ene zorgvoorziening. Op de werking van het VIPA is er echter veel kritiek: de procedure
duurt lang, is complex en de bouwkosten liggen hoger. Naast VIPA, moeten er ook andere
financieringsmogelijkheden zijn, zeker voor commerciële iniatiefnemers.
Open Vld wil een grondige doorlichting van het VIPA. De procedures moeten eenvoudiger
en korter. Open Vld pleit ook voor de oprichting van een “Rimpelfonds”, een
investeringsfonds voor de commerciële ouderenzorg. Door een deel van de middelen van
het Zorgfonds niet te beleggen, maar te activeren kan de overheid leningen toestaan aan
commerciële initiatiefnemers om voorzieningen voor senioren op te richten. Tenslotte moet
ook de waarborgregeling aangepast worden zodat alle zorgaanbieders er een beroep op
kunnen doen.


Nieuwe voorzieningen die gebouwd worden moeten veel meer dan vandaag een
kwaliteitsvolle oude dag garanderen. De ziekenhuissfeer moet plaats maken voor een
warmere, huiselijke sfeer.
Zorgcentra moeten een echte thuis worden waar senioren hun oude dag op een aangename
en gezellige manier kunnen doorbrengen, waar de nadruk ligt er op privacy, comfort en
levenskwaliteit maar met de nodige zorgen. Open Vld wil vooral werk maken van
woonzorgzones rond zorgcentra. Dat zijn bij voorkeur in gewone woonwijken
geïntegreerde, geografisch afgebakende gebieden waarbinnen zorg- en dienstverlening bij
de senioren aan huis wordt gebracht. Steden en gemeenten zijn de eerste en bevoorrechte
gesprekspartner voor de uitwerking van deze plannen.
Alle actoren in de ouderenzorg moeten gelijk worden behandeld. Vandaag is dat niet het
geval. Vaak kunnen openbare en niet-commerciële initiatieven rekenen op extra steun. De
overheid zal echter niet alleen de stijgende zorgvragen kunnen opvangen. Daarom moeten ook
de commerciële initiatieven alle kansen krijgen zich verder te ontwikkelen. De
werkingsmiddelen van de overheid moeten daarom toegekend worden volgens het principe
gelijke plichten, gelijke rechten. Bovendien moeten de werkingsmiddelen sneller worden
uitgekeerd, zodat zorgaanbieders beter kunnen inspelen op de snel wijzigende behoeften en
verwachtingen van senioren.
Alle zorgaanbieders zijn gelijk voor de wet. Ongeacht de rechtsvorm van een zorgverlener
of voorziening wil Open Vld dat alle opgelegde verplichtingen op dezelfde wijze worden
gesubsidieerd. Concreet wil Open Vld daarom een volledige gelijkschakeling op het vlak
van werkingsmiddelen voor animatie, onroerende voorheffing en geplande, nieuwe
welzijnsdiensten. De werkingsmiddelen moeten ook sneller worden uitgekeerd.
Behalve meer voorzieningen, zal er in de komende jaren ook nood zijn aan meer verzorgers.
Via een beter statuut, een doeltreffende omvorming van werkzoekenden en een
vereenvoudiging van de procedure om buitenlandse verpleegkundigen in Vlaanderen
tewerk te stellen, wil Open Vld het aantal verzorgers en verpleegkundigen opdrijven.
De Vlaamse zorgverzekering bestaat sinds 2001. Ze dekt de niet-medische kosten van zwaar
zorgbehoevenden, zoals huishoudelijke hulp. Elke Vlaming ouder dan 25 jaar moet elk jaar
een bijdrage van 25 euro betalen. Mensen met een laag inkomen betalen 10 euro. Noch de
bijdragen, noch de uitkeringen zijn echter gebonden aan de index.
Open Vld wil de uitkeringen en de bijdragen voor de Zorgverzekering koppelen aan de
index.
Ook ouderen hebben recht op een niet-discriminerende behandeling. Ook moet het recht op
euthanasie zijn gewaarborgd, ongeacht de zuil waartoe de instelling behoort.
Rust- en verzorgingsinstellingen moeten worden aangemoedigd om een holebi- en
allochtonen-vriendelijk beleid op poten te zetten via een diversiteitstoets van de
intakeformulieren, een passend onthaalbeleid en een vormingsproject voor zowel het
verpleegkundig als onderhoudspersoneel. Het recht op euthanasie moet altijd zijn
gewaarborgd, ongeacht de levensbeschouwelijke overtuiging van de inrichtende macht van
de instelling.


3. Gelukkige gezinnen
Om de stijgende kosten van de vergrijzing op te vangen moet de activiteitsgraad in
Vlaanderen naar omhoog. Er moeten meer mensen aan de slag. Vandaag blijven veel mensen
thuis om te zorgen voor hun kleine kinderen. Ze werken niet of deeltijds. Vaak gaat het om
vrouwen, wat voor een deel de loonkloof verklaart tussen mannen en vrouwen. Een
gezinsbeleid moet daarom in de eerste plaats een antwoord geven op de vraag van veel jonge
vaders en moeders om de combinatie tussen hun gezin en hun werk te vergemakkelijken.
Kinderopvang
Behalve een flexibele organisatie van onze arbeidsmarkt (zie hoger), is een voldoende aanbod
aan kinderopvang cruciaal. Kinderopvang laat toe dat ouders van jonge kinderen kunnen
werken of werk zoeken. Bovendien heeft kinderopvang heel wat andere voordelen. Het zorgt
voor een goed ontwikkeling van het kind en kan ook eventuele taalachterstand van jongs af
aan wegwerken. Ruim de helft van de kinderen van 3 maanden tot 3 jaar maakt regelmatig
gebruik van kinderopvang. De voorbije jaren werd werk gemaakt van het optrekken van het
aantal plaatsen in de kinderopvang. Het aantal plaatsen steeg de voorbije tien jaar van 70.000
naar 100.000. Toch zijn er nog steeds wachtlijsten.
Open Vld wil het aantal plaatsen in de kinderopvang in de komende legislatuur optrekken
tot 120.000. Zelfstandige initiatieven moeten kunnen rekenen op een betere ondersteuning.
Het statuut voor de onthaalouder moet worden versterkt.
Kinderopvang moet ook betaalbaar zijn. Als de kosten te hoog oplopen, wordt het voordeliger
om niet te gaan werken en thuis te blijven voor de kinderen. Daarom pleit Open Vld voor
maatregelen die de kosten voor kinderopvang verminderen.
Open Vld wil op termijn alle bestaande ondersteunende maatregelen voor kinderen
bundelen in één kids-voucher.
Om kinderopvang meer betaalbaar te maken wil Open Vld op korte termijn de volledige
fiscale aftrek voor kinderopvang.
Behalve kwaliteitsvol en betaalbaar, moet de kinderopvang ook voldoende flexibel zijn. Niet
elke ouder werkt van 9 tot 5. Ouders die in ploeg werken, kunnen niet terecht in de klassieke
kinderdagverblijven. Ook zij hebben recht op kinderopvang, aangepast aan hun werkuren.
Open Vld wil het aanbod aan flexibele kinderopvang uitbreiden. Na de evaluatie van de
proeftuinen, moet het systeem van dienstencheques voor kinderopvang worden uitgebreid
naar heel Vlaanderen.
Vlaamse kinderbijslagen
Open Vld is ervan overtuigd dat de bevoegdheid en de financiering van de gezinsbijslagen
een bevoegdheid van de gemeenschappen moet worden. Op die manier kan bij de
inhoudelijke invulling meer aansluiting worden gerealiseerd bij het Vlaamse beleid. Open Vld
wil één gezinsbijslagstelsel zonder onderscheid op basis van de professionele activiteit van
de ouders. Dit laat ook toe om te komen tot één administratie en één uitbetalingsorgaan.


Open Vld wil de gezinsbijlagen regionaliseren. Dit moet leiden tot een Vlaams
eenheidststelsel voor de kinderbijslag, met gelijke bijdragen voor elk kind, ongeacht zijn
rang en los van het beroepsstatuut van de ouders of het gezinsinkomen.
Open Vld wil de dubbele domiciliëring mogelijk maken voor kinderen die opgevoed worden
in co-ouderschap. Ook de problematiek van de verdeling van kinderbijslag bij gescheiden
ouders moet verder op punt gesteld worden.
Drastische verlaging en vereenvoudiging van de successierechten
Sinds 1989 heeft Vlaanderen de bevoegdheid om wijzigingen aan te brengen aan de
successierechten. Onder impuls van Dirk Van Mechelen werden de tarieven de voorbije jaren
verlaagd. Ook de taks op verdriet werd afgeschaft: de langstlevende partner betaalt geen
successierechten meer op de gemeenschappelijke woning.
Toch worden er nog steeds negen verschillende tarieven toegepast, afhankelijk van de
verwantschapsgraad en de som van de erfenis. De tarieven variëren van 3% tot maar liefst
65%. Open Vld wil de huidige negen verschillende tarieven herleiden tot drie. Concreet stelt
Open Vld het volgende voor:
In rechte lijn, tussen echtgenoten en tussen samenwonenden
Rechte lijn, echtgenoten,
Samenwonenden
Huidige tarieven Voorstel Open Vld
0-50.000 euro 3 % 0 %
50.000 – 250.000 euro 9 %
Boven de 250.000 euro 27 % 9 %
Tussen broers en zussen
Broers en zusters Huidige tarieven Voorstel Open Vld
0-75.000 euro 30 %
75.000 – 125.000 euro 55 %
Boven de 125.000 euro 65 %
20 %
Tussen anderen
Tussen anderen Huidige tarieven Voorstel Open Vld
0-75.000 euro 45 %
75.000 – 125.000 euro 55 %
Boven de 125.000 euro 65 %
25 %
Open Vld wil de successierechten verder verlagen en vereenvoudigen. In plaats van negen
verschillende tarieven, wil Open Vld er nog drie overhouden: 9, 20 en 25%. In de rechte
lijn en tussen echtgenoten en samenwonenden geldt een nultarief tot 50.000 euro. Voor de
rest van het bedrag is het tarief 9%. Tussen broers en zusters geldt een eenheidstarief van
20% en tussen alle andere personen een tarief van 25%.


Deze vereenvoudiging zorgt voor een gevoelige verlaging van de successierechten. Daardoor
worden allerhande ontwijkingsmechanismen (zoals zoals sterfhuisclausules, alsof-bedingen,
duo-legaten, gefractioneerde schenkingen...) onnodig, waardoor deze verlaging zichzelf
grotendeels terug verdient. Het verleden heeft trouwens aangetoond dat een verlaging van
successierechten niet leidt tot minder, maar juist meer belastinginkomsten.
Schenkingsrechten : ook verlaagde en vlakke tarieven
Sinds 1 januari 2004 kennen we in Vlaanderen voor schenkingen van roerende goederen twee
vlakke tarieven: 3% voor schenkingen in rechte lijn, tussen echtgenoten en tussen
samenwonenden, en 7 % voor schenkingen tussen alle andere personen.
Voor schenkingen van onroerende goederen kennen we nog steeds oplopende progressieve
tarieven. Er bestaan vier verschillende tariefschalen die variëren volgens de graad van
verwantschap tussen schenker en begiftigde. Zo zijn er in totaal liefst 24 verschillende
tarieven. Voor schenkingen in rechte lijn lopen deze op van 3 tot 30% , en zelfs van 30 tot
80% voor schenkingen tussen verre verwanten.
Analoog met het voorstel inzake erfenisrechten (zie hierboven) wil Open Vld komen tot 3
tarieven: 9, 20 en 25%:
Rechte lijn, tussen echtgenoten & samenwonenden tot 50.000 euro: 0 %
boven 50.000 euro: 9%
Tussen broers en zussen 20 %
Tussen anderen 25%
Open Vld wil de 24 verschillende tarieven voor schenkingen van onroerende goederen
herleiden tot 3: 9% in de rechte lijn en tussen echtgenoten en samenwonenden (met een
nultarief tot 50.000 euro), 20% tussen broers en zussen en 25% tussen alle andere
personen.
Sinds 1 januari 2002 worden voor de berekening van de successierechten stiefkinderen met
eigen biologische kinderen gelijkgesteld. Sinds 1 januari 2003 geldt dit ook voor
“zorgkinderen”. Een zorgkind is iemand die voor de leeftijd van eenentwintig jaar, gedurende
drie achtereenvolgende jaren bij een andere persoon heeft ingewoond en gedurende die tijd
hoofdzakelijk van die andere persoon of van deze en zijn levenspartner samen, de hulp en
verzorging heeft gekregen die kinderen normaal van hun ouders krijgen.
Zoals bij de successierechten, moeten ook voor de berekening van de schenkingsrechten
stief- en zorgkinderen met biologische kinderen worden gelijkgesteld.
Adoptie
De adoptieprocedure moet worden hervormd. Bovendien moeten ook holebi-koppels meer
kansen krijgen om kinderen te kunnen adopteren.
Open Vld wil een adoptieregeling waarbij de adoptiediensten kandidaat-adoptanten
begeleiden en faciliteren, de overheid zoveel mogelijk adoptiekanalen aanboort,
samenwerking met Waalse en Brusselse adoptiediensten mogelijk maakt en het
maatschappelijk onderzoek laat gebeuren volgens heldere objectieve criteria. De


wachtlijsten voor het maatschappelijk onderzoek worden weggewerkt. Holebi-koppels die
kinderen willen adopteren moeten met eenzelfde welwillendheid worden behandeld als
hetero-koppels.
Intra-familiaal geweld
In 2007 registreerde de politie 56.043 feiten van intrafamiliaal geweld. Het gaat hierbij om
verschillende vormen van geweld: fysiek, seksueel, psychisch én economisch. De daders zijn
meestal mannen tussen 25 en 40 jaar uit alle categorieën van de bevolking. De voorbije jaren
werd de aandacht voor intrafamiliaal geweld gevoelig verhoogd, met tal van beleidsacties.
Open Vld vraagt nog meer aandacht voor intrafamiliaal geweld. Naar Nederlands
voorbeeld moet er over dit thema een leerstoel aan de universiteit komen, die het fenomeen
verder onderzoekt en nagaat hoe het beste wordt opgetreden. Ook moet er één nationaal
oproepnummer komen en één coördinerende instantie die alle betrokken ministeries
samenbrengt om zo de versnippering van de strijd tegen intrafamiliaal geweld tegen te
gaan.
Depressie en zelfmoord bij jongeren
Het blijft opvallend dat er in Vlaanderen 2,5 keer meer jongeren zelfdoding plegen als in
Nederland. Hoe komt dat? En hoe kunnen we hieraan verhelpen? Open Vld vroeg de voorbije
jaren aandacht voor de toenemende depressie bij jongen en de hoge zelfmoordcijfers.
Open Vld vraagt dat het Vlaams actieplan tegen zelfdoding bij jongeren wordt verder gezet
na 2010. Bovendien moet er een overkoepelend expertisecentrum komen, dat de
hulpverlening nog beter moet organiseren. Ook in het onderwijs moeten er meer
initiatieven genomen worden om leraars te leren omgaan met depressieve jongeren en
zelfmoord. Het tekort aan opvang bij de Bijzondere Jeugdzorg wordt weggewerkt.
4. Zorgen voor mensen met een handicap
Er is nood aan een dynamisch beleid inzake personen met een handicap waarbij zorg op
maat wordt geboden en er voldoende opvangmogelijkheden beschikbaar zijn. Willen we
dat realiseren moeten we de financiering geven aan gebruikers en voorzieningen bevrijden
van de loodzware regelgeving die elke vorm van zorg op maat bemoeilijkt.
Open Vld wil dat voor 1 juli 2010 de nodige besluiten worden genomen om het systeem van
het Persoonsgebonden Budget voor mensen met een handicap volledig in werking te
stellen. Het persoonsgebonden budget per persoon met een handicap wordt ook
doorgevoerd als financieringsvorm voor personen die in een voorziening verblijven. Op die
manier geven we hen meer zeggingskracht. Het budget wordt bepaald in functie van de
zorgbehoevendheid.
Open Vld wil ook de wachtlijsten in de gehandicaptenscetor aanpakken.
Er wordt een meerjarenplan opgesteld 2010-2015 om de wachtlijsten weg te werken, de
zorgvernieuwing door te voeren en de gefaseerde invoering van de overschakeling van een
voorzieningsfinanciering naar een cliëntfinanciering.


Er moet niet alleen gezorgd worden voor mensen met een handicap, ze moeten ook alle
kansen krijgen. De kans om vrijwilligerswerk te doen en bij te verdienen zonder dat ze het
risico lopen hun uitkering te verliezen is van onschatbare waarde.
5. Vlaams gezondheidsbeleid
Defederalisering
Vandaag zitten het preventief en curatief gezondheidsbeleid verspreid over verschillende
beleidsniveaus waardoor ze onvoldoende op elkaar inspelen en er een efficiëntieverlies is.
Alleen door het samenbrengen van alle aspecten van het gezondheidsbeleid kan een integraal
en coherent gezondheidsbeleid worden gevoerd. Bovendien is een betere afstemming
mogelijk met andere Vlaamse beleidsdomeinen zoals bijv. wonen, onderwijs en leefmilieu.
Voor Open Vld mag een defederalisering van het gezondheidsbeleid niet betekenen dat de
federale solidariteit wordt opgegeven. Daarom wordt de inning van de bijdragen op federaal
vlak behouden en worden de middelen verdeeld op basis van objectieve behoefteparameters.
Open Vld wil een coherent Vlaams gezondheidsbeleid. Daarom pleit Open Vld voor een
regionalisering van het gezondheidsbeleid. De inning van bijdragen blijft wel federaal.
Open Vld wil de federale solidariteit niet opgeven.
Er is in Vlaanderen een nijpend tekort in de sector van de geestelijke gezondheidszorg,
meer bepaald voor jonge mensen. Open Vld pleit voor een belangrijke financiële input in de
centra voor geestelijke gezondheidszorg en voor de begeleiding van jongeren en ouderen
met leer- en opvoedingsproblemen.
Gezondheid en welzijn verbinden
Onderzoek leert dat gezondheid mee bepaald wordt door je sociale status. Daarom pleit
Open Vld ervoor om het gezondheids- en welzijnsbeleid sterker op elkaar af te stemmen.
Een kwaliteitsbeleid dat meet en waar resultaten centraal staan
Ons land is tot ver buiten haar grenzen bekend voor de kwaliteit van haar gezondheidszorg.
Toch zijn er slechts een beperkt aantal cijfers voorhanden met betrekking tot de kwaliteit van
de zorg en wijzen buitenlandse rankings de jongste jaren op een terugval van de kwaliteit van
de zorg. In Vlaanderen gebeurt er slechts om de vijf jaar een doorlichting van de
ziekenhuizen; de conclusies van deze doorlichting worden niet bekendgemaakt.
Omdat de Vlaamse gezondheidszorg van morgen ook een kwaliteitsvolle gezondheidszorg
moet zijn, pleit Open Vld voor een ambitieus kwaliteitsbeleid in de gezondheidszorg,
gebaseerd op monitoring van processen en resultaten. Patiënten moeten vrij toegang
kunnen hebben tot de kwaliteitsresultaten.
Nieuwe gezondheidszorgberoepen
De gezondheidszorg wordt steeds gespecialiseerder. Dat vraagt niet alleen inzet van
middelen, maar ook van zorgprofessionals met de juiste opleiding en gepaste kwalificatie.


Bovendien duiken nieuwe beroepsprofielen op zoals gespecialiseerde verpleegkundigen en
paramedici.
Open Vld wil dat de Vlaamse overheid investeert in aangepaste opleidingstrajecten voor de
nieuwe zorgberoepen. Deze investeringen moeten geflankeerd worden door toegepast
wetenschappelijk onderzoek dat evidence based medicine en evidence based nursing
verankert. Daarnaast wordt ook continu werk gemaakt van de aantrekkelijkheid van de
zorgberoepen.
Vlaams Kafka-plan voor de zorg
Gezondheidszorgprofessionals worden overspoeld met een hele reeks van administratieve
verplichtingen en rapporteringen.
Open Vld wil een Vlaams Kafka-plan voor de zorg. Dat moet ertoe leiden dat
gezondheidszorgprofessionals zich voluit kunnen concentreren op hun (para)medische of
verpleegkundige opdracht. Ook het opleiden van nieuwe types van
gezondheidszorgprofessionals en de functiedifferentiatie die hiermee gepaard gaat, laat toe
dat mensen in de zorg zich kunnen concentreren op hun kerntaken, zonder hierbij de
integrale mensbenadering uit het oog te verliezen. .
6. Een coherent Vlaams Vrijwilligersbeleid
Open Vld beschouwt alle vrijwilligers als gelijk, onafgezien de sector waarin ze actief zijn.
Vrijwilligers zijn immers vaak actief in meerdere organisaties. De decreetgeving moet
hiermee rekening houden.
Open Vld wil komen tot een coherent Vlaams vrijwilligersbeleid, dat in een apart hoofdstuk
in het volgende regeerakkoord wordt uitgetekend. De Vlaamse minister-president heeft een
coördinerende rol bij de uitvoering van het beleid en organiseert overlegmomenten met
enerzijds de Vlaamse leden van de federale hoge raad voor vrijwilligers en anderzijds met
de andere Vlaamse vrijwilligersorganisaties.
Vele verenigingen, kleine initiatieven en vrijwilligers worden al te vaak geconfronteerd met
nutteloze administratieve rompslomp, die vaak het kleinschalige initiatief fnuikt. Daarom is
het belangrijk dat op regelmatige basis samen met de verschillende sectoren knelpunten
inzake administratieve lasten opgelijst worden als eveneens vereenvoudigingen voorgesteld.
De overheid heeft hierbij de cruciale taak om de vordering inzake administratieve
lastenverlaging verder op te volgen en hierover resultaten bekend te maken en dit op
regelmatige systematische basis.
Om de administratieve overlast voor verenigingen te verminderen, stelt Open Vld voor om
een administratieve barometer op te stellen waar ook voor de overheid
resultaatsverbintenissen mogen worden aan vastgeknoopt.
Hoewel dierenwelzijn een federale bevoegdheid is, kan ook Vlaanderen heel wat
maatregelen nemen die het dierenwelzijn ten goede komen. De Vlaamse overheid zou in
samenspraak met de lokale overheden, een eigen dierenwelzijnsbeleid moeten uitwerken.


Hoofdstuk 11. Creatieve en sportieve mensen
Elke mens heet het recht om zijn geluk na te streven, op de wijze zoals hij of zij dat zelf wil.
De overheid moet zich daarbij beperken tot de rol van facilitator. Ze moet zelf niet opleggen
wat kan en wat niet kan. Ze moet ruimte geven.
1. Cultuur
Een democratische en open samenleving steunt op kritische en verantwoordelijke burgers die
maximaal de kans krijgen om zich te ontplooien. Cultuur en cultuurbeleving staan hierbij
centraal. Cultuur prikkelt, doet nadenken en zorgt voor een open kijk op de wereld. Het is een
bindmiddel voor burgerzin en stimuleert het kritisch (zelf)bewustzijn.
Cultuur is onmisbaar, een cultuurbeleid dus ook. Dit beleid mag niet bevoogden maar moet
voorwaarden scheppen, kansen bieden en creativiteit en ondernemingszin stimuleren.
De overheid creëert een kader met optimale voorwaarden waarbinnen kunst zich in alle
vrijheid en creativiteit kan ontwikkelen. Cultuur is méér dan output alleen. Cultuur heeft een
intrinsieke waarde die het koesteren waard is. De instellingen van de Vlaamse Gemeenschap
verdienen bijzondere aandacht. Zij zijn in binnen- en buitenland de ambassadeurs van een
open Vlaanderen.
De diverse sectoren van het kunstendecreet zijn allemaal belangrijk. Toch moet voor Open
Vld de steun aan de scheppende en uitvoerende kunstenaar en de omkadering en
ontwikkeling van (top)talent primeren op het (overmatig) subsidiëren van organisaties of
structuren. Investeren in mensen in plaats van structuren is een kerngedachte voor Open
Vld, zeker in cultuurbeleid.
Internationaliseren
Cultuurbeleid is meer dan geld alleen. Een beleid moet ook sturen en accenten leggen. Open
Vld kiest voor een cultuurbeleid met ambitie. Excellentie is ons doel. Open Vld wil
initiatieven nemen om talenten van eigen bodem internationaal te laten doorgroeien.
Vandaag is er heel wat kwaliteit aanwezig op het vlak van cultuur. Vlaanderen kan op heel
wat vlakken zelfs de internationale top aan. Toch blijft het ondanks veel inzet en ambitie
moeilijk om internationaal door te breken. Er moeten dus meer opportuniteiten gecreëerd
worden om culturele initiatieven in het buitenland te promoten.
Open Vld kiest voor een samenwerkingsprotocol tussen de ministers van economie,
buitenlandse aangelegenheden, toerisme, media, onderwijs en cultuur. Op die manier kan
cultuur op een efficiënte manier in the picture worden gezet. Er moeten ook meer
opportuniteiten en voor de kunstenaar ondersteunende maatregelen (bijvoorbeeld
vertalingen) gecreëerd worden om culturele initiatieven in het buitenland te promoten.
Ook de contacten met onze buurregio’s en landen moeten worden aangehaald.


Open Vld pleit voor het afsluiten van een cultureel akkoord en een duurzame
samenwerking tussen Vlaanderen en de Franse en Duitstalige Gemeenschappen.
Communautaire spanningen mogen dit niet in de weg staan.
Creatieve cultuurindustrie kansen geven
Open Vld wil resoluut inzetten op een innovatieve en creatieve cultuurindustrie. Het creatief
ondernemerschap moet meer gestimuleerd en geprofessionaliseerd worden. Het komt ons
liberalen toe om in te zetten op de raakvlakken tussen cultuur, economie en ondernemerschap.
De culturele-creatieve industrie genereert een bloeiende economie en heeft een belangrijk
aandeel in de tewerkstelling.
Open Vld meent dat de creatieve industrie nood heeft aan financiële stimuli en flankerende
maatregelen vanuit de overheid om deze sector nog meer groeikansen te geven.
Voor Open Vld moeten financieringsvormen die afwijken van de traditionele subsidiëring
alsook het verlenen van fiscale stimuli uitgebreid worden. Goed op de markt functionerende
instellingen, organisaties, kunstenaars mogen hiervoor niet financieel worden gestraft.
Beleidsmatig dient de mogelijkheid gecreëerd om mengvormen mogelijk te maken.
Cultuurinvest, dat al enkele jaren instaat voor de economische return van culturele
producten door middel van leningen en participaties, moet meer perspectieven bieden aan
initiatieven die tussen de subsidieboot en de private financieringskade vallen.
Open Vld pleit er tevens voor om de tax-shelter, een fiscale maatregel die ertoe bijdraagt het
investeringsklimaat te verbeteren, naar andere culturele sectoren uit te breiden.
Naar het voorbeeld van Nederland wordt in Vlaanderen een Kunstkoopregeling (renteloze
lening) uitgewerkt voor de aankoop van kunst. We werken eveneens een aangepast systeem
van erfenis- en schenkingsrechten uit, waardoor het overdragen van kunst aan musea of
wetenschappelijke instellingen interessanter wordt.
Creatief Vlaanderen moet ondernemender worden. Naast alternatieve financieringsvormen,
fiscale stimuli, het vergemakkelijken van de toegang tot het bestaande innovatieinstrumentarium
heeft de culturele creatieve sector bovendien nood aan meer
professionalisering. In de eerste plaats moet het potentieel van de creatieve industrie als
belangrijke economische sector erkend worden. Hierbij moet de creatieve industrie ruim
geïnterpreteerd worden en zich niet beperken tot de pure kunst- en cultuurwereld.
Focuspunten van een beleid rond creatieve industrie zijn: de professionalisering van de sector
op het vlak van ondernemerschapsvaardigheden, stimuleren van internationaliseren en de
sector aanzetten om te blijven innoveren. Hiervoor zal in eerste instantie een duidelijke
cijfermatige stand van zaken opgemaakt moeten worden. Daarnaast dient er een geïntegreerd
instrumentarium (training, coaching, informatie,…) rond ondernemerschap,
internationalisering en innovatie aangeboden te worden aan de sector. Dit betekent dat het
grote aantal (kleine) spelers in dit landschap aangezet zal moeten worden om samen te werken
met mekaar en met een aantal spelers die als back office over alle domeinen heen
ondersteuning zouden kunnen aanbieden.


In de kunst- en cultuuropleidingen moet meer aandacht worden besteed aan de
economische-commerciele training van de studenten. Het opnemen van aspecten van
management, communicatie, distributie en marketing in het curriculum is een noodzaak.
Daarnaast dient er een begeleidingsprogramma geboden te worden aan bestaande
kunstenaars en andere leden in de creatieve sectoren om hen meer
ondernemerschapsvaardigheden bij te brengen.
De kunstenaar die naar het buitenland wil, staat vaak alleen in het zoeken naar de juiste
steun. Er moeten intermediaire organisaties opgericht worden om de kunstenaar in tal van
aspecten te ondersteunen (commercialisering, vertalingen, marketing, financiële steun voor
aanwezigheid op buitenlandse beurzen, workshops, forums…).
Ook het onderzoek in kunst- en cultuurhogescholen en universiteiten moet gericht zijn op
de kunstenaar als ondernemer in de creatieve industrie. Kunst- en cultuurhogescholen
krijgen financiële stimuli om spinoff bedrijven in de kunst op te richten. Ook de
bedrijfswereld moet via stimuli aangezet worden om ook ogenschijnlijk moeilijkere en
minder populaire kunst te ondersteunen.
Ook aan kunstenaars dienen opleidingen om de ondernemerschapsvaardigheden te verhogen,
aangeboden. Open Vld denkt aan een overkoepelend initiatief dat de verschillende domeinen
vanuit hun eigenheid kan bijstaan in het aanbieden van deze opleidingen alsook voor
sensibiliseringsacties. Een verregaande samenwerking van Flanders DC met Flanders
Investment and Trade, boek.be, Kunstenloket en andere relevante actoren wordt
vooropgesteld.
De overheid moet en kan een juridisch-fiscaal kader tot stand brengen om bedrijven tot
sponsoring te bewegen. Zolang de wankele balans tussen platte commerce en een fair return
in evenwicht is, kan sponsoring in ruil voor reclame en promotie een win-win situatie
betekenen voor iedere speler. Idealiter zouden culturele samenwerkingsverbanden ontstaan
tussen culturele instellingen en het bedrijfsleven, zoals ook in het buitenland het geval is. De
identificatie tussen ernstige cultuur en ernstige ondernemingen gaat hier dus verder dan een
zakelijke transactie. Van de ondernemingen wordt niet alleen geld maar ook mentale
betrokkenheid logistieke steun, knowhow en mankracht gevraagd. Enkel op die wijze
verweven zich de inzichten en doelstellingen van kunstenaar, organisatoren en sponsors.
Volgens ons is de bedrijfswereld klaar voor een grotere betrokkenheid in de culturele sector
en beseft ze dat een evenwichtige samenwerking kan leiden tot meer cultuur én beter
ondernemerschap. Het is de taak van de overheid om hierbij een handje te helpen en beide
sectoren op weg te zetten voor een betere samenwerking. Intermediaire organisaties uit beide
werelden moeten aangezet worden om samen naar de bedrijfs- en cultuurwereld te gaan.
Cultuurparticipatie en Cultuureducatie
Open Vld is er van overtuigd dat cultuurparticipatie van onderuit moet groeien. Er moet aan
iedereen gelijke kansen worden geboden om naar eigen goeddunken te participeren aan het
culturele leven. Hiervoor is uiteraard een uitgebreid en divers aanbod nodig. Verder is het
voor Open Vld essentieel dat de blik van kinderen en jongeren worden verruimd en
mogelijkheden worden geboden om te proeven van alle aspecten van cultuur in de ruime zin.


Het is belangrijk dat kinderen en jongeren vanaf een zo jong mogelijke leeftijd kunnen
proeven van cultuur. Cultuureducatie is de meeste efficiënte manier om kinderen en
jongeren in contact te brengen met culturele uitingen. Cultuurparticipatie van
kansengroepen moet worden gewaarborgd.
Het onderwijs blijkt de meest doeltreffende drager te zijn om de eerste cultuurbelevingen op
te doen, om culturele competenties te laten ontwikkelen. Kinderen en jongeren ontwikkelen
via cultuureducatie een cultureel bewustzijn waardoor de kans dat ze later participeren aan
cultuur wordt vergroot.
Een andere invalshoek voor het verhogen van cultuurparticipatie is het creëren van
‘bruggetjes’ (bv. Rock Werchter en Musea in één ticket) tussen de verschillende
cultuurdisciplines. Het is de taak van de overheid om dit te faciliteren en te ondersteunen.
Het sociaal en fiscaal statuut van de kunstenaar
Het huidige sociaal statuut van de kunstenaar beantwoordt onvoldoende aan de diversiteit
binnen de kunstensector. Open Vld stelt een verfijning van het sociaal statuut van de
kunstenaar voorop.
Naar de RVA toe is het noodzakelijk dat er een eenvormige beoordeling inzake het
werkloosheidsstatuut voor de kunstenaar wordt uitgewerkt en niet langer afhankelijk is van
werkloosheidsbureau tot werkloosheidsbureau.
De idee om binnen de RVA een gespecialiseerde afdeling voor kunstenaars op te richten is
voor Open Vld een optie. De kunstenaars hebben nood aan duidelijke informatie inzake
hun werkloosheidsstatuut. Ook het Kunstenloket moet bij de RVA gespecialiseerde
informatie kunnen opvragen.
Momenteel zijn er een aantal fiscale maatregelen voor de kunstenaar van kracht. Open Vld
meent dat een coherent fiscaal beleid dient uitgewerkt te worden.
Om tegemoet te komen aan de specificiteit van sommige kunstensectoren dient ondermeer
de mogelijkheid te worden voorzien om de inkomsten van de kunstenaars te spreiden over
verschillende jaren en dus ook de hieraan verbonden belastingen.
2. Jeugd
Volgens het Internationaal Kinderrechtenverdrag heeft elk kind recht op rust en vrije tijd.
Daarbij moet het ook voldoende ruimte krijgen om te kunnen spelen. Nochtans is dat een
pijnpunt in Vlaanderen: er is te weinig ruimte voor kinderen om buiten te spelen.
Open Vld wil voldoende ruimte voor kinderen om buiten te spelen. Er moet een
“buitenspeelmonitor” komen om een zicht te krijgen op de toestand en de evolutie van het
buitenspelen in Vlaanderen.
We leven in een tijd waarin jongeren meer mogelijkheden hebben dan ooit tevoren om
creatief te zijn op het vlak van vrije tijdsbesteding. De klassieke jeugdbewegingen hebben
“concurrentie” gekregen van andere vormen van vrijetijdsbesteding, zoals gamen, chatten of


andere IT-toepassingen. Voor Open Vld mag de overheid niet kiezen in de plaats van de
jongere.
Open Vld wil geen paternalisme vanwege de overheid, maar een jeugdbeleid dat de jongere
vrij laat in zijn keuze van vrijetijdsbesteding.
Jongeren beleven hun vrije tijd vaak gezamenlijk, in allerlei jeugdverenigingen. Deze kunnen
rekenen op financiële ondersteuning door de Vlaamse overheid. De criteria zijn echter
onvoldoende objectief en transparant. Bovendien gaan ze meestal gepaard met heel wat
administratieve rompslomp.
Het subsidiebeleid in de jeugdsector moet meer gestoeld worden op objectieve meetbare
criteria. De administratieve overlast voor jeugdverenigingen moet ook drastisch naar
omlaag.
Veel jeugdlokalen in Vlaanderen voldoen niet aan de brandveiligheids- of andere essentiële
normen. Het gebrek aan comfort is vaak schrijnend.
Open Vld wil een inhaalbeweging om jeugdlokalen in Vlaanderen comfortabeler en veiliger
te maken.
Ook inzake jeugdbeleid kiest Open Vld ervoor om in de eerste plaats de jongere zelf te
ondersteunen, in plaats van alle middelen te verdelen onder instellingen. Daarom pleit Open
Vld voor een vrije tijdscheque, waarbij de jongere korting krijgt om deel te nemen aan
verschillende cultuur-, sport of jeugdevenementen. Dit participatie-initiatief kan jongeren
aanzetten om deel te nemen aan laagdrempelige initiatieven naar eigen keuze.
Open Vld wil voor jongeren een “vrije tijdscheque” invoeren, waarbij jongeren korting
krijgen om deel te nemen aan verschillende cultuur-, sport of jeugdevenementen, maar zich
ook cultuurproducten zoals boeken, muziek, films of games kunnen aanschaffen. Zo kan
elkeen kiezen welke participatievorm hijzelf verkiest: evenementieel of producten.
3. Sport
Beginnen bij het begin: sport en onderwijs
Onderwijs speelt een belangrijke rol in het actiever maken van onze jongeren. De
samenwerking tussen het onderwijs- en sportbeleid moet daarom veel intenser.
Open Vld wil kinderen al in het basisonderwijs in contact laten komen met een grote
verscheidenheid aan sporten. Elk kind kan zo op een positieve manier in contact komen
met een sport die hem of haar goed ligt.
Sport als een volwaardige richting erkennen in het onderwijs is een essentiële stap om betere
internationale topsportprestaties neer te kunnen zetten met Vlaamse topsporters. Daarnaast
moeten jongeren die zich al ernstig engageren in een bepaalde sporttak, sporturen kunnen
compenseren binnen het lesurenpakket om de combinatie sport en onderwijs beter te
faciliteren.


Open Vld wil sport opnemen als een extra keuzevak in het onderwijs. Jongeren die zich al
ernstig engageren in een bepaalde sporttak moeten hun sporturen kunnen compenseren
binnen het lesurenpakket.
De activiteitsgraad van een gemiddelde sportles bedraagt slechts 8 minuten. De lessen
Lichamelijke Opvoeding moeten grondig worden herbekeken. In het kader van een hechtere
samenwerking tussen sport en onderwijs, moet het ook mogelijk zijn om het trainersstatuut te
combineren met functies binnen onderwijs, de federaties en de topsportscholen. Dit zal leiden
tot meer kwalitatieve sportbeoefening, meer instroom in sportverenigingen en een betere
begeleiding van kinderen met een talent binnen een bepaalde sport.
Open Vld wil de L.O.-lessen heroriënteren van minder techniek naar meer beweging. De
lessen moeten ook boeiender en kwaliteitsvoller worden gemaakt door een betere
samenwerking tussen federaties en scholen. Voor trainers moet er een gecombineerd
statuut komen.
Topsport
Ons topsportbeleid heeft ambitie nodig. Open Vld staat voor een nieuw Vlaams
Topsportmodel. Ons topsportbeleid heeft nood aan ambitie en een algemene toekomstvisie.
Wij moeten geen Olympische medailles beloven maar wel een topsportmodel ontwikkelen
waarin onze topsporttalenten zich kunnen ontplooien volgens hun individueel traject met de
beste professionele omkadering. Hiervoor moet het niveau van alle topsportactoren drastisch
worden verhoogd en is hoogstaande professionalisering vereist. Het gaat hierbij zowel om de
een verhoogd niveau bij sportfederaties, trainers en Topsportscholen. We mogen hierbij niet
te beroerd zijn om internationale omkadering aan te trekken of onze talenten een buitenlandse
sportstage aan te bieden.
Om te komen tot een echt topsportbeleid moet er in de eerste plaats werk worden gemaakt van
een betere verloning en een beter statuut voor de topsporter. De verloning moet in verhouding
staan tot de prestaties van een topsporter en niet zozeer tot het diploma.
Open Vld pleit om naar het Nederlands model toe te werken. Topsporters krijgen een
minimumvergoeding en worden beloond naargelang de resultaten van hun sportprestaties.
Topsporters met lucratieve sponsorcontracten komen niet meer in aanmerking voor een
verloning.
De verschillende topsportstatuten in Vlaanderen zijn een slechte zaak voor de sport.
Open Vld wil een éénvormig topsportstatuut met dezelfde voorwaarden, rechten en plichten
voor elke topsporter.
De kloof van student naar topsporter is groot. Veel sporttalent gaat verloren door de
verscheurende keuze tussen opleiding en tosport. Jongeren die zich specialiseren in een
bepaalde sporttak die toch nog combineerbaar is met het gewoon onderwijs, moeten dezelfde
ondersteuning kunnen genieten als diegenen die naar een topsportschool gaan.
Het topsportstatuut moet losgekoppeld worden van de topsportschool. Zo geef je aan meer
jongeren de kans om sporttalent te ontwikkelen en onderwijs en sport te combineren.


De audit van de Vlaamse topsportscholen laat weinig ruimte voor interpretatie. De
topsportscholen zijn toe aan een grondige hervorming.
Open Vld wil het statuut van topsportschool omvormen tot een gespecialiseerd geïntegreerd
centrum voor specifieke sporttakken met de nodige medische, infrastructurele en
professionele begeleiding.
Topsporttalent vraagt ook topsporttrainers. Vlaanderen verliest haar beste trainers aan het
buitenland door een gebrekkig topsportbeleid. Ervaren topsporters en trainers kunnen een
cruciale rol spelen in de opleiding van nieuwe topsporters. Hun potentieel wordt niet gebruikt.
Maar als we internationaal willen scoren, hebben we ook nood aan echte toptrainers uit het
buitenland.
Open Vld wil een topsportbeleid dat het aantrekkelijk maakt voor eigen topsporttrainers om
in Vlaanderen te blijven en voor buitenlandse topsporttrainers naar Vlaanderen te komen.
Tenslotte is naast een betere verloning en een beter omkadering, ook het aanbieden van een
optimale infrastructuur cruciaal om topsporttalent te ontwikkelen. De Vlaamse
topsportinfrastructuur is momenteel onvoldoende
Open Vld wil een grondige doorlichting van de huidige topsportinfrastructuur in
Vlaanderen. Deze doorlichting moet leiden tot een duidelijk tijdschema waarbinnen de
gebreken in ons topsportinfrastructuur worden weggewerkt. Om de nodige middelen te
verzamelen wordt samengewerkt met de private sector in de vorm van PPS en andere
samenwerkingsverbanden.
Vlaanderen op de wereldkaart
Grote internationale sportevenementen in Vlaanderen betekenen niet alleen een economische
en toeristische duw in de rug van onze regio, ze zorgen ook voor meer sportinteresse bij de
Vlaming. Daarom moet de Vlaamse regering de ambitie koesteren om grote internationale
sportvenementen naar Vlaanderen te halen.
De Vlaamse regering moet de ambitie hebben om grote sportevenementen in Vlaanderen te
organiseren, zoals bijvoorbeeld het WK voetbal in 2018 of het WK wielrennen in 2012. De
organisatie van dergelijke initiatieven kan een hefboom betekenen om Vlaanderen sportief
op de kaart te zetten maar ook om ons topsportbeleid en infrastructuur aan te passen aan
de toekomstige noden en internationale standaarden
Recreatieve sportbeleving
De ondersteuning van sportclubs kan beter in Vlaanderen. Zoals zo vele verenigingen kreunen
ze onder de administratieve overlast en lopen ze verloren in de vele subsidie-reglementen.
Sport is gezond. Daarom wil Open Vld ook de recreatieve sportbeoefening promoten, zowel
op clubniveau als op individuele basis. Het aantal sportende Vlamingen moet stijgen
tijdens de komende legislatuur. Vlaanderen dient haar sportclubs te ondersteunen en hen
te vrijwaren van te veel planlasten. Ook de inviduele sporter moet aan zijn trekken kunnen
komen inzake infrastructuur en begeleiding.


Open Vld vraagt een doorlichting van de bestaande subsidiereglementen voor sportclubs.
De subsidies moeten meer doelgericht zijn en gekoppeld aan duidelijke en controleerbare
resultaatsverbintenissen. Subsidies moeten ook rekening houden met de graad van
professionaliteit van de club. Clubs die inspanningen doen om meer kwaliteit in de
vereniging te brengen, mogen daarvoor beloond worden. Ook moet er werk worden
gemaakt van administratieve vereenvoudiging.
Open Vld wil de planlast voor de gemeentelijke sportdiensten verlichten. Het verplichte
sportbeleidsplan dient vereenvoudigd te worden. Ook de bijkomende voorwaarden tot
subsidiëring dienen versoepeld te worden zodat de middelen maximaal worden ingezet om
iedereen aan het sporten te krijgen, en niet gebruikt worden voor externe planbureaus of
extra ambtenaren.
Open Vld wil de verplichte percentages opgelegd in het sport-voor-allen decreet evalueren
en bijsturen zodat de gemeenten en steden meer autonomie krijgen om de budgetten te
besteden aan sportbeleidsinitiatieven afgestemd op de behoeften van de lokale overheid.
Net zoals bij topsport, is er voor de recreatieve sportgebruiker een tekort aan toegankelijke
infrastructuur. Ook hier is een inhaalbeweging noodzakelijk. Daarnaast moet de bestaande
sportinfrastructuur, bijvoorbeeld in scholen, meer worden opengesteld voor andere
gebruikers. Dit gebeurt o.a. door een goede samenwerking tussen scholen, gemeenten en
sportclubs zodat sporten na de schooluren gemakkelijk en efficiënt kan georganiseerd worden.
Tegen 2012 moet in uitvoering van het Ruimtelijk Structuurplan Vlaanderen worden
voorzien in 2000 hectare voor sport en recreatie. “Open Scholen” moeten meer mensen aan
het sporten zetten. Het “Open School”-concept zorgt niet alleen voor een grotere
toegankelijkheid van de bestaande sportinfrastructuur in Vlaanderen, maar ook voor een
betere begeleiding en ondersteuning van zij die aan sport willen doen. Sport dient een
hefboom te worden voor anti-discriminatie.
Open Vld wil het decreet betreffende het sportinfrastructuurfonds hervormen. De
ontwikkeling van één fonds voor de ondersteuning van sportinfrastructuur op twee niveaus,
enerzijds de rechtstreekse ondersteuning van lokale sportprojecten voor zowel renovatie als
nieuwbouw en anderzijds realisatie van regionale, grootschalige sportprojecten in
Vlaanderen.”
Open Vld is hevig voorstander van het huidige Vlaamse antidopingbeleid. Dit betekent niet
strenger of niet milder zijn dan wat de WADA-code internationaal voorschrijft. Toch is
administratie rond antidoping betrekkelijk groot is, vooral voor de meer recreatieve
sportbeoefenaars in de lagere wedstrijdklassen.
Open Vld houdt vast aan een streng antidoping beleid. Binnen dat kader moet echter wel
worden nagegaan of de administratieve overlast voor de meer recreatieve sportbeoefenaars
in de lagere klassen vereenvoudigd kan worden.
5. Toerisme en horeca
De bijdrage van de toerisme- en vrijetijdssector aan de samenleving is groot. De sector is in
Vlaanderen in de jaren 2000 uitgegroeid tot een volwaardige economische sector. Naast de
aanzienlijke economische betekenis heeft toerisme en vrije tijd ook een maatschappelijk


belang. De sector draagt bij tot de kwaliteit van het leven en het welzijn van elke burger, heeft
effect op de werkgelegenheid en begunstigt de ruimtelijke kwaliteit.
Uitbouw van een virtueel toeristisch loket
Nieuwe ontwikkelingen in de maatschappij stellen steeds verdergaande eisen aan e-marketing.
De uitbouw van een virtueel toeristisch loket is op korte termijn een must. Interactieve
informatie behelst, naast het opvragen van informatie ook de mogelijkheid tot reserveringen
van toeristische diensten, reisagentschappen, toeristische verblijfsaccommodatie,
evenementen, culturele activiteiten, restauranten, etc. Deze informatie dient samengebracht te
worden op één website en op een eenduidige manier aan de gebruiker-toerist gepresenteerd.
Het virtueel loket moet een efficiënt en gebruiksvriendelijk systeem te zijn. Bij de uitbouw
van het loket stelt de overheid de nodige tools ter beschikking (bijv. een sjabloon waardoor
het voor de partners gemakkelijk wordt om hun gegevens/informatie die zij aan de toerist
willen meegeven, in te voeren). Alleen op deze manier kan de toeristische sector op uniforme
wijze gegevens opslaan en informatie uitwisselen.
Open Vld wil één Vlaams virtueel toeristisch loket. Dit loket met hét uithangbord worden
van Toerisme Vlaanderen.
Versterken van het zakelijk toerisme
Vlaanderen moet als meeting- en congresbestemming meer op de kaart geplaatst worden. Het
Mice-toerisme (meetings, incentives, congressen en exhibitions met hotelovernachting) moet
door de Vlaamse overheid meer ondersteund en meer gefaciliteerd te worden. Ook de privésector
heeft hierin een belangrijke rol te spelen en dient meer verantwoordelijkheden op te
nemen. Een Congresbureau dient te worden opgericht als een samenwerkingsinstrument
aangestuurd door de private sector in samenwerking met de overheid.
Vlaanderen moet meer inzetten op congrestoerisme. Daarvoor wordt een Congresbureau
opgericht.
Beter onthaal van toeristen
Het netwerk van infokantoren moet worden uitgebreid met ankerpunten waar informatie over
de regio en over Vlaanderen verspreid wordt. Naast topinfokantoren op luchthavens en TGVstations
is het noodzakelijk om infokantoren uit te bouwen in de grote spoorwegstations en
langs de belangrijke autowegen. Ook de grote tankstations langs onze autowegen zijn
bijzonder geschikt om informatie over de regio en Vlaanderen aan te bieden. Het is evident
dat deze topinfokantoren en de infokantoren van grote steden ook ’s avonds voor de toerist
toegankelijk zijn.
Open Vld wil topinfokantoren op enkele belangrijke strategische locaties in Vlaanderen.
Niet alleen de werknemers die werken bij een infopunt zijn toeristisch ambassadeur van
Vlaanderen. Ook de politieagent, de taxichauffeur of café-uitbater zijn vaak aanspreekpunt
van buitenlandse toeristen.


Toerisme Vlaanderen sluit samenwerkingsverbanden met andere sectoren om te komen tot
een breed toeristisch onthaal in Vlaanderen, ook door de politieagent, de taxichauffeur of
de café-uitbater.
Opwaarderen van de hotelsector
In tegenstelling tot het buitenland, worden er in Vlaanderen weinig of geen nieuwe hotels
gebouwd, noch oudere hotels gerenoveerd. Vooral de kust wordt met deze problematiek
geconfronteerd. De hotelsector moet daarom dringend opgewaardeerd worden.
Open Vld wil de bouw van nieuwe hotels of de renovatie van oude hotels stimuleren. Hotels
uitbaten moet rendabeler worden, onder meer via de mogelijkheid om de BTW met
betrekking tot kosten van logies aftrekbaar te maken.
Ondanks de inzet van de overheid op administratieve vereenvoudiging blijft de
administratieve last voor onder meer de logiessector ontzettend groot.
De administratieve procedures moeten onvoorwaardelijk ingekort worden. Het Magdaprincipe
waarbij gegevens van de onderneming maar één keer moeten doorgegeven worden
aan de administratie en maximaal met andere administratieve diensten moeten gedeeld
worden, moet onverkort in de praktijk ingevoerd worden.
Het toerismebeleid kan niet voorbij gaan aan de trend van de laatste tijd. Er is in Vlaanderen
een groeiende vraag naar kwaliteitsvolle logies met een grotere capaciteit en dit vooral in een
landelijke omgeving.
Het Limburgplan dat de uitbouw van de Limburgse erfgoedlogies stimuleert, verdient
navolging in heel Vlaanderen. Door de herbesteding van deze erfgoedsites tot logies wordt
niet alleen het onroerend erfgoed op een kwaliteitsvolle manier geherwaardeerd maar
krijgt het tevens een plaats in het vrijetijdsgegeven. De uitbouw van dergelijke logies dient
te gebeuren in een publiek-private samenwerking.
Jongerentoerimse
Jongerentoerisme-initiatieven in Vlaanderen dienen meer gepromoot te worden. In onze brede
informatiemaatschappij komt het erop aan om binnen het specifieke jongerencircuit aanwezig
te zijn. Stimuleren van samenwerkingen met internationale organisaties die zich met
jongerentoerisme inlaten is een must. Zo dient Vlaanderen onder meer in te spelen op
instrumenten zoals de International Student Identity Card, een internationale studentenkaart
waaraan tal van voordelen waaronder toeristische verbonden zijn (ondersteund door de
UNESCO) . Ook zeer gewone kanalen zoals bijvoorbeeld de advalvas van scholen, ook
buitenlandse, zijn nuttige instrumenten om jongerentoerisme-initiatieven bekend te maken.
Jongerentoerisme moet een speerput zijn in het toerisme beleid van Toerisme Vlaanderen.
Aanbieders van specifieke jongerenlogies moeten informatie krijgen over de kanalen
waarop ze zich best aanbieden en promoten.
Uit een onderzoek is gebleken dat de internationale rondtrekkende jongeren nog steeds de
voorkeur geven aan jeugdherbergen en hostels.


De inhaalbeweging via de PPS jeugdherbergen dient verder gezet te worden om te komen
tot kwalitatieve jeugdherbergen. Ook de uitbouw van de hostels moet bij kandidaatinvesteerders
meer gepromoot worden.
Watertoersime
Vlaanderen leent zich tot de uitbouw van een prachtig watertoerisme. Het riviertoerisme biedt
heel wat mogelijkheden. Niet alleen staat hier de natuurbeleving centraal, maar ook moet het
mogelijk zijn om historisch en toeristisch aantrekkelijke steden te bereiken via onze wateren.
Watertoerisme moet sterker worden gepromoot via de uitbouw van toeristische
plezierjachthaventjes en de opmaak van een watervaarplan waarop de toeristische
bezienswaardigheden zijn aangeduid
Horeca
De horecasector is in Vlaanderen een grote werkgever. Er is daarom nood aan sectorgerichte
aanpak.
Om de tewerkstelling in de horecasector te versterken is een verdere flexibilisering
noodzakelijk. Tevens dringt een voordeligere regeling voor het presteren van overuren zich
op. Om de horeca te stimuleren wil Open Vld geen sociale lasten heffen op extra horeca
personeel tijdens de zomermaanden. Dit biedt de horeca de kans om voldoende personeel
aan te werven tijdens deze drukke periode, zonder toevlucht te moeten nemen tot
“zwartwerk”.
Om tegemoet te kunnen komen aan het probleem om binnen de horeca over personeel te
kunnen beschikken moet tevens de uitzendsector intensiever ingeschakeld worden.
Via de uitzendsector moet een pool van werknemers voor de horeca worden gecreëerd,
waardoor werknemers op korte termijn kunnen worden opgeroepen. De VDAB moet een
specifieke aanpak uitwerken voor de horecasector, waarbij knelpuntvacatures sneller
worden gedetecteerd en actieplannen worden gemaakt om deze sneller in te vullen. Er
moeten tenslotte meer mogelijkheden komen voor jongeren om werken en leren te
combineren in de horeca.
Open Vld ondersteunt de plannen van de Europese commissie voor een BTW verlaging tot
6%.
Open Vld wil een snelle uitvoering van de verlaagde BTW in de horeca, zowel voor
restaurants als cafés. De verlaging van het BTW tarief zal de tewerkstelling in de
horecasector een positieve impuls geven.
6. Media
Technologische ontwikkelingen in de informatie- en telecommunicatienetwerken hebben de
laatste jaren het medialandschap fundamenteel in beweging gebracht. Naast de klassieke radio
en televisie boomde de nieuwe media en werd de mediabeleving van de Vlaming
multimediaal.


Ook in Vlaanderen vervagen de grenzen tussen omroepmedia (radio en televisie), printmedia
(dag- en weekbladen) en internetmedia meer en meer. Dezelfde gegevens kunnen vandaag de
dag zowel op papier worden afgedrukt, als op het internet geplaatst, als worden uitgezonden
op televisie als in een tekstbericht gegoten en verzonden via mobiele netwerken naar GSM’s
en PDA’s.
De mediagebruiker bepaalt hoe langer hoe meer zelf welk medium hij waar, wanneer en op
welke wijze wil beleven. De vervaging van de grenzen tussen de diverse mediamarkten vraagt
een horizontaal, geïntegreerd mediabeleid dat een nieuw evenwicht zoekt tussen de
gerechtvaardigde belangen van de openbare omroep, de kabelmaatschappijen, de
telecomoperatoren, de private omroepen, de internetaanbieders en de dagblad- en
weekmagazine uitgevers.
Open Vld wil in de volgende legislatuur in overleg met alle actoren de rol van de overheid
in het nieuwe medialandschap herdefiniëren. Open Vld wil daarbij komen tot een nieuwe
“pax media” gebaseerd op vijf uitgangspunten: pluriformiteit en verscheidenheid,
onafhankelijkheid, kwaliteit, toegankelijkheid en een gelijk speelveld voor alle actoren.
Er is in Vlaanderen nood aan een instituut voor de archivering en ontsluiting van het
audiovisueel erfgoed. Media en cultuur zijn twee belangrijke domeinen waarin deze nieuwe
instelling actief moet zijn. Daartoe worden samenwerkingsverbanden afgesloten met alle
belangrijke (media)spelers en met de bestaande erfgoedinstellingen. Aan het initiatief wordt
op korte termijn een ruime uitstraling gegeven, voor een breed publiek
Open Vld ijvert voor de oprichting van een Vlaams Instituut voor de archivering en
ontsluiting van het audiovisueel erfgoed, dat ten dienste staat voor elk gebruik en
samenwerkt met archiveringsinstituten van de ons omliggende landen. 



