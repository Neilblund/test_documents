Inleiding  Groen! stelt voor: de Groene Big Bang  Zo’n 13 miljard jaar geleden ontstonden uit één grote knal – de ‘Big Bang’ – onze kosmos, het universum, de natuurwetten en alle materie. Niets zou nog hetzelfde zijn nà de oerknal. De Big bang was het begin van alle verdere leven op aarde.  Vandaag wordt het alweer erg heet onder onze voeten. De aarde warmt steeds sneller op en in onze samenleving stijgt de temperatuur vaak sneller dan in een snelkookpan. Op klimatologisch, sociaal en economisch vlak is de crisis nooit zo groot geweest.  Groen! ziet de crisis als een historische kans om de zaken helemaal anders aan te pakken en om op grote schaal nieuwe jobs te creëren, om ons milieu schoner te maken en meer ontspannen te gaan leven. We moeten het roer drastisch durven om te gooien. We hoeven dus niet bang te zijn voor de Groene Big Bang. We moeten ‘m omarmen want de Groene Big Bang staat voor:  Een groene economie Een economie die duurzaam, gezond, milieu- en mensvriendelijk is. Een economie die afval omzet in grondstoffen en oneindig recycleert. En zo vele duizenden nieuwe banen creëert.  Een betere levenskwaliteit Wij willen onze afstompende manier van leven en werken veranderen in een evenwichtige en duurzame manier van samenleven waarin iedereen gewaardeerd wordt voor de inzet van zijn talenten.   Een maatschappij waarin iedereen meetelt In een écht beschaafde maatschappij heeft iedereen dezelfde rechten: werkenden, gepensioneerden, mensen zonder inkomen, kleine spaarders, maar ook wie niet kan sparen. Wij verzetten ons tegen een manier van denken of een beleid dat mensen verdeelt en tegen elkaar opzet.   Die Groene Big Bang is mogelijk. We zijn het aan onszelf en onze omgeving verplicht om samen werk te maken van een mooie toekomst en een bloeiende samenleving waarin duizenden nieuwe jobs gecreëerd worden. En dat kan het best door massaal op Groen! te stemmen!  Kies voor Groen! en maak van de Groene Big Bang dé verkiezingsinzet op 7 juni.  De uitdagingen zijn hier in Brussel, zo mogelijk, nog groter dan in Vlaanderen. De grootstedelijke context mag geen excuus zijn om de lat lager te leggen. Groen! en Ecolo hebben in Brussel samen nagedacht over het programma. In ons programma vindt u dan ook 56 cijfers die verwijzen naar het gemeenschappelijk 56-punten programma van Groen! en Ecolo (de cijfers tussen haakjes).  Dit programma staat niet op zichzelf. Naast de denkoefening met Ecolo, is er ook het Vlaamse programma van Groen! en het programma van Jong Groen!. Voor sommige zaken, zoals ons standpunt over jeugd, verwijzen we hiernaar.  De toekomst wil vooruit, ook in Brussel. 

  
Leefmilieu: beter leven in een gezondere leefomgeving.   Een goede gezondheid, dat is het eerste wat mensen elkaar toewensen bij het begin van het nieuwe jaar. Maar gezond leven kan maar in een gezonde omgeving: zuivere lucht, proper water, groen in de buurt… Groen! wil de levenskwaliteit van alle Brusselaars dan ook drastisch verbeteren.   Of het nu over afval, energie of mobiliteit gaat, steeds opnieuw zien we hetzelfde verhaal. Brussel maakt wel vorderingen, maar traag, zonder veel overtuiging of durf. Te pas en te onpas wordt verwezen naar de grootstedelijke context: hoge bevolkingsdichtheid, kwetsbare wijken, pendelaars. Inderdaad, de grootstad vraagt een specifieke aanpak, maar net dit missen we in het beleid. De grootstedelijke context wordt vooral gebruikt als excuus om geen doorgedreven beleid te moeten voeren.  Ook de huidige economische crisis levert sommigen wellicht het ideale excuus om milieumaatregelen uit stellen. Voor Groen! biedt de crisis vooral mogelijkheden: de ecologische vernieuwing van producten en productieprocessen kan dé drijvende kracht worden van onze economie.  Gezondheids- en milieuproblemen zijn bij uitstek sociale problemen. Ongezonde lucht is slecht voor iedereen, maar kwetsbare groepen, zoals kinderen of ouderen, zijn er het eerste slachtoffer van. Aan hen wordt gevraagd binnen te blijven bij ozon of wintersmog. Wie weinig geld heeft, woont vaak in een energieverslindende woning in een dichtbevolkte buurt zonder groen. Een milieubewust programma is dus ook een sociaal programma.  Milieu- en gezondheidsproblemen zijn geen onafwendbaar noodlot: we kunnen er iets aan doen.   
Onze voorstellen:  
1. Energie: van Kyoto naar Kopenhagen, ook in Brussel; 
2. De luchtverontreiniging ten gevolge van autoverkeer beperken; 
3. Een gezonde leefomgeving, ook binnenshuis; 
4. Minder afval; 
5. Netheid in alle buurten; 
6. Zuiver water aan een eerlijke prijs; 
7. Groen op loopafstand in alle buurten; 
8. Recht op rust dank zij minder lawaai. 
9. Duurzame, gezonde en milieuvriendelijke voeding  
Energie: van Kyoto naar Kopenhagen, ook in Brussel  
Het energiegebruik van woningen, kantoren en handelszaken is in het Brussels Gewest een belangrijke bron van luchtvervuiling. Concreet gaat het om 70% van de uitstoot van koolstofdioxide (CO2), 84% van de zwaveloxiden (SOx) en 84% van de stofdeeltjes.  Bij het verdelen van de Kyoto-doelstellingen voor de reductie van broeikasgassen tegen 2012 over de drie gewesten, toonde Brussel zich weinig ambitieus en stak zich weg achter de grootstedelijke context. In december 2009 wordt in Kopenhagen een nieuw verdrag ondertekend met radicalere objectieven. Om het met de woorden van Yvo De Boer, hoofd van het VN-klimaatbureau dat Kopenhagen voorbereidt te zeggen “ Mondjesmaat is de grootste vijand van verandering”. Ook het Brussels gewest mag niet kiezen voor mondjesmaat, maar moet dit keer voluit gaan voor een ambitieus klimaatplan.  Wat energie betreft werkt Groen! aan de drie E’s: energiebesparing, energie-efficiëntie en hernieuwbare energie.   
Onze voorstellen:  


- Een klimaatplan dat gaat voor een jaarlijkse vermindering van de CO2-uitstoot met 3%, wat tegen 2020 neerkomt op een vermindering van 30%. 
- Samensmelting van de bestaande initiatieven tot een Brussels Agentschap voor energie en ecologisch bouwen dat burgers, organisaties en bedrijven op ruime schaal informeert over de mogelijkheden van energiebesparing en begeleidt bij het nemen van beslissingen. 
- De overheid zelf geeft het goede voorbeeld in haar eigen gebouwen. Verplichte energieaudits en energiebesparende maatregelen in alle openbare gebouwen. Ook in sociale woningen, wat de energiefactuur van de huurders serieus omlaag zal halen. Kiezen voor passiefwoningen bij nieuwbouw. (8) 
- Strengere wettelijk bindende energie-efficiëntienormen voor alle nieuwe en te renoveren gebouwen. (6) 
- Investeren in een duurzame bouwsector, zodat wat wettelijk gevraagd wordt ook op de werf kan uitgevoerd worden door geschoolde technici en arbeiders die door bevoegde instanties gecontroleerd en gecertificeerd worden. Een flankerend beleid met permanente vorming en bijscholing. (5) 
- Een 20.000 zonnedakenplan voor Brussel: wat neerkomt op de installatie van zonnepanelen op 10% van de daken. 
- Huishoudens (eigenaren-bewoners en huurders) financieel steunen om de energieprestatie van hun woning te verbeteren, met bijzondere aandacht voor de laagste inkomens. Een gratis energie-audit voor personen met een laag inkomen en een systeem van publiek-huishouden-partnerschap, waardoor personen met een laag inkomen werken kunnen laten uitvoeren die ze terugbetalen met de minderkost op de energiefactuur. De distributienetbeheerders moeten deze werken prefinancieren. (7) 
- De energie-efficiëntie van een woning laten meespelen in het systeem van richthuurprijzen dat we willen instellen (zie huisvesting).  
- Creatieve antwoorden geven op de vraag naar hernieuwbare energie: collectieve aankoop van zonneboilers en fotovoltaïsche panelen door de overheid ondersteunen, het plaatsen van zonnecellen op geluidsschermen langs de spoorwegbermen of tegen de wanden van kantoorgebouwen, het plaatsen van kleine windturbines op kantoorgebouwen. Initiatieven die de bevolking willen betrekken bij de strijd tegen klimaatopwarming (zoals Transition Towns) ondersteunen. (3) 
- De Netwerkbeheerder (Sibelga) dient het elektriciteitsdistributienetwerk om te vormen om alle vormen van lokale en kleinschalige productie van groene stroom op te kunnen nemen.  
De luchtverontreiniging ten gevolge van autoverkeer beperken  Ook de auto is een belangrijke bron van luchtvervuiling in het Brussels gewest. De meetresultaten van het BIM op de dag zonder auto spreken boekdelen: de concentraties stikstofmonoxide (NO) en koolstofmonoxide (CO) dalen significant tijdens de autoloze uren. Het autoverkeer zorgt bovendien voor heel wat fijne stofdeeltjes die, juist omdat ze zo klein zijn, doordringen tot diep in de longen. Elk jaar sterven er volgens de Europese Commissie in ons land zo’n 13.000 mensen aan de gevolgen van fijnstof. In 2008 werd de daggrenswaarde voor fijnstof in Haren 66 keer overschreden, terwijl dit volgens de EU-richtlijn maximum 35 keer mag gebeuren. Voor 2009 zitten we eind maart al aan 26 keer. (cijfers van de Interregionale Cel voor Leefmilieu, IRCEL)   Werken aan de gezondheid van de Brusselaars houdt in dat we ook de uitstoot door het autoverkeer moeten aanpakken. Wij vragen een gedurfd beleid, ook als dat betekent dat de wagen wat plaats moet afstaan. De ene auto is echter de andere niet. Wagens met een lage emissie (bvb LPG, elektrische of hybride wagens) verdienen een duwtje in de rug. Ook hier kan het Gewest een rol spelen.  Onze voorstellen:  
- De luchtkwaliteit verbeteren door het bevorderen van meerdere "lage-emissiezones" in elke gemeente. Deze zones worden volledig afgestemd op de zwakke weggebruikers, wagens die er toch binnenwillen moeten een lage eco-score hebben. (22) 
- De luchtkwaliteitsnormen afstemmen op kinderen en de vervuiling meten op kinderneushoogte. 
- Bij het (her)aanleggen van wegen vooral plaats geven aan niet-vervuilende vervoerswijzen en vervuilende vervoerswijzen ontmoedigen (vrije bus- en trambanen, fietspaden, voetpaden die breed genoeg zijn, …). (1) 


- Geen verbreding van de Brusselse Ring, een snelheidsbeperking tot 100 km per uur, een betere verkeersgeleiding en alternatieve verbindingen tussen Brussel en de rand. Zo willen we dat het Gewestelijk ExpressNet (GEN) eindelijk wordt uitgebouwd en vragen we ook fietssnelwegen tussen de rand en Brussel. 
- Meer fietsinfrastructuur: een snelle uitvoering van het gewestelijk fietsroutenetwerk en het wegwerken van zwarte fietspunten, ook indien dit betekent dat de wagen plaats moet afstaan. 
- Bedrijven en leasefirma’s ertoe aanzetten over te stappen op groene vloten of werken met mobiliteitsbudgetten, zodat werknemers zowel voor woon-werkverplaatsingen als voor dienstverplaatsingen kunnen kiezen voor alternatieven zoals openbaar vervoer, fiets, autodelen. 
- De overheid geeft zelf het goede voorbeeld door het wagenpark om te vormen tot een groene vloot.  
- Het hele bussenpark moet proper rijden. Op elke dieselbus hoort een roetfilter en liever nog zien we dat er overgeschakeld wordt op aardgasbussen. Aandacht voor ecologisch leren rijden tijdens de rijopleiding. 
- Een variabele belasting op inverkeersstelling, waarbij minder vervuilende wagens minder betalen.  
- Meerdere autoloze dagen per jaar. 
- Meer maatregelen vindt u in het hoofdstuk over mobiliteit. 
 Een gezonde leefomgeving, ook binnenshuis  We brengen een groot deel van onze tijd binnen door. Maar ook daar is vervuiling: sigarettenrook, oplosmiddelen, zware metalen of zelfs asbest. Fijne stofdeeltjes of benzeen komen van buiten naar binnen en zorgen in huis voor ongezonde concentraties. In vochtige, slecht verluchte huizen vormen schimmels een probleem. Elk jaar sterven mensen door CO-vergiftiging. Het binnenhuismilieu is een belangrijke factor in het ontstaan van aandoeningen zoals astma of allergieën. De grootste problemen doen zich voor bij de mensen die het slechts gehuisvest zijn. Het systeem van Groene Ambulances, waarbij op doktersvoorschrift een expert komt kijken naar de woonomgeving van personen die chronisch ziek zijn, is zeer goed, maar verdient meer bekendheid.  Onze voorstellen:  
- Ecologische criteria voor bouwproducten. Gezond en ecologisch bouwen moet de norm worden: goede isolatie met oog voor ventilatie, gezonde materialen, een saneringspremie voor het verwijderen van gevaarlijke stoffen zoals asbest. 
- Meting van de luchtkwaliteit in alle Brusselse kribbes, scholen en bejaardentehuizen. Als blijkt dat de luchtkwaliteit onvoldoende is, dan moet prioritair worden ingegrepen. 
- Meer promotie voor de Groene Ambulance. Voldoende middelen en personeel om te voldoen aan alle vragen voor onderzoek van de woning. 
- Gratis monstername van huiszwam. 
- Sensibilisering betreffende schoonmaakproducten, verven, bouwmaterialen.  
- Voorlichting rond en preventie van astma en allergieën. Begeleiding van ouders, leerkrachten en sportclubs om op de juiste manier om te gaan met kinderen met astma zodat ook zij voldoende beweging en sport krijgen. 
Af van afval  Vaststelling: een Vlaming produceert elk jaar zo’n 120 kg restafval, een Waal 163 kg en een Brusselaar 349 kg. Vaak wordt verwezen naar de grootstedelijke context: hoge bevolkingsdichtheid, kwetsbare wijken, bevolkingsgroepen voor wie afval geen prioriteit is. Inderdaad, de grootstad vraagt een andere aanpak, maar net dit missen we in het beleid. Wij willen dat de vervuiler betaalt. Alleen zo kan er een wezenlijke ommekeer komen. Het is trouwens fundamenteel oneerlijk om mensen die afval vermijden, mee te laten betalen voor de grootvervuilers.   
Olie wordt schaars, maar ook veel grondstoffen en materialen (zoals metaalertsen).Producten met een korte levensduur, die we al snel weer wegwerpen, dat kunnen we ons niet meer veroorloven. Groen! wil van een wegwerpeconomie evolueren naar een kringloopeconomie, waarbij afval terug grondstof wordt. De “ladder 


van Lansink” met in volgorde preventie, hergebruik, recyclage, energieopwekking en storten blijft voor ons hét model voor een goed afvalbeleid. Op langere termijn willen we een zero-afvalbeleid.  Onze voorstellen:  
- Iedereen mee in het preventie- en sorteerverhaal dank zij doelgroepgerichte communicatie via bestaande organisaties en sleutelfiguren, een welkomstpakket voor alle nieuwkomers met de informatie in hun eigen taal en aanspreekpersonen (buurtopzichters of ecogidsen, straatvrijwilligers) in de kwetsbare wijken. 
- Afvalarme scholen door een veralgemening van de educatieve projecten en door de oprichting van een permanent steunpunt ter ondersteuning van scholen. 
- Een systeem van financiële stimuli dat mensen aanzet tot sorteren en rekening houdt met gezinssamenstelling en sociale situatie (vb betalende vuilniszak gecompenseerd door een verlaging van de gewestbelasting en met een aantal gratis zakken of kg per persoon).  
- Het uitbouwen van een systeem van ondergrondse gescheiden vuilniscontainers per wijk zodat mensen hun vuilnis kunnen deponeren (waarbij het vuilnis wordt gewogen). Zo kunnen mensen die klein behuisd zijn, snel het vuilnis kwijt. 
- Verwerking van afvalstromen zo dicht mogelijk bij de bron (kringloopcentra, thuiscomposteren). 
- De promotie en oprichting van kringloopwinkels en herstelateliers. Minimaal twee herstelcentra voor elektrische en elektronische toestellen die dan achteraf, met een garantie van minimum 6 maanden, verkocht worden in de kringloopwinkels. 
- De subsidie die de kringloopsector krijgt per ton herbruikbare voorwerpen moet even hoog liggen als de subsidie per ton afval die Net Brussel ontvangt. Het tarief dat de kringloopcentra betalen voor afval dat ze laten verbranden moet lager zijn dan de subsidie die ze ontvangen per ton herbruikbare voorwerpen. 
- Aanmoedigen van composteren door een gewestelijke startsubsidie voor de aankoop van vaten voor thuiscomposteren. In buurten met weinig tuinen werken aan de uitbouw van buurtcompostparkjes. 
- Een huis-aan-huisophaling van GFT-afval in het volledige gewest. Dus niet alleen tuinafval zoals vandaag het geval is. 
- Statiegeld op klein gevaarlijk afval. 
- Een stedelijke industrie ontwikkelen met een geringe milieu-impact. Dit betekent het valoriseren van afval als hulpbron en het sluiten van materialencycli (cradle to cradle). Enkele voorbeelden: zo moet bouwafval opnieuw worden gebruikt voor renovatiewerken en kan onbruikbaar textielafval worden gevaloriseerd in het vervaardigen van bouwmateriaal (thermische en akoestische isolatiepanelen). (26) 
- Net Brussel onderwerpen aan een taks op afvalverbranding om ervoor te zorgen dat het recyclage en hergebruik gaat aanmoedigen; 
- De afbouw en sluiting van één ovenlijn tijdens de komende legislatuur. Propere verbrandingsovens bestaan niet. Vandaag is de verbrandingsoven nog altijd goed voor 11,5 % van de CO2-uitstoot in het gewest; 
Netheid in alle buurten  Of mensen (bewoners & toeristen) een stad aangenaam vinden of niet, hangt vaak af van de netheid van die stad. Een vuile stad zorgt ervoor dat mensen zich meteen ongemakkelijk, ja zelfs onveilig, voelen. Sluikstorten is dan ook een groot probleem.   Allereerst moet men de oorzaken van het sluikstorten wegnemen: in een stad waar veel mensen klein wonen en waar het moeilijk is van je grof vuil (goedkoop) af te komen, krijg je snel sluikstorters. Wij willen het de mensen dus makkelijker maken hun (grof) vuil op een legale en goedkope manier kwijt te raken.  Verder is een mentaliteitswijziging nodig, dmv educatie op school, bewustmakingscampagnes en schoonmaakacties in de wijken waarbij zoveel mogelijk mensen betrokken worden. Tenslotte moet het gevoel van straffeloosheid verdwijnen. Wanneer iedereen geïnformeerd is dank zij doelgroepgerichte communicatie en ook wie kleinbehuisd is de mogelijkheid heeft te sorteren dank zij 


aangepaste systemen, moet je streng durven optreden tegen personen die niet mee willen en daardoor de hele buurt verzieken.  Onze voorstellen:  
- De netheid van de stad verbeteren. We stellen voor een tweeledig contract te sluiten, één tussen het gewest en de gemeenten, en een ander tussen de gemeente en de wijken, dat overheid en burger samenbrengt rond een project om van Brussel een modelstad op het vlak van netheid te maken. (25) 
- Voldoende aandacht voor de netheid in alle wijken, ook de meest kwetsbare. 
- Kringloopcentra die voldoende gekend zijn en waarvan mensen ook weten dat ze herbruikbare spullen thuis komen ophalen. 
- Regelmatig gratis ophalen van grof vuil. 
- Een goed gespreid en uniform net van gewestelijke containerparken. De openingsuren en de gebruiksvoorwaarden moeten er op gericht zijn, de Brusselaars zoveel mogelijk gebruik te laten maken van de containerparken. 
- Doorgedreven controle en streng optreden tegen sluikstorten, zowel dmv politie als administratieve boetes. 
- Plekken waar veel gesluikstort wordt onder verscherpte controle plaatsen 
- Sensibilisering op school van zowel kinderen als ouders als antwoord op de problematiek van zwerfvuil. 
- Parkwachters die consequent informeren, berispen en zelf helpen bij het proper houden van het park. 
- Gescheiden vuilnisbakken (papier, verpakking, rest) in de openbare ruimte 
- In alle gemeenten hondenbezitters verplichten hondenpoepzakjes mee te hebben en de hondendrollen op te ruimen 
- Evenementen, wijkfeesten en festivals (zeker zij die door de overheid gesubsidieerd worden) moeten inspanningen leveren om afval-arm te worden en moeten o.m. herbruikbare drankbekers gebruiken. Daarnaast pleiten we ervoor een waarborg te vragen aan de organisatoren die ze terugkrijgen indien de omgeving na afloop netjes is.  
- Samenvoeging van Brussel Leefmilieu en het Agentschap Net Brussel tot één efficiënte dienst met een gemeenschappelijk meerjarenplan én voldoende aandacht voor preventie. 
Zuiver water voor een eerlijke prijs  Wereldwijd hebben 1,4 miljard mensen geen toegang tot drinkbaar water. De gemiddelde Brusselaar draait het kraantje nonchalant open en verbruikt zo’n 120 liter water per dag. Logisch, want of je nu veel of weinig water verbruikt, echt veel verschil maakt het niet. Voor Groen! moet de waterfactuur van de kleine verbruiker naar omlaag en die van de grote verbruiker omhoog. Er bestaat wel een systeem van progressieve tarifering waarbij een basishoeveelheid water goedkoop is en de volgende schijven duurder, maar dit kan nog beter.  Waterzuivering wordt in Brussel nog altijd bemoeilijkt door het vele regenwater dat in de riolen terecht komt. Maar liefst 40% van het water dat door de riool stroomt, is eigenlijk regenwater. Dit is meer dan gewoon verspilling, maar maakt de waterzuivering ook minder efficiënt aangezien het afvalwater hierdoor zodanig verdund wordt dat de micro-organismen die het moeten zuiveren te weinig voedingsstoffen krijgen om goed te kunnen werken. In plaats van ons regenwater naar de riool af te leiden, zouden we het beter nuttig gebruiken voor toilet, wasmachine of tuin. Bovendien ontlasten regenwaterputten de riolen en zo vermijden we overstromingen (zonder extra dure stormbekkens te moeten bouwen).  Tot slot wil Groen! het water opnieuw zichtbaar in de stad brengen. Het blauwe netwerk beperkt zich vandaag nog tot het recupereren van enkele belangrijke beken. Brussel heeft nood aan meer ambitie daar waar het gaat over het terugbrengen van water in de stad.  Onze voorstellen:  


- Een verder doorgedreven progressieve tarifering, waardoor een basishoeveelheid water zeer goedkoop wordt aangeboden, terwijl de hogere verbruiksschijven duurder worden. Het schijventarief houdt uiteraard rekening met de gezinssamenstelling. 
- Snel werk maken van gescheiden rioleringen. Concreet kan dit in bestaande wijken waar op dit ogenblik nog geen riolering is (bvb. delen van Ukkel), bij nieuwe verkavelingen en op plaatsen waar de riolering aan vervanging toe is. 
- Bovengrondse waterlopen waar het regenwater via de gescheiden riolering in kan uitmonden. Water boven de grond geeft bovendien een meerwaarde aan de stad. 
- Wateroverlast in de eerste plaats bestrijden aan de bron door waterdoorlaatbare wegbedekking of groendaken.  
- De bestemming van laaggelegen gronden die vroeger moeras waren, herbekijken. Veel van die gronden staan vandaag in het Gewestelijk Bestemmingsplan helaas aangeduid als woon- of industriegebied. Nochtans kunnen zij een alternatief vormen voor de geldverslindende ondergrondse stormbekkens. 
- De reeds bestaande verplichting van een regenwaterput bij nieuwbouw moet eindelijk worden toegepast en gecontroleerd.  
- Iedereen die regenwater opvangt en gebruikt moet recht krijgen op een installatiepremie (uitbreiding van het bestaande systeem en verhogen van de premie voor het herstellen van bestaande regenwaterputten). 
- Bij het openleggen van pleinen voor werken, gebruik maken van de gelegenheid om kleine collectoren te voorzien. Het opgevangen water kan dan gebruikt worden bij het poetsen van de straat of voor de fontein in de buurt. 
- Een individuele watermeter in elke huurwoning zodat elk gezin er baat bij heeft minder te verbruiken. 
- Meer middelen voor sensibilisering zowel wat betreft watergebruik als wat betreft alternatieven voor vervuilende producten. 
- Op een creatieve manier meer water in de stad brengen, bijvoorbeeld via fonteinen. De Zenne moet figuurlijk terug een plaats krijgen in de stad. De historische loop kan bijvoorbeeld bebakend worden met watersculpturen. (21) 
- Drinkwater terugbrengen in de straten, pleinen en scholen door het installeren van kraantjes en fonteinen met drinkbaar water. Kraantjeswater is gezonder, goedkoper en milieuvriendelijker dan frisdrank in blik. (21)  
Groen in alle buurten (20)  Het Brussels Gewest zit bij de Europese koplopers wat groen betreft. Maar het groen is slecht verdeeld. Heel wat wijken in het centrum en de eerste gordel, waar privétuintjes toch al schaars zijn, kleuren ronduit grijs. Bovendien worden de open & groene plekken in het gewest constant bedreigd door industrie-, woning- en of kantoorprojecten.  We weten dat de bevolking van Brussel de komende jaren sterk zal toenemen en dat we de groene plekken dus extra zullen moeten beschermen. We pleiten voor de uitbouw van Brussel als een lobbenstad waarbij aan de ene kant de bewoning wordt verdicht en aan de andere kant voldoende groen wordt voorzien om het wonen in de stad aangenaam en leefbaar te houden.  Maar groen heeft niet alleen een sociale of recreatieve functie. In gebieden die op de waarderingskaart van Leefmilieu Brussel ingekleurd staan als biologisch waardevol moet de biodiversiteit primeren.   Onze voorstellen:  
- Bevordering van gevelgroen. Gevelgroen maakt de stad niet alleen aangenamer, maar biedt ook nestgelegenheid. 
- Promotie van de subsidies voor daktuinen en groendaken.  
- Behoud van de volkstuintjes. Alle volkstuintjes moeten nagekeken worden op verontreiniging. In geval van verontreiniging wordt een alternatief aangeboden en wordt er gesaneerd.


- De groene binnengebieden actiever beschermen en waar mogelijk nieuwe groene binnengebieden creëren. 
- Ook het bedrijfsleven kan bijdragen tot vergroening, bvb door een vermindering van de oppervlakte die besteed wordt aan openluchtparkings en biologisch arme zones. 
- Wetgeving die bepaalde ruigteplanten verbiedt opheffen. Ruigteplanten, zoals distels, spelen immers een rol in de natuurontwikkeling 
- Het verbod op het gebruik van pesticiden op openbare plaatsen wordt ondergraven door de vele uitzonderingen. Wij vragen meer transparantie en minder uitzonderingen. 
- Ecologisch beheer van parken en natuurgebieden. 
- Een groen netwerk van natuurgebieden, parken, groene ruimtes, watervlaktes en trage verbindingen. Groene lobben en blauwe aders in en doorheen de stad. 
- De NMBS moet op korte termijn een samenhangend beheersplan voor de spoorwegbermen opstellen. 
- Iedereen een park(je) of groenruimte op wandelafstand (500m). Waar dit onmogelijk te realiseren is, pleiten wij voor het openstellen van de speelplaats van de school, indien nodig heringericht en met de nodige afspraken voor netheid en veiligheid. 
- Onvoorwaardelijke bescherming van zones die als groen staan ingekleurd in het gewestelijk bestemmingsplan, maar ook respect voor bufferzones en ruigtegebieden. Middelen vrijmaken om waardevolle gebieden die in het GBP een andere bestemming kregen aan te kopen of te ruilen. (24) 
- In de laatste grondreserves van het gewest (vb Schaarbeek Vorming) dient een aanzienlijk deel als groene ruimte gevrijwaard te worden. 
- Bij ruimtelijk plannen en grote werken (zoals de aanleg van het gewestelijk expressnet) moet natuurontwikkeling en biodiversiteit opgenomen worden in het milieueffectenrapport. Hierbij mag de aandacht niet alleen gaan naar het zichtbare groen, maar moet het hele ecosysteem meetellen, bvb ook het grondwaterpeil. 
- Geen verbreding van de Ring. Niet alleen gaat zo groene ruimte verloren, het groene netwerk zal ook door een brede barrière onderbroken worden. 
- Het verenigingsleven inzake natuurbehoud heeft een belangrijke waakhondfunctie die alle ondersteuning verdient. 
 Recht op rust dank zij minder lawaai  Voor heel wat Brusselaars is lawaai uitgegroeid tot één van de belangrijkste vormen van hinder. Door de vele aandacht die vandaag naar het vliegtuiglawaai gaat, worden andere, niet minder belangrijke, aspecten van geluidshinder wat uit het oog verloren. Voor de meerderheid van de Brusselaars is verkeerslawaai de voornaamste bron van geluidshinder.   Onze voorstellen:  
- Minder verkeerslawaai door de omvorming van alle woonwijken tot zone 30. Bij de (her)aanleg van wegen moeten snelheidsbeheersing en materiaalkeuze het lawaai beperken. 
- Hulpdiensten bewustmaken van de overlast die zij met hun sirenes veroorzaken en kijken hoe het gebruik van de sirenes tot een minimum beperkt kan worden. 
- Premies voor geluidswerende werken voor mensen die langs drukke wegen of dicht bij openbaar vervoer wonen. De sociale huisvestingsmaatschappijen moeten bij nieuwbouw en renovatie maximaal aandacht hebben voor geluidsisolatie. 
- Parken en groengebieden zijn plaatsen bij uitstek waar mensen tot rust willen komen. In parken waar het autolawaai overheerst, moeten geluidswerende schermen hieraan verhelpen. 
- Bewustmakingscampagnes om mensen duidelijk te maken dat ze rekening moeten houden met elkaar. 
- Een vademecum waarin wordt uitgelegd wanneer iets geluidshinder is (en wanneer niet) en wat je daar vervolgens aan kunt doen, waardoor het gevoel van onmacht verdwijnt. 
- Een toegankelijke klachtendienst voor geluidshinder: één dienst die de mensen onthaalt, de klachten identificeert, doorgeeft aan de bevoegde instanties en de indieners van de klacht op de hoogte houdt. 


- De voorbije jaren hebben aangetoond dat noch spreiding noch concentratie de problemen veroorzaakt door vliegtuiglawaai kunnen oplossen. Groen! bestrijdt het groeiscenario voor de luchthaven van Zaventem. Alleen een volledige afbouw van de nachtvluchten en een plafonnering van het aantal vluchtbewegingen kan de omwonenden voldoende woon- en leefkwaliteit garanderen. 
 Duurzame gezonde en milieuvriendelijke voeding (11)  Groen! wil de Brusselaars toegang geven tot duurzame, gezonde en milieuvriendelijke voeding. Maak van Brussel een “Slow Food-Gewest” dat duurzamer voeding bevordert (bio, korte ketens, verantwoorde landbouw…): inrichting van permanente bio-markten, aanstellingen van Slow Food facilitatoren met het oog op 10% duurzame schoolkantines, collectieven, restaurants,… 


Economie: een Groene New Deal voor Brussel  
Economische uitdagingen voor Brussel  
Er zijn drie grote uitdagingen waar Brussel de komende jaren een antwoord op zal moeten bieden: de huidige economische crisis, de Brusselse Paradox en de demografische evolutie van de komende 10 jaar.  Niemand kan naast de huidige economische recessie kijken. We moeten ons wapenen tegen een doemscenario en op een slimme manier impulsen geven aan een aantal strategische sectoren in de economie. Momenteel moet Brussel het doen zonder relanceplan, maar de uitdagingen waarvoor we staan hebben meer nodig dan een aantal losse plannen. Een Groene New Deal kan de hefboom zijn voor een nieuwe, duurzame structuur voor de Brusselse economie. Deze is gebaseerd op een duurzame bouwsector, ecologische innovaties en ruimte voor creatieve sectoren zoals mode, film of architectuur.   Een meer structureel probleem van de Brusselse economie is de Brusselse paradox. Brussel telt meer jobs dan Brusselaars op actieve leeftijd en toch is meer dan 20% van de Brusselaars werkloos. Vooral jongeren en laaggeschoolden grijpen naast de jobs. De uitdaging is enorm en vraagt een aanpak op verschillende terreinen: onderwijs afgestemd op de economische noden, bijscholing en begeleiding op maat, het aantrekken van sectoren die arbeidsplaatsen creëren voor laaggeschoolden.  De Brussels paradox heeft een belangrijke invloed op de sociaal-economische ontwikkeling van de stad. Het is echter nog maar het topje van de ijsberg. De komende jaren mag Brussel zich verwachten aan tienduizenden nieuwkomers. De meesten van hen zullen relatief jong en laaggeschoold zijn. Indien we er niet in slagen de paradox te breken, zal dit een zware last leggen op de toekomstige ontwikkeling van Brussel.   Het antwoord van Groen!: de Groene New Deal Onze voorstellen:   
1. De Groene New Deal: ecologisch bouwen en verbouwen zet Brusselaars aan het werk; 
2. Ruimte voor onderzoek en ontwikkeling als motor van een groene economie; 
3. Creatieve industrie langs de Kanaalzone; 
4. Omkadering, opleiding, omscholing en talenkennis voor werkzoekende Brusselaars; 
5. Sociale economie. 
De Groene New Deal: ecologisch bouwen en verbouwen zet Brusselaars aan het werk (28)  Een ambitieus investeringsprogramma voor de bouw en verbouwing van particuliere woningen, privé- en publieke gebouwen kan op relatief korte termijn jobs behouden en nieuwe jobs bij creëren in de bouwsector. Daarbij moeten energiebesparing, alternatieve energie en het gebruik van duurzame bouwmaterialen voorop staan. Zo worden niet alleen jobs gecreëerd, maar winnen de Brusselaars ook op hun energiefactuur, wat hun koopkracht structureel versterkt. Van de 4,2 miljoen ton CO² uitstoot komt 2,8 miljoen ton van verwarming van gebouwen (Planbureau). Dit bouwplan helpt dus ook bij het halen van de Kyotodoelstelling.  Het verder uitbouwen van de bestaande steunmaatregelen en het ontwikkelen van nieuwe financieringstechnieken moet er voor zorgen dat de Brusselse gezinnen, zowel huurders als eigenaars, de komende jaren investeren in hun woning. Investeringen in overheidsgebouwen, scholen en sociale woningen moeten de vraag in de bouwsector naar een hoger niveau brengen en kunnen de conjunctuurgevoeligheid van de sector wat compenseren. Met de juiste stimuli, zoals energetische en ecologische prestatievereisten, zullen de investeringen in de bouwsector een spill-over effect hebben naar een innovatieve industrie die nieuwe, duurzame, ecologische producten en bouwmaterialen ontwikkelt (ecodesign).  
Onze voorstellen:  
- Wettelijk bindende energie-efficiëntienormen voor alle nieuwe en te renoveren gebouwen. 
- Een 20.000 zonnedakenplan voor Brussel: wat neerkomt op de installatie van zonnepanelen op 10% van de daken. 



- Huishoudens (eigenaars-bewoners én huurders) financieel steunen om de energieprestatie van hun woning te verbeteren, met bijzondere aandacht voor de laagste inkomens. Een gratis energie-audit voor personen met een laag inkomen en een systeem van publiek-huishouden-partnerschap, waardoor personen met een laag inkomen werken kunnen laten uitvoeren die ze terugbetalen met de minderkost op de energiefactuur. Het zijn de distributienetbeheerders die de werken moeten prefinancieren. (7) 
- Creatieve antwoorden geven op de vraag naar hernieuwbare energie: collectieve aankoop van zonneboilers & fotovoltaïsche panelen door de overheid ondersteunen, het plaatsen van zonnecellen op geluidsschermen langs de spoorwegbermen of tegen de wanden van kantoorgebouwen, het plaatsen van kleine windturbines op kantoorgebouwen.  
- De Netwerkbeheerder (Sibelga) dient het elektriciteitsdistributienetwerk om te vormen om alle vormen van lokale en kleinschalige productie van groene stroom op te kunnen nemen.  
- De overheid zelf geeft het goede voorbeeld met haar gebouwen. Verplichte energieaudits en energiebesparende maatregelen in alle openbare gebouwen. Ook in sociale woningen, wat de factuur van de huurders serieus zal verlagen. Kiezen voor passiefwoningen bij nieuwbouw. (8) 
- Een referentiecentrum voor beroepen in de bouw dat investeert in een duurzame bouwsector, zodat wat wettelijk gevraagd wordt effectief op de werf kan uitgevoerd worden door geschoolde technici en arbeiders die door bevoegde instanties gecontroleerd en gecertifieerd worden. Een flankerend beleid met permanente vorming en bijscholing zodat de gecreëerde jobs ten goede komen aan Brusselaars. (5) 
- Samensmelting van de bestaande initiatieven tot een Brussels Agentschap voor energie en ecologisch bouwen dat burgers, organisaties en bedrijven begeleidt bij de verbetering van energieprestaties. Het agentschap verspreidt onder andere informatie, zorgt voor begeleiding bij het nemen van beslissingen, volgt projecten op en analyseert de doeltreffendheid van verschillende maatregelen. Het moet een facilitator worden voor het ontwikkelen en testen van innovatieve ecologische toepassingen. (4) 
- KMO’s zijn de spil voor een dynamische ontwikkeling in elke sector. Het Brussels Gewest moet een klimaat scheppen waarin KMO’s zich volop kunnen ontwikkelen. Om ideeën om te zetten in producten of diensten moeten KMO’s, zeker in tijden van economische recessie, toegang hebben tot de nodige financiering. Daarom pleit Groen! voor de oprichting van een Brussels Financieringsagentschap voor KMO’s.  
Ruimte voor onderzoek en ontwikkeling als motor voor een groene economie  Investeren in groene technologie zal beslissend zijn voor de concurrentiekracht van de Brusselse bedrijven. De ecotechnologieën nemen de plaats in van de ICT enkel jaren terug. De groene economie van morgen moet vandaag worden ontwikkeld. Willen we voldoende ruimte voor innovatie en creativiteit, dan moeten we de kenniseconomie ondersteunen en een klimaat creëren waarin onderzoek de basis kan leggen voor sociaal en ecologisch innoverende projecten.   Principes zoals de korte keten economie en cradle to cradle moeten van Brussel een pionier maken die een groene industrie integreert in een bruisende, leefbare stad. Dit betekent dat afval wordt gevaloriseerd als grondstof en dat zo de kringloop gesloten wordt. Zo moet verder onderzoek gevoerd worden naar het omvormen van bouwafval tot hoogwaardige materialen voor renovatiewerken en het verwerken van textielafval in bouwmaterialen.   Het is opvallend dat verschillende duurzame economische projecten ontsnappen aan de algemene economische malaise. Groen durfkapitaal rendeert. Een concreet voorbeeld: Hanssen Transmission, de Antwerpse producent en ontwerper van aandrijfsystemen voor windturbines, werft op korte termijn 152 werkkrachten aan voor haar nieuwe fabriek in Lommel. Zulke bedrijven moeten ook een toekomst hebben in Brussel.  
Onze voorstellen: 


- Het optrekken van de uitgaven voor onderzoek en ontwikkeling tot 3% van het bruto regionaal product, zoals voorgeschreven in de Lissabondoelstelling. Opvolging van deze uitgaven via een impactanalyse. 
- De bestaande instellingen die bezig zijn met wetenschappelijk onderzoek evalueren, harmoniseren en rationaliseren. Hierbij speciale aandacht voor het verbeteren van het aanbod van de ondersteunende diensten (administratieve formaliteiten, infrastructuur) en de samenwerking met andere regio’s en niveaus. 
- Onderzoek en ontwikkeling als motor voor een groene economie. Voorrang aan sociaal en ecologisch innovatieve projecten. Starters van projecten van duurzame innovatie steunen via microkredieten. Een substantieel budget voor ecologiesteun voor echte pioniers, de zgn. “top runners” op vlak van ecologische innovatie.  
- Onderzoek naar het ecologisch ontwerpen van producten. Dit door gerichte steun aan de chemie, biotechnologie en nanotechnologie. Ondernemingen die voorlopen inzake energie- en milieu-innovaties krijgen aanspraak op ecologiesteun.  
- Duurzamer gebruik van kunststoffen door meer hergebruik en recycling, minder additieven (zoals zware metalen, broom-, fluor- en aromatische verbindingen) en onderzoek naar alternatieven voor aardolie als grondstof, zoals bioplastics. Milieuvriendelijke wasmiddelen, verven, kunstvezels etc actief promoten. Een actieplan rond nanotechnologie gezien de kansen die deze technologie biedt op vlak van gezondheid, milieu en energie en meer onderzoek naar effecten op milieu en gezondheid. Groen! gelooft in schone én slimme producten. Schoon, slim, spaarzaam en sociaal gaan samen. 
- Investeren in de schakel tussen onderzoek en exploitatie van de onderzoeksresultaten (spin-offs, octrooien enz). 
 Creatieve industrie langs de Kanaalzone  Groen! wil Brussel tegen 2014 op de kaart van de creatieve steden zetten, naast Londen, Barcelona, Berlijn… Brussel blijft zich nog teveel gedragen als de industriestad die het vroeger was: een plek aan het kanaal waar goederen in bulk binnenkwamen en afgewerkte producten buiten gingen. Vandaag is voor deze industrie geen plaats meer in de moderne stad. Wat rest is het logistieke verhaal, maar ook dat is eindig (verkeersinfarct, fijnstof).   Creatieve steden daarentegen zijn ontwikkelingspolen. Volgens Richard Florida wordt menselijke creativiteit de motor van de economische groei in de 21ste eeuw. Er is een nieuwe economische sector aan het ontstaan van wetenschappers, onderzoekers, innovatieve ondernemers, architecten, ontwerpers, mediamensen, kunstenaars en consultants. Kortom, creativiteit als grondstof in de meest brede zin van het woord. Steden die ‘talent’, ‘technologie’ en ‘tolerantie’ weten te combineren, staan sterk voor de toekomst.  In het verleden zijn er reeds een aantal aanzetten gegeven door mode en design te ondersteunen. Maar doordat deze steun te kleinschalig was en een echt gezicht mistte, bleef het bij een aanzet. Groen! wil investeren in het stedelijk weefsel –zowel in menselijk kapitaal als openbare ruimte- om snel een internationaal voorbeeldniveau te halen. De Kanaalzone die in het verleden de industriële ontwikkelingspool van Brussel was, willen we nieuw leven inblazen en omvormen tot het creatieve hart van een bruisende stad. Een sterk imago biedt bovendien troeven voor het toerisme.  Onze voorstellen:  
- Afbouwen van industriële activiteiten vlakbij het centrum. De distributiecentra TIR en BILC weg van waar ze nu liggen (komen te liggen)
- Nieuwe groene economie stimuleren in het havengebied. Oprichting van een Creative City Centre dat creatieve bedrijven aantrekt en helpt om er zich te vestigen: nieuwe media, architecten, ontwerpers, kunstenaars, consultants. Dit centrum heeft meer ambitie dan de huidige lokale bedrijvencentra. Daarnaast ruimte voor bedrijven die werken aan groene technologie, in samenwerking met wetenschappelijk onderzoek, hogescholen en universiteiten. 
- Meer leven langs het water. Hergebruik van de industriële gebouwen, meer (ook sociale) woningen, woonboten, groene ontmoetingsplekjes, meer uitgangsleven dankzij cafés op de kaaien of een cinemaboot. Investeringen in de openbare ruimte. Een vuurtorenproject om de omgeving een boost te geven (denk aan Bilbao of Tate Modern op de Southbank in Londen). 


- Plaats voor interculturele ontmoeting, kunst en creativiteit. Kunstenaars goedkoop laten wonen (schrijversappartementen, ateliers, kunsthuizen waar creatieve VZW’s goedkoop kunnen huren). Maar zonder verdringing van de vele jongeren uit de buurt. Dit is ook hun plek. 
- Deze creatieve stad zal de toeristische sector en de horeca een nieuwe impuls geven. Een aantrekkelijke kanaalzone kan een soort Tourist Port worden. Toerisme zorgt voor meer inkomsten die dan weer worden geïnvesteerd in de stad en zorgen voor meer uitstraling. Een bijkomende voorwaarde is wel dat de bestaande toeristische diensten (Vlaams, Waals, Brussels, stad) samenwerken. 
 Werkzoekenden toeleiden naar een job (29)  Brussel stelt 680.000 mensen te werk. Dat is meer dan de actieve Brusselse bevolking die momenteel rond de 390.000 schommelt. 35% van de Brusselse jongeren onder de 25 jaar, vaak laaggeschoold, vindt echter geen job. De instroom van Brusselse werknemers in de verschillende sectoren zal slechts vlot kunnen verlopen wanneer er aangepaste en toegankelijke vormings- en opleidingsprojecten zijn.   Onze voorstellen:  
- Het aantal opleidingen dat tot een beroepskwalificatie leidt moet verhoogd worden en dit in verhouding met de knelpuntberoepen in het Gewest. Opleidingen moeten Brusselaars naar de bouwsector leiden, naar groene industrieën, handel, horeca en non-profit, ook taalopleidingen zijn daarbij onontbeerlijk. De beroepsopleiding kan geregionaliseerd worden om deze beter te laten aansluiten op de Brusselse realiteit. De samenwerking tussen scholen en bedrijven moet worden verhoogd.  
- De overheidsdiensten zijn een belangrijke werkgever in Brussel. Brusselaars moeten opleidingen kunnen volgen om meer kans te maken op een job bij de overheid. 
- Elke werkzoekende heeft het recht op een kwaliteitsvolle en individuele begeleiding naar werk. Hiervoor dienen voldoende competente arbeidsbemiddelaars in dienst genomen te worden door ACTIRIS en/of haar partners zodat elke werkzoekende een trajectopvolger krijgt. De hervorming van ACTIRIS moet verder doorgedreven worden en vertaald in een nieuwe beheersovereenkomst met de regering. Belangrijk hierbij is dat elke werkzoekende binnen een redelijk termijn en op regelmatige basis gepaste aanbiedingen aangeboden krijgt. Verder pleiten we voor een meer gericht doelgroepenbeleid voor alleenstaande ouders, personen met een handicap en werkzoekenden ouder dan 45 jaar. 
Sociale economie  Een creatieve economie is er één die investeert in de sociale economie. De sociale economie wordt door het Vlaams Overleg Sociale Economie (VOSEC) gedefinieerd als “een verscheidenheid aan bedrijven en initiatieven die in hun doelstellingen de realisatie van bepaalde maatschappelijke meerwaarden voorop stellen en hierbij de volgende basisprincipes respecteren: voorrang van arbeid op kapitaal, democratische besluitvorming, maatschappelijke inbedding, transparantie, kwaliteit en duurzaamheid.” Deze sector telt een grote verscheidenheid aan initiatieven, zoals kringloopwinkels, beschutte werkplaatsen, activiteitencoöperaties, buurt- en nabijheidsdiensten, sociale werkplaatsen etcetera. Deze sector dient optimaal te worden ondersteund met een werkbare regelgeving en voldoende subsidies.  Onze voorstellen:  
- De sociale economie moet erkend worden als specifieke sector en een plaats krijgen in het sociaal overleg. De economische en maatschappelijke impact van de sector moet in kaart worden gebracht. 
- Een actief beleid om nieuwe sociale economieprojecten te laten ontwikkelen die inspelen op maatschappelijke behoeften. Voldoende ondersteuning voor startende projecten én voldoende middelen. 
- Betrekken van de sociale economie bij de uitvoering van (lokale) overheidsprojecten, vb wijkcontracten. 


- Doorstroming naar een andere baan stimuleren via jobcoaching en goede afspraken met de beroepssectoren. 
- Nabijheidsdiensten op het vlak van herstelling, onderhoud en verhuur ontwikkelen of ondersteunen. (27) 


Mobiliteit: voorrang voor zachte weggebruikers en openbaar vervoer  Een duurzaam mobiliteitsbeleid is een absolute noodzaak voor de levenskwaliteit in een stad. Brussel moet bereikbaar zijn zonder dat de bereikbaarheid de levenskwaliteit van de bewoners aantast. In een stad op mensenmaat zijn de meeste functies op wandel- of fietsafstand. Openbaar vervoer vergroot de actieradius van de bewoners. Auto’s – bij voorkeur milieuvriendelijke - worden gebruikt als er geen beter alternatief is. Goederentransport en bevoorrading gebeurt bij voorkeur via water- en spoorwegen.   Een goed mobiliteitsbeleid begint met een juiste verdeling van de openbare ruimte. Groen! hanteert het STOP-principe: eerst Stappers (voetgangers), dan Trappers (fietsers), dan Openbaar vervoer en tenslotte het Privévervoer. Groen! wil op verschillende plaatsen in de stad voetgangerszones of autoluwe plaatsen. Door eigen beddingen en prioritaire verkeerslichten willen we de commerciële snelheid en zo de aantrekkelijkheid van het openbaar vervoer verhogen. Wat de trein betreft, zijn we niet alleen voorstanders van een Gewestelijk expressnet (GEN, hoofdzakelijk voor de pendelaars) maar ook van een Brussels Expressnet (BEN).  Wij zijn niet tegen de auto, wel tegen het ondoordacht gebruik ervan. Met een wijziging van de autofiscaliteit, de invoering van een stadstol en de beperking van het aantal bedrijfswagens willen we pendelaars én Brusselaars twee- of driemaal laten nadenken vooraleer naar de wagen te grijpen. Met als resultaat dat we het aantal gemotoriseerde verplaatsingen de volgende 10 jaar met minstens 2% per jaar verminderen, zodat tegen 2020 één kilometer op vijf die vandaag met de auto wordt afgelegd met zachte modi gebeurt. Goed voor het leefmilieu en voor het leven in de stad! (10)   Onze voorstellen:   
1. Openbare werken volgens het STOP-principe; 
2. De voetganger als maatstaf voor de stad; 
3. Meer fietsers dankzij veilige fietsinfrastructuur; 
4. Openbaar vervoer dat in snelheid en comfort kan wedijveren met de wagen; 
5. Autogebruik ontmoedigen; 
6. Een gewestelijk parkeerbeleid; 
7. Distributie van goederen: zo ecologisch mogelijk. 
8. Verkeersveiligheid: politiebeleid en mobiliteitsbeleid gaan in dezelfde richting. 
 Openbare werken volgens het STOP-principe (18)  Niet alleen de infrastructuur zelf, maar ook de toedeling ervan speelt een rol bij verkeersveiligheid en mobiliteit.   Onze voorstellen:  
- Eén enkele minister die de bevoegdheden van Openbare Werken en Mobiliteit blijft combineren: men kan geen echt mobiliteitsbeleid voeren zonder tegelijkertijd bevoegd te zijn voor ingrepen in de openbare ruimte. 
- Het STOP-principe (=eerst Stappers of voetgangers en minder mobielen, dan Trappers of fietsers, dan Openbaar vervoer en dan pas Privévervoer) daadwerkelijk in de praktijk toepassen bv. bij de verdeling van de openbare ruimte. 
- De komende decennia komen er een pak nieuwe wijken bij in Brussel (Thurn & Taxi, Josaphat, Schaarbeek Vorming, …) Van meet af aan moeten deze wijken goed ontsloten worden door goede voetgangers-, fiets- en openbaarvervoerverbindingen. 
- Autosnelwegen moeten vanaf de kruising met de Grote Ring opnieuw stadslanen worden met een maximumsnelheid van 50 km per uur. De grootstedelijke wegen tellen maximaal 2 rijvakken in elke rijrichting. Dit houdt in dat een aantal van deze wegen, zoals de Wetstraat en de Belliardstraat, minder 


rijstroken krijgen ten voordele van eigen banen voor openbaar vervoer, fietspaden en brede voetpaden.  
- De straat is er in de eerste plaats voor de bewoners, pas in tweede orde voor het verkeer. We willen straten en pleinen terug opeisen voor wie er woont. Kinderen krijgen meer speelhoeken, ouderen meer zitbanken. Zeker in nieuwe verkavelingen moet het woonerf de norm worden. 
- Meer kennisvergaring over mobiliteit in het Brussels Gewest. Een volwaardig mobiliteitsbeleid vertrekt vanuit het bestaande mobiliteitsgedrag. Niet om dit gedrag te bestendigen of te versterken, wel om het mobiliteitsbeleid in de gewenste richting te kunnen sturen. Op dit ogenblik gebeurt de gegevensverzameling te fragmentair. 
 Voetgangers als maatstaf voor de stad  Iedereen is op één of andere manier voetganger: de Brusselaar die naar zijn bushalte stapt, de pendelaar die van de trein naar zijn werk gaat, de automobilist die zijn wagen geparkeerd heeft. De voetganger is de maatstaf van de stad, het verkeer moet zich aan zijn ritme aanpassen.  Onze voorstellen:  
- Overal voetpaden die voldoende breed zijn, met een goed wegdek, zachte hellingen aan kruispunten en veilige oversteekplaatsen. 
- In elke gemeente voetgangerszones of semi-voetgangerszones. (13) 
- Een groot autoluw centrum net zoals in alle grote Europese steden. (12) 
- Speelstraten in woonwijken en gebieden waar veel kinderen wonen (12) 
 Meer fietsers dankzij veilige fietsinfrastructuur (14)  De zwakke fietsinfrastructuur in het Brussels Hoofdstedelijk Gewest en de hoge druk van het autoverkeer maken dat heel wat mensen het nog te onveilig vinden om te fietsen. De kritische massa om van een fietsvriendelijke stad te kunnen spreken is nog niet bereikt. De doelstelling van het gewestelijk mobiliteitsbeleid was om in 2005 10% van alle verplaatsingen met de fiets te laten gebeuren Vandaag zijn dit er hooguit 2,5 à 3%. Tussen nu en 2015 moet Brussel een echt fietsvriendelijke stad worden en dit niet alleen voor de assertieve, doorwinterde fietsers (ook wel “hazen”)   Onze voorstellen:  
- In versneld tempo investeren in veilige fietsinfrastructuur, met een serieuze inhaalbeweging voor de “schildpadden” onder de fietsers bv door van de rijbaan gescheiden fietspaden op de grote boulevards aan te leggen; beveiligde fietsroutes naar scholen, realisatie van de 18 gewestelijke fietsroutes. 
- Snelle en veilige fietssnelwegen aanleggen tussen Brussel en de rand (bv onbenutte ruimte langs trein- en waterwegen gebruiken). 
- Fietsvriendelijke weginrichting (bv comfortstroken op kasseiwegen) op plaatsen waar geen apart fietspad nodig is. 
- Nog meer de kaart trekken van de combinatie "fiets + openbaar vervoer". Comfortabele en diefstalveilige fietsenstallingen aan MIVB haltes en treinstations en toegankelijke metrostations (bv door eenvoudige fietsgoten op de trappen).  
- Praktijkgerichte fietseducatie: weggebruikers zijn zich niet altijd bewust van de gevaren die ze lopen. Assertief en veilig fietsgedrag is niet aangeboren. Verkeerseducatie op school zijn, via jeugd- en andere verenigingen kan hiertoe bijdragen.  
- Een forse uitbreiding van het aantal fietsenstallingen bij winkelcentra en administratieve diensten. 
- Meer politie op de fiets. 
 Openbaar vervoer dat in snelheid en comfort kan wedijveren met de wagen  
Het openbaar vervoer zit de laatste jaren duidelijk in de lift: er zijn veel meer reizigers bij MIVB, de Lijn en de NMBS. Toch leeft er ontevredenheid bij de Brusselaars over het huidige aanbod: overvolle bussen, anderhalve 


zitplaatsen, bussen die vastzitten in het verkeer. Een rit van bv. Anderlecht naar Jette op een zondagavond neemt één uur is beslag. Ook de tarieven liggen te hoog voor de modale Brusselaar.  Onze voorstellen:  
- Een verbetering van het huidig aanbod door een betere doorstroming, een hogere frequentie, vlottere overstapmogelijkheden en aantrekkelijke tarieven voor iedereen. 
- Een verhoging van de commerciële snelheid van bus en tram door eigen beddingen en prioritaire verkeerslichten. In 2015 mag 90% van de trams en 50% van de bussen alleen nog maar stoppen om reizigers te laten in- en uitstappen. (15) 
- Afschaffing van de MIVB frequentieschema’s die de schoolvakanties volgen. 
- De trein integreren in het interregionaal (GEN Gewestelijk ExpresNet)- en intraregionaal (BEN Brussels ExpresNet) verplaatsingsbeleid door hogere frequenties, betere avond- en weekenddienst, renovatie van de Brusselse stations; opwaardering van de trein binnen het gewest en investeringen in de GEN-haltes via Beliris. (16) 
- Een park & ride-systeem dat gekoppeld wordt aan snelle en frequente lijnen naar het stadscentrum en de belangrijkste stadsdelen. 
- Alle MIVB dieselbussen uitrusten met roetfilters. Zero-emisievoertuigen zijn de norm voor openbare dienstverlening. (23) 
- Groen kan eventueel akkoord gaan met een uitbreiding van het metronetwerk mits volgende voorwaarden: 
. Enkel op die stukken die op korte of middellange termijn een voldoende aantal reizigers aantrekken om economisch verantwoord te zijn (bv. dichtbevolkte wijken die nu niet bediend worden of specifieke attractiepolen); 
-Enkel op die stukken waar het GEN het huidige openbaar vervoersaanbod niet kan aanvullen; 
- Op voorwaarde dat er tegelijkertijd bovengronds maatregelen worden genomen om het autoverkeer te beperken;  
- Op voorwaarde dat het aanbod van het bovengronds openbaar vervoer niet verminderd wordt en dat de metro niet dient om de huidige gebruikers van tram en bus naar de metro te lokken; 
- Enkel op die stukken waar de wegconfiguratie niet toelaat om eigen beddingen voor een snelle tram te implementeren en/of de huidige bovengrondse lijnen te verbeteren. 
 Privé(auto)gebruik ontmoedigen (18)  De auto is de belangrijkste bron van luchtvervuiling in het Brussels gewest. Zo is hij bv. verantwoordelijk voor 70 % fijn stof, 20% van CO² en 57% van de uitstoot van stikstofoxiden (NOx). De meetresultaten van het BIM op de dag zonder auto spreken boekdelen. Werken aan de gezondheid van de Brusselaars houdt dus ook in dat we het autoverkeer beperken Het autobezit is in België maar ook in Brussel exponentieel gestegen. Groen! wil het autobezit ontmoedigen ten voordele van een rationeel autogebruik   Onze voorstellen:  
- De Zone 30 veralgemenen op alle lokale wegen. Deze moeten kwalitatief ingericht worden zodat ze echt veilig zijn voor de zwakkere weggebruiker. Een zone 30-straat moet als dusdanig aangekleed worden, willen we dat automobilisten ze ook respecteren, bvb door brede trottoirs, fysieke snelheidsremmers, straatmeubilair enz. (12) 
- Een verdere uitbouw van het systeem van autodelen. 
- Meewerken aan de uitwerking van een slimme kilometerheffing samen met de andere gewesten: behalve met afstand, verbruik en ecoscore houdt die rekening met de mobiliteitscontext (landelijk of stedelijk), het tijdstip (spitsuren of daluren) en de verschillende wegtypes (autosnelwegen, gemeentewegen,… ) 
- Een intelligente stadstol (cf. Londen, Stockholm, Milaan) waarbij zowel pendelaars als Brusselaars (die meer dan 60% procent van het verkeer in Brussel uitmaken) mee betalen. Bepaalde categorieën moeten zwaarder belast worden bv. zware vrachtwagens die van Vlaanderen naar Wallonië rijden, dwars door Brussel.  


- Een alternatief aanbieden voor bedrijfswagens met de Hypermobielkaart. Het systeem van de bedrijfswagens bevordert autoverplaatsingen ten koste van andere vervoersmodi. De Hypermobielkaart behoudt de fiscale voordelen voor de werkgever en het gebruiksgemak voor de werknemer. Concreet zou de houder van zo'n chipkaart zich op het hele openbare vervoersnet kunnen verplaatsen, gebruik makend van een taxi of een Cambio-deelwagen en een fiets kunnen huren. (17) 
- De creatie van milieuzones (lage emissiezones) met enkel ‘schone’ voertuigen. (22) 
- Overdreven snelheid, dronken achter het stuur zitten, parkeren op voet-of fietspaden, gsm-gebruik… het zijn praktijken die in Brussel zelden bestraft worden. Overleg tussen Gewest, politie en parket zouden deze overtredingen bovenaan de prioriteitenlijst moeten plaatsen. 
- Geen verbreding van de Brusselse ring aangezien dit een aanzuigeffect zal hebben. 
 Een gewestelijk parkeerbeleid  Brussel heeft nood aan een efficiënt gewestelijk parkeerbeleid. Parkeren in de stad wordt beperkt tot parkeren voor autodelen, “noodzakelijke” voertuigen, bewonersparkeren en een beperkt aantal plaatsen voor occasionele bezoekers. Het verder investeren in grote parkeervoorzieningen tot in het hart van de stad is niet nodig.   Onze voorstellen:  
- Het bovengronds parkeeraanbod verminderen en voorrang geven aan “noodzakelijke” voertuigen (artsen, leveranciers,…). Dit betekent een beperking van het aanbod aan parkeerruimte op de openbare weg (met toegangsfaciliteiten voor bewoners via bewonerskaarten) en voorkeur geven aan langparkeren buiten de openbare weg. (19) 
- Een gewestelijk parkeerobservatorium dat gegevens verzamelt over vraag en aanbod overdag en ‘s nachts. 
- Bewonersparkeren invoeren op gewestniveau. Op basis van de gegevens van het parkeerobservatorium wordt het aantal bewonerskaarten per wijk beperkt. 
- In wijken met een centrumfunctie moeten niet-bewoners betalen om te mogen parkeren. Parkeren langs de openbare weg wordt duurder dan in ondergrondse parkings. 
- De grote parkings op adequate wijze, vanaf de rand van het gewest, bewegwijzeren, met elektronische vermelding van de bezettingsgraad. 
- Stewards zorgen voor controle. De politie maakt een prioriteit van de controle op foutparkeerders, waarbij ze drastische maatregelen (wielklemmen, wegslepen) mag toepassen. Zij kan hiervoor een beroep doen op een gewestelijke sleepdienst. 
- De openbare parkings blijven onder bewaking open tot na het sluitingsuur van theaters en cinema’s, in de weekends tot 3.00 uur. 
- Het monopolie van Interparking wordt doorbroken, en zo nodig neemt het Gewest de uitbating van bepaalde parkings zelf in handen. 
 Distributie van goederen: zo ecologisch mogelijk.  Vanzelfsprekend moet Brussel bevoorraad worden. Het stedelijk distributieplatform dat instaat voor de verdeling van de binnenkomende goederen moet echter zo ecologisch mogelijk werken (water /trein/elektrische bestelwagens…). Een evenwicht tussen het economische verhaal en de levenskwaliteit van de bewoners is noodzakelijk.   Onze voorstellen:  
- Wij vragen dat de Brusselse regering de huidige plannen voor het BILC aan de Havenlaan naast Thurn & Taxi herziet. Dit logistiek distributiecentrum zal immers heel wat extra zwaar vrachtverkeer aantrekken. Om tot bij het BILC te geraken zullen honderden vrachtwagens door een groot deel van het gewest moeten rijden, met extra files, meer fijn stof en overlast als gevolg. 
- Overleg met Katoennatie, dat op de Carcoke-site al bezig is om een logistiek centrum uit te bouwen (mét gebruik van kanaal en spoorwegen). Mits de juiste synergieën kan dit het BILC overbodig maken. 



- Indien er toch nood is aan een bijkomend logistiek centrum stellen we voor om het logistiek centrum op de site van Schaarbeek-vorming te organiseren: daar is nog voldoende plaats. De aanvoer kan per trein gebeuren en mits de nodige aanpassingen aan de Vilvoordselaan kan er zelfs een directe verbinding met het kanaal gelegd worden. De site bevindt zich vlakbij de grote ring waardoor een deel van het distributieverkeer niet dwars door het centrum moet gebeuren 
- Ook het aan huis brengen binnen de stad of het vervoer van aangekochte goederen naar de park & ride-parking is op te nemen door het distributieplatform bv door goederentrams of kleine elektrische/hybride bestelwagens 
 Verkeersveiligheid: politiebeleid en mobiliteitsbeleid gaan in dezelfde richting  Het beleid van de Brusselse politie moet beter aansluiten op het mobiliteitsbeleid.  Onze voorstellen:   
- Prioritaire aandacht van de politie voor de bescherming van de zachte/zwakke weggebruiker. Er moet veel strenger opgetreden worden tegen parkeren op trottoirs en fietspaden en tegen snelheidsovertredingen. Groen! vraagt dat de politie op dit vlak een nultolerantiebeleid voert. 
- Stewards zorgen voor controle. De politie maakt een topprioriteit van de controle op foutparkeerders, waarbij ze drastische maatregelen, zoals het plaatsen van wielklemmen en het wegslepen van auto’s, mag toepassen. Zij kan hiervoor een beroep doen op een gewestelijke sleepdienst. 
- Meer politie op de fiets  
- Het inrichten van opfriscursussen van de wegcode voor buitenlandse en oudere chauffeurs 


Ruimtelijke planning: verdichting, vergroening, duurzaamheid en geïntegreerde planning  Het Brussels gewest wordt geconfronteerd met een flink aantal uitdagingen. Volgens de prognoses van het planbureau zijn we in 2030 met 225.000 mensen méér in het Brussels gewest. Het zal een behoorlijke klus worden om al die mensen te huisvesten.   Als één van de belangrijkste machtscentra in de wereld oefent Brussel een aanzienlijke aantrekkingskracht uit op tal van internationale organisaties en bedrijven. Dit is een troef die we verder kunnen uitspelen, maar ook voor een andere types van tewerkstelling en bedrijven moet er voldoende plaats zijn. De haven kan hier een rol inspelen.   De ruimte is echter schaars. Tussen 1990 en 2007 is de onbebouwde oppervlakte in het gewest gedaald van 47% naar 43%. De uitdaging bestaat erin om de vraag naar extra ruimte voor werken en wonen te verzoenen met een behoud en versterking van de groene ruimtes.   Onze voorstellen:   
1. Duurzaam ruimtelijk plannen; 
2. Inzetten op ecowijken; 
3. Een visie Brussel-Brabant 2030. 
 Duurzaam ruimtelijk plannen (1, 56)  De leefbaarheid en duurzaamheid van de stad moet centraal staan bij ruimtelijk planning. Een duurzame stad is een stad die gericht is op het verkleinen van de ecologische voetafdruk (de impact van onze levensstijl op het milieu, uitgedrukt in oppervlakte aarde) opdat ook de volgende generaties alle kansen hebben om te kunnen wonen, werken en genieten van de stad. Cruciale begrippen bij duurzaam ruimtelijk plannen zijn verdichting, vergroening, meervoudig ruimtegebruik en een geïntegreerde planning.  Onze voorstellen:  
- Om de druk op de resterende open ruimte te verlichten zullen we volop moeten inzetten op verdichting. Verdichten betekent dat we bouwlagen verhogen, oude fabriekspanden renoveren of leegstand aanpakken. We pleiten voor een studie die de mogelijkheden voor verdichting in kaart brengt, op basis van de bestaande morfologie en het ruimtegebruik binnen een stadsdeel. 
- Maar we willen geen stad met alleen maar stenen… Naast verdichten staat ook het vergroenen van de stad centraal. Wij pleiten voor het ontwikkelen van groene lobben en blauwe aders in en doorheen de stad. De stad wordt een verzameling van goed gestructureerde ecologische stadsdelen (lobben) die elkaar opvolgen van de kern tot de rand. De stadsdelen worden gescheiden door water-, groen- en natuurassen die zich als vingers doorheen de stad slingeren. Ze verluchten en vergroenen de stad.  
- Een manier om hogere dichtheden te realiseren en toch groen midden in de wijk te realiseren is de publieke tuin, een stuk groene publieke ruimte die mee kan ingericht en onderhouden worden door de buurtbewoners.  
- Zones die als groen staan ingekleurd in het gewestelijk bestemmingsplan moeten dit ook blijven. Maar ook de bufferzones dienen gerespecteerd te worden. 
- Door meervoudig ruimtegebruik kunnen we creatief met ruimte omgaan. Op sommige plaatsen kunnen harde infrastructuren (zoals snelwegen, viaducten en spoorwegen) die de stad doorkruisen worden overbouwd of ingekapseld in een groene buffer tussen stadsdelen. Andere vormen van meervoudig ruimtegebruik zijn ondergrondse opslag en distributie van goederen. 
- Ruimtelijke planning moet altijd een geïntegreerde planning zijn. Vaak worden projecten vanuit één bepaalde beleidsdomein aangepakt; er wordt bvb huisvesting gerealiseerd zonder het mobiliteits of leefmilieu aspect mee te nemen. Het is net de combinatie van maatregelen die zorgt voor de 



levenskwaliteit in de wijken. We hebben geïntegreerde plannen nodig en een goede coördinatie tussen diensten.  
- Een nieuw Gewestelijk Ontwikkelingsplan als richtinggevend kader voor de toekomstige gewestelijke, gemeentelijke ontwikkelingsplannen en bestemmingsplannen. Duurzaamheid en een visie op de uitdagingen op vlak van huisvesting, werk en vergroening van de samenleving staan hierin centraal. 
- Een volwaardige ruimtelijke planning vraagt om een slagkrachtige administratie met sterke instrumenten. Het recent opgerichte Agentschap territoriale ontwikkeling wil hier een antwoord op bieden. Dit kan alleen lukken indien het agentschap nauw samenwerkt met de huidige administraties en echt coördinerend kan werken om een duurzame ontwikkeling uit te werken voor de hefboomgebieden (deel van het grondgebied dat als problematisch én strategisch wordt gezien en waarvoor samenwerking van publieke en privé-actoren nodig is).  
- Het instrument van het richtschema (grootschalige studies die de beleidsopties voor een gebied bepalen) heeft de bedoeling een actief planningsinstrument te zijn voor de Brusselse regering. Zo werd reeds een richtschema opgesteld voor Thurn & Taxis en het administratief centrum aan de Kruidtuin. Na veel hard werk blijft er echter weinig over van deze plannen door gebakkelei en slechte opvolging.Groen! wil het instrument van de richtschema´s juridisch verankeren en slagvaardiger maken.
- Alle plannen en reglementen moeten de eisen van duurzame ontwikkeling integreren. Er moeten heldere regels komen om projecten af te toetsen op het principe 'duurzame ruimtelijke ontwikkeling'. Bijvoorbeeld een watertoets bij het afleveren van vergunningen om te vermijden dat overtromingsgevoelige gebieden bebouwd worden.  
- Ontwikkelen van een wijkmonitor, een meetinstrument op basis van een set indicatoren om de leefbaarheid en duurzame ontwikkeling van een wijk te kunnen meten en sturen. Dit kan een basis zijn voor bvb toekomstige wijkcontracten. Inwoners en verenigingen kunnen informatie aanleveren voor deze wijkmonitor. Dit verhoogt de betrokkenheid.  
- Een efficïentere bevoegdheidsverdeling tussen gewest en gemeenten door toepassing van het subsidiariteitsprincipe. Ruimtelijke planning rijmt slecht met versnippering van bevoegdheden. Het gewest moet bevoegd worden voor alle bovengemeentelijke projecten en uitdagingen. De gemeente kan zich concentreren op wijkontwikkeling en lokale projecten.  
- Een onafhankelijke Brusselse bouwmeester, naar analogie van de Vlaamse bouwmeester, die de kwaliteit van het architecturaal en stedenbouwkundig beleid en projecten in het Brussels gewest bewaakt en begeleidt.  
- Kinderen als maatstaf bij de (her)aanleg van publieke ruimten.  
 Inzetten op ecowijken (2)  Stadsontwikkeling is meer dan grote prestigeprojecten. Het is de algemene kwaliteit van de woonwijken die de leefbaarheid en duurzaamheid van de stad bepaalt. Groen! wil volop inzetten op het ontwikkelen van duurzame voorbeeldwijken en het verduurzamen van de bestaande wijken.   Onze voorstellen:  
- Alle toekomstige stadsontwikkelingsprojecten moeten beantwoorden aan het model van de ecowijk en streven naar 'milieuvoorbeeldigheid' op het vlak van energie, water, afval en vervoer en naar een mix van activiteiten en bevolkingssamenstelling. 
- Om deze ecowijken te realiseren moet een wettelijk, financieel kader ingesteld worden, naar het model van de wijkcontracten, met technische en sociale begeleiding. 
- Bij verkavelings- en bouwprojecten moet voldoende aandacht gaan naar groen: binnentuinen, publieke tuinen, groendaken die het dense stadsweefsels vergroenen. Biologisch waardevolle gebieden moeten onaangetast blijven. 
 Brussel-Brabant 2030 (51, 53)  Het Brussels gewest is sterk verweven met zijn ommeland. Brussel, Vlaanderen en Wallonië zullen samen antwoorden moeten vinden op heel wat economische, ruimtelijke en sociale vraagstukken die gemeente- en gewestgrenzen overstijgen. 
 

Een pijnpunt is de moeilijke samenwerking tussen het Brussels gewest en het ommeland. Vlaanderen en Brussel stellen los van elkaar heel wat 'ambitieuze' plannen op. Vlaanderen plant een verbreding van de ring, de uitbouw van de luchthaven als logistiek centrum, een grootschalige kantoor- en retailontwikkeling in het verouderde industriegebied Vilvoorde-Machelen,…. . Aan de andere zijde van de gewestgrens plant Brussel een grootschalig winkelcentrum en kantoorontwikkelingen op Schaarbeek-Vorming en op de Heizel.  Groen! wil de competitiedrang tussen de gewesten verlaten om een gezamenlijke visie uit te werken voor de ruime regio van Brussel. We moeten de ambitie hebben om naar het voorbeeld van andere regio´s zoals Rijsel-Kortrijk-Tournai of Maastricht-Aachen-Liège de grenzen te overstijgen om samen te werken op concrete domeinen zoals mobiliteit, huisvesting en ruimtelijke ordening.   Onze voorstellen:  
- Groen! wil op korte termijn een permanent overleg tussen de gewesten dat op langere termijn uitmondt in een structureel overlegorgaan met als doel de oprichting van de EUregio Brussel-Brabant en het opstellen van een duurzame ruimtelijke visie 'Brussel-Brabant 2030'.  
- Een “duurzamelijke” ruimtelijke visie 'Brussel-Brabant 2030' 


Huisvesting: betaalbaar, duurzaam en creatief  Behoorlijk en betaalbaar wonen mag dan al in de grondwet staan, in Brussel is het allang geen evidentie meer. De stijgende huurprijzen en het tekort aan sociale woningen leiden tot verarming van steeds meer Brusselaars. Bijna 60% van de Brusselaars is huurder. Meer dan de helft van hen heeft een inkomen van minder dan 1100 euro per maand en is verplicht een te groot deel hiervan te besteden aan huur. De huurprijzen stijgen veel sneller dan de gezondheidsindex. Het aantal sociale woningen blijft onverantwoord laag, de in de vorige legislatuur beloofde inhaaloperatie krijgt van ons een onvoldoende.  De overheid investeert meer in eigenaars (via fiscale voordelen en premies) dan in huurders en laat zo de zwaksten in de kou staan. Groen! pleit voor meer hulp aan huurders met een laag inkomen die op de privémarkt aangewezen zijn, dit op een doordachte manier om ongewenste neveneffecten te vermijden.   Vijf jaar geleden konden jonge middenklassers, mits wat zoekwerk, nog een betaalbare woning kopen. Vandaag zijn ook zij vaak aangewezen op de huurmarkt. De aanwezigheid van een middenklasse is essentieel voor de leefbaarheid van Brussel. Een goed woonbeleid is één zaak, daarnaast zijn groene ruimten, mobiliteit, netheid, veiligheid… meer dan ooit belangrijk.  Onze voorstellen:  
1. Bestrijding van leegstand en ongezonde woningen; 
2. Meer sociale en betaalbare woningen; 
3. Financiële hulp voor kwetsbare gezinnen die op de privémarkt moeten huren; 
4. Steun voor eigendomsverwering door lage of middenklasse-inkomens; 
5. Creatieve oplossingen stimuleren, niet bestraffen; 
6. Duurzaam bouwen en renoveren. 
 Bestrijding van leegstand en ongezonde woningen  Hoewel minder dan vroeger zijn er nog steeds te veel leegstaande woningen in Brussel. De inning van de leegstandstaks door de gemeenten verloopt niet optimaal door gebrekkige controle en onvoldoende antwoord op de juridische spitsvondigheden van de eigenaars. De recente goedkeuring van de ordonnantie betreffende de oprichting van een gewestelijke cel leegstand is een stap in de goede richting.  Daarnaast telt Brussel heel wat leegstaande kantoren die omgebouwd kunnen worden tot woningen. Sinds het einde van de jaren ’90 stijgt de Brusselse bevolking spectaculair. Statistieken tonen ook voor de toekomst een grote groei. De aanpak van leegstand is dus noodzakelijk om meer woningen te creëren zonder al te grote druk op de groene ruimtes.  Onze voorstellen:  
- Uitvoering van de ordonnantie voor de oprichting van een gewestelijke juridische leegstandscel die leegstand opspoort, eigenaars aanmaant tot werken en, indien deze niet reageren, beboet. Deze cel moet beschikken over een sterke juridische dienst zodat de inning van de taks efficiënter verloopt dan vandaag op gemeentelijk niveau het geval is. 
- De formule van sociale verhuurkantoren gericht promoten bij kleine, oudere eigenaars, die onderhoud en reparatie van hun eigendom niet meer aankunnen. 
- Aanpassen van de ordonnantie openbaar beheersrecht zodat de gemeenten hier effectief gebruik kunnen van maken. 9 jaar beheer (en dus inkomsten via huur) is te kort om de gedane investeringen te kunnen recupereren. 
- Minder leegstand en meer (sociale) woningen door ombouwen van leegstaande kantoorruimtes tot woningen en het stimuleren van wonen boven winkels. (39) 
Meer sociale en betaalbare woningen.

  
Het Brussels Gewest telt 8% sociale woningen (ter vgl:Frankrijk is goed voor 17%, Nederland voor 36%, Duitsland voor 26%). De huidige inhaaloperatie van het Huisvestingsplan gaat te traag. Het aantal sociale woningen bedraagt 39.000, terwijl maar liefst 32.000 Brusselaars op de wachtlijst staan. Met het aanbod van het Woningfonds, de sociale verhuurkantoren, gemeenten en OCMW’s erbij geteld komen we nog niet aan 50.000 betaalbare woningen. Dat terwijl maar liefst 200.000 Brusselse gezinnen, op basis van hun inkomen, in aanmerking komen voor een sociale woning.   Onze voorstellen:  
- Het aantal openbare woningen verhogen om in de volgende 20 jaar tot 20% openbare woningen in elke gemeente te komen. Dit wordt gefinancierd met middelen van gemeenten, gewest, Beliris en Europa. (39) 
- Intensifiëren van de renovatie van sociale woningen zodat deze allemaal beantwoorden aan de normen van de huisvestingscode en de leegstand van 2.500 woningen weggewerkt wordt tegen het einde van de legislatuur.  
- Zowel renovatie als nieuwbouw moet gebeuren volgens duurzame, energie- en waterzuinige principes zodat de lasten van de bewoners dalen. 
- De wettelijke middelen versterken om verhuizing te bevorderen van bewoners die te grote sociale woningen huren in verhouding tot de gezinsgrootte naar appartementen die beter aangepast zijn aan de gezinsgrootte. (40) 
- Het moratorium op de verkoop van sociale woningen behouden zolang er onvoldoende sociale woningen zijn. (40) 
- Fusie van bestaande openbare verhuurmaatschappijen (OVM) daar waar dit tot een efficiënter beheer leidt. Optimaliseren van de dienstverlening door gemeenschappelijke technische en beheersstructuren. Herziening van de financiële structuur en meer middelen voor de maatschappijen. 
- De rol van de Brusselse Gewestelijke Huisvestingsmaatschappij (BGHM) moet versterkt worden door een verbetering van de werking, een evaluatie van de beheerscontracten op basis van een externe audit en het inschrijven van resultaatverbintenissen in de beheerscontracten. 
- Meer middelen voor sociale verhuurkantoren. Als tussenpersoon tussen privé-eigenaar en huurder zorgen zij immers voor een snelle verhoging van het aantal betaalbare woningen. 
- Aanmoedigen van gemeenten en OCMW’s om dezelfde huurvork als de sociale verhuurkantoren te hanteren bij het verhuren van hun woningen. De recent ingevoerde huurpremie voor gemeentewoningen is een begin, maar werkt weinig overtuigend. 
- Een voldoende groot en goed gespreid gewestelijk contingent transitwoningen, waar personen terecht kunnen die hun woning moeten verlaten na een negatief verslag van de Gewestelijke Huisvestingsinspectie. Intensieve ondersteuning van deze personen zodat zij na maximum 12 maanden in staat zijn de transitwoning te verlaten. 
 Hulp aan kwetsbare gezinnen die op de privémarkt moeten huren  Tussen 1989 en 2004 zijn de huurprijzen, gevraagd bij het afsluiten van een huurcontract met 40% gestegen, terwijl de gezondheidsindex slechts met 10% steeg. Ook de koopprijzen zijn spectaculair gestegen, wat vanzelfsprekend invloed heeft op de huurmarkt. Huisvesting is hét element dat vandaag leidt tot verarming.  Onze voorstellen:  
- Invoeren van een link tussen de kwaliteit van de woning en de gevraagde huurprijs, zoals de federale overheid trouwens aangekondigd heeft in het Nationaal Plan ter bestrijding van Armoede. Concreet kan dit door het vastleggen van referentiehuurprijzen per type woning, in functie van de geboden kwaliteit (inclusief energieverbruik) en de woonomgeving. 
- Invoeren van een huurtoelage voor personen of gezinnen met een beperkt inkomen die een woning huren die voldoet aan de minimale criteria van de Brusselse Huisvestingscode en waarvan de huur de referentieprijs niet of maximum met 10% overschrijdt.  
- Invoeren van een evenwichtige huurfiscaliteit. De huidige fiscaliteit bevoordeelt eigenaars die speculatieve huurprijzen vragen. We pleiten voor belastingen berekend op de reële huurprijs en niet 


op een forfaitair bedrag. Eigenaars die zich houden aan de referentiehuurprijzen kunnen fiscaal beloond worden. (38) 
- Huishoudens (eigenaars-bewoners én huurders) financieel steunen om de energieprestatie van hun woning te verbeteren, met bijzondere aandacht voor de laagste inkomens. Een gratis energie-audit voor personen met een laag inkomen en een systeem van publiek-huishouden-partnerschap, waardoor personen met een laag inkomen werken kunnen laten uitvoeren die ze terugbetalen met de minderkost op de energiefactuur. Het zijn de distributienetbeheerders die de werken moeten prefinancieren. 
Steun voor eigendomsverwering door lage of middenklasse-inkomens  De wachtlijst van de GOMB met betaalbare want gedeeltelijk gesubsidieerde koopwoningen telt 9000 kandidaten. Tot nu toe bouwde de GOMB 2500 woningen. Het toekomstplan voorziet de bouw van 1700 extra woningen tegen 2012. Willen we niet een groot stuk van de middenklasse –essentieel voor Brussel- kwijt raken, dan moet dit beter. Ook het Woningfonds speelt hierin een belangrijke rol. Via de hypothecaire leningen, nieuwbouw- en renovatieprojecten realiseert het Woningfonds meer woningen dan de GOMB, maar kan de vraag niet volgen, ondanks de gestegen middelen.  Onze voorstellen:  
- Meer middelen voor de GOMB omwille van de toenemende vraag bij middenklassegezinnen. Aangezien eigenaars van een GOMB-woning ongeveer 30% van de bouwkosten gesubsidieerd krijgen, moet de periode waarin niet verkocht of verhuurd mag worden met winst opgetrokken worden van 10 tot 20 jaar. Bij verkoop krijgen openbare actoren voorkooprecht. 
- Renovatie stimuleren. Wij pleiten voor een hervorming van de renovatiepremies. Voor gezinnen met een laag inkomen zou een systeem van voorschotten kunnen worden ingevoerd. Vandaag moeten gezinnen immers eerst de werken betalen en recupereren ze daarna pas een deel via de premie. De kloof tussen de beloofde premiepercentages (tot 70%) en de reële percentages (maximum 35%) is bovendien groot. Dit komt omdat de maximabedragen niet realistisch zijn.  
- Renovatie niet bestraffen. Wanneer na werken met een stedenbouwkundige vergunning het comfort van de woning verhoogt, kan het federale Ministerie van Financiën het kadastraal inkomen herberekenen. Wij stellen voor om bij renovatiewerken het KI gedurende 10 jaar te bevriezen zodat wie renoveert niet gestraft wordt met een hogere vastgoedbelasting. 
- Ook eigenaars-verhuurders die zelf een deel van de woning bewonen en geen andere eigendom hebben, zouden in aanmerking moeten komen voor een renovatiepremie, op voorwaarde dat ze ook het deel dat ze verhuren renoveren. 
- Steun aan vzw’s die spaargroepen ondersteunen en begeleiden. Vooral voor grote gezinnen kan solidair sparen met de bedoeling op termijn te kopen een oplossing betekenen. De expertise van het Woningfonds, dat instaat voor de lening en een goede begeleiding moeten het risico voor de gezinnen beperken. Ook gezinnen die een sociale woning huren kunnen aangespoord worden hieraan deel te nemen, waardoor sociale woningen iets sneller vrij komen. 
Creatieve oplossingen stimuleren, niet bestraffen  Jonge starters die gezamelijk een woning willen kopen, zestigers die hun woning alvast willen aanpassen voor later, senioren die kiezen voor solidair wonen… het zijn allemaal voorbeelden van mensen die een creatief en hedendaags antwoord zoeken op de huisvestingsproblematiek. Allemaal botsen ze op een hoop administratieve en juridische problemen.  Onze voorstellen:  
- Heel wat medioren of senioren blijven in hun woning, nadat de kinderen het huis uit zijn. Terwijl voor gezinnen met kinderen overbevolking van de woning een groot probleem is, wonen alleenstaanden of kinderloze koppels vaak te groot. Wie verhuist naar een kleinere woning zou hiervoor beloond moeten worden bvb dmv een verhuispremie. 


- Oude formules zoals rusthuizen maken plaats voor het principe van levensbestendig wonen. Senioren willen zo lang mogelijk in hun eigen woning en vertrouwde omgeving blijven. Groen! wil premies voor wie zijn eigendom (eigen woning of om te verhuren) wil aanpassen. Senioren of andersvaliden met een laag inkomen die van een niet aangepaste naar een aangepaste woning verhuizen hebben vandaag recht op een levenslange verhuis- installatie en huurtoelage (VIHT). Alleen vinden ze vaak geen aangepaste woning. (34) 
- Solidair wonen of groepswonen is een formule waarbij verschillende personen wonen in hetzelfde gebouw, met zowel eigen vertrekken als één of meer gemeenschappelijke ruimtes. Mensen met een vervangingsinkomen die voor deze formule kiezen, worden echter vaak financieel bestraft omdat ze beschouwd worden als samenwonend. De initiatieven botsen op onduidelijke criteria en administratief gedoe. Voor de vervangingsinkomens zou het statuut van samenwonende, in het kader van solidair wonen, afgeschaft moeten worden. 
- Nu het steeds moeilijker wordt om individueel te kopen, zoeken sommigen hun toevlucht tot een gezamelijke aankoop. Dit is vaak een goede oplossing voor oude fabriekspanden. Ook hier moet de overheid het administratief kluwen vereenvoudigen.  
- Het aantal eigenaars dat onvoldoende middelen heeft om de eigendom te onderhouden is groot met leegstand en de verhuur van ongezonde woningen als resultaat. De oplossingen bestaan (sociale verhuurkantoren, openbaar beheersrecht, Project X) maar moeten beter worden gepromoot bij de doelgroep. 
- Begeleiding van grote gezinnen om, via een systeem van collectief sparen, een woning te kopen.  
 Duurzaam bouwen  De huidige renovatielast van sociale woningen die amper een paar tientallen jaar oud zijn, bewijst dat er niet lichtzinnig mag omgesprongen worden met de kwaliteit en duurzaamheid van gebouwen. Energiezuinig bouwen betekent bovendien minder lasten voor de huurders.  Onze voorstellen:  
- Ook sociale huisvestingsmaatschappijen moeten bij zware renovatie gaan voor lage emissiewoningen en bij nieuwbouw zelfs voor passiefwoningen 
- Gemeenten, OCMW’s, Woningfonds, GOMB moeten het goede voorbeeld geven zowel wat betreft energieverbruik als wat betreft duurzame materialen 
- Andere voorstellen vindt u in het programma leefmilieu 


Politie en veiligheid: preventief, rechtvaardig en krachtdadig  Groen! vertrekt van een brede visie op veiligheid. Het krachtdadig opsporen en vervolgen van misdrijven is cruciaal. Maar veiligheid is geen zaak van politie en justitie alleen. Een brede visie op veiligheid veronderstelt bestrijding van sociale uitsluiting, werken aan het maatschappelijk weefsel, een betere ruimtelijke ordening enz. Veiligheidsbeleid is een verantwoordelijkheid van verschillende overheden en veronderstelt het nodige overleg. Brussel is, als Europese, Belgische en Vlaamse hoofdstad, een stad van migratie en diversiteit. Dit vraagt om een veiligheidsbeleid met visie op de stad en aandacht voor wat en wie er leeft in de wijken. Ook voor de zwaksten: de sans-papiers en daklozen of verarmde senioren. De vele Brusselse jongeren zijn een belofte voor onze gezamenlijke toekomst, maar dan moeten we ook zorgen voor hun persoonlijke toekomst in deze stad. De meeste jongeren groeien op in de armste buurten. Voor Groen! is het veiligheidsthema duidelijk gelinkt aan onderwijs, huisvesting en werkgelegenheid  Een modern, groen veiligheidsbeleid is altijd gestoeld op preventie, rechtvaardigheid en krachtdadigheid.  Onze voorstellen:  
1. Preventie, zeker voor jongeren; 
2. Een rechtvaardige en gediversifieerde aanpak; 
3. Een krachtdadige aanpak. 
 Preventie (55)  De basisregel is uiteindelijk eenvoudig: elke Brusselaar heeft dezelfde plichten en dezelfde rechten. Daarom maken we er allereerst werk van om de mensen duidelijk te maken wat er van hen verwacht wordt. In Brussel is er zowel een ruimtelijke als een sociale segregatie bij de jongere bevolking. Zonder dit goed te praten, zien we en link tussen kansarmoede en criminaliteit. Onze voorstellen:  
- Groen! investeert in de Brusselse jongeren. Jeugdbeleid, sport, onderwijs en tewerkstelling zijn essentieel om deel te nemen aan het leven van de stad. Jongeren krijgen zo een plaats als burger.  
- Wij verzetten ons tegen eenzijdige en collectieve maatregelen die hele groepen treffen zoals een avondklok of een samenscholingsverbod. De betrokkenheid van burgers en jongeren bij hun buurt moet worden verhoogd, zodat via dialoog en compromis overlast wordt vermeden. 
- Een duidelijke en snelle reactie op normoverschrijding is zonder meer noodzakelijk. Maar wij ijveren voor oplossingen die werken. Oplossingen die niet alleen de probleemjongeren zelf maar ook hun natuurlijke leefomgeving (hun gezin, school en netwerk van kennissen) als een deel van het probleem én van de oplossing zien.  
- Buurtdiensten, zoals open sportpleintjes, conciërges, wijkgezondheidscentra, boodschappendiensten zorgen voor sociale contacten en verhogen de veiligheid.  
- Groen! wil opnieuw investeren in sociale jobs zoals, buurtwerkers, opbouwwerkers en jeugdwerkers in de achtergestelde wijken, maar ook conducteurs op het openbaar vervoer. Met respect voor de eigenheid van ieders baan: een straathoekwerker is geen politieagent, en vice versa. 
- Het debat over het opsluiten van jeugddelinquenten willen we afstemmen op de echte noden van onze maatschappij en haar jongeren: investeer in preventie, opvang én nazorg. Duw deze jongeren niet nog meer kopje onder maar geef ze naast een straf, ook een reddingsboei. 
- Tot slot wil Groen! een halt toeroepen aan het enorme verloop van de politieagenten in Brussel. De meeste nieuwe rekruten komen van buiten Brussel en verlaten onze stad zodra de kans zich voordoet. Groen! wil meer Brusselaars aanmoedigen om bij de politie te werken en vraagt een engagement aan de niet-Brusselaars om de stad te leren kennen en waarderen. 
Een rechtvaardige en gediversifieerde aanpak 


 Cijfers zijn onontbeerlijk voor een objectieve evaluatie van de veiligheidsproblemen en het beleid. Het Brussels observatorium van de veiligheid en de criminaliteitspreventie moet één van de instrumenten worden in deze evaluatie – maar zeker niet het enige. Essentieel in het beleid is een gediversifieerde aanpak. Veiligheid creëren betekent immers meer dan alleen straatcriminaliteit aanpakken.   Onze voorstellen:  
- Een beleid met aandacht voor interfamiliair geweld, waanzinnig rijgedrag en – zeker in een financieel-economisch centrum als Brussel - verschillende vormen van georganiseerde criminaliteit (drugtrafiek, mensenhandel, financiële fraude, milieucriminaliteit,….) 
- Een progressief beleid dat verschillen tussen generaties, bevolkingsgroepen of culturen erkent en benoemt. Dit omvat onder meer ook de verschillen in betrokkenheid in bepaalde vormen van criminaliteit maar ook in de reactie van politie en justitie op die verschillen.  
- Meer interculturalisering binnen de politie. Niet alle mensen beantwoorden aan het profiel van de gemiddelde Westerse middenklasser en diensten moeten met die diversiteit kunnen en willen omgaan. Meer training is aangewezen. 
- Meer samenhang en samenwerking: het huidige veiligheidsbeleid wordt op verschillende niveaus uitgewerkt en elk niveau en initiatief heeft zijn eigen veiligheidsagenten, gemeentelijke stadswachten, parkwachters, stewards, straathoekwerkers, jeugdbegeleiders van de veiligheidscontracten, schoolbemiddelaars enz. Er is geen echte coördinatie noch een evaluatie van de effecten op het terrein. Schepenen en andere politieke of politieverantwoordelijken verdedigen elk hun eigen visie en belangen. Veel middelen, weinig samenhang.  
 Een krachtdadige aanpak  Een krachtdadig beleid begint met efficiëntie. Groen! is voor één politiezone, op voorwaarde dat de structuur gedecentraliseerd wordt door een veelheid aan politieantennes in de wijken. De politie moet nabij en aanspreekbaar zijn, niet alleen in het toeristische centrum, maar in alle wijken.   Onze voorstellen:  
- Samenvoegen van de politiezones tot één zone kan zorgen voor een beter beheer van middelen en mensen. Zo zal de zone een doordacht beleid kunnen voeren voor de grote en de kleinere sportstadiums, de shopcentra, de grote en kleinere stations. Er kan een efficiënter beheer komen van zowel de opleidingscentra voor de voortgezette opleiding als de politieschool. De verkeersparken kunnen ten dienste staan van alle scholen. Naast efficiëntie is vooral depolitisering een argument om te pleiten voor één politiezone. Vandaag zijn de politiezones teveel de speelbal van de burgemeesters. Maar een samensmelting van de politiezones kan alleen als dit niet koste gaat van de nabijheid. (55) 
- De federale regelgeving dient aangepast te worden zodat de politieraad en het politiecollege kunnen verkozen worden door het Brussels parlement. Het politiecollege kan immers geen kopie zijn van de conferentie van burgemeesters. 
- De 19 politiereglementen willen we omvormen tot één reglement dat geldig is voor het hele gewest. Immers, wat nu in de ene gemeente bestraft wordt, wordt in de aanliggende gemeente soms getolereerd. 
- Het zorgen voor de openbare orde en veiligheid in het dagelijkse leven blijft een domein van de overheid. Veiligheid is een basisrecht voor iedereen, niet enkel voor diegenen die het kunnen betalen. Dus geen privatisering van de politiezorg. (55) 
- Het beleid van de Brusselse politie moet beter aansluiten op het mobiliteitsbeleid van het Brussels Hoofdstedelijk Gewest. We willen daarom prioritaire aandacht van de politie voor de bescherming van de zachte/zwakke weggebruiker en een strenger opgetreden tegen parkeren op trottoirs en fietspaden en tegen snelheidsovertredingen. Groen! vraagt dat de politie op dit vlak opnieuw een nultolerantiebeleid voert.  
- Jongeren die een misdrijf plegen, moeten gestraft worden. Maar Groen! gaat niet akkoord met de oppervlakkige aanpak die vandaag naar voren wordt geschoven. Het is niet door jongeren op te sluiten 


in gevangenissen dat we hen op het goede spoor brengen. Wij pleiten voor aangepaste voorzieningen met opleiding en begeleiding en voor opvang van de jongere na de straf. 
- Groen! pleit voor voldoende opvang- en begeleiding om alle kinderen en jongeren te helpen, of ze nu het slachtoffer zijn van bepaalde criminele feiten of er zelf plegen. Daarom stellen wij voor de financiële instroom voor de bijzondere jeugdzorg af te stemmen op de zorgvragen die er zijn in plaats van omgekeerd.  
- Opsluiten kan in ultieme gevallen de enig aangewezen aanpak zijn. Het is daarbij onaanvaardbaar dat wie erge feiten pleegt, dezelfde dag het politiekantoor of het bureau van de jeugdrechter uitwandelt omdat er geen 'plaats' wordt gevonden. Maar tegelijk moet het sanctioneren ook opgevolgd worden. Jongeren die morgen een jeugdgevangenis of een gesloten instelling uitwandelen, maar niet intens worden begeleid door een sociaal werker, komen later in twee derde van de gevallen terug.  
- De rol van het Brussels parket wordt dikwijls onderschat in het veiligheidsbeleid. Het al dan niet vervolgen van bepaalde misdrijven maakt het politiewerk soms nutteloos en creëert een gevoel van straffeloosheid. Het kan leiden tot een justitie in twee versnellingen. Groen! verzet zich tegen dergelijke laksheid. 
- Groen! pleit voor doorgedreven controle en streng optreden tegen sluikstorten. 


Gelijke kansen: ruimte voor diversiteit  Brussel heeft vele gezichten. Mensen zijn niet in één vakje onder te brengen. We zijn man of vrouw, jong of oud, werkend en/of anders actief. We hebben een vaste of losse relatie, kinderen of niet. We kleuren licht of donker van huid. We zijn hetero, homo of bi. We geloven of niet. Alle combinaties zijn mogelijk.   Mensen kiezen vandaag meer zélf hoe ze hun leven inrichten. Er is steeds minder sprake van een éénduidige norm. De keuzevrijheid is eigen aan een democratie, net zoals het accepteren en waarderen van verschillen tussen mensen.   Diversiteit geeft onze samenleving meer kleur. Daarom mag je mensen niet botweg ‘normaliseren’ tot één en dezelfde standaard. Daarnaast zorgt diversiteit ook voor spanningen en conflicten, als ze niet goed wordt aangepakt. Ze lopen uiteen van discriminatie tot samenlevingsconflicten, van structurele achterstelling tot debatten over culturele verschillen.   Groen! wil een sterk diversiteitbeleid. We willen ervoor zorgen dat alle mensen volwaardig en evenwaardig kunnen deelnemen aan het maatschappelijk leven. Volwaardig burgerschap is daar de hefboom voor.  
Eerst geven we enkele algemene eisen. Verderop splitsen we op in maatregelen voor vrouwen, allochtonen, mensen met een handicap en holebi’s.  Onze voorstellen:  
1. Algemeen: een transversaal maar coherent beleid, met voldoende controle en evaluatie; 
2. Vrouwen doorbreken het glazen plafond; 
3. Allochtonen: diversiteitsplannen, gelijke kansen en emancipatie; 
4. Personen met een handicap: individuele ondersteuning en toegankelijkheid van de openbare ruimte; 
5. Holebi’s: niet denken dat alle doelstellingen bereikt zijn. 
Algemeen: een transversaal maar coherent beleid, met voldoende controle en evaluatie  Onze voorstellen:  
- Een coherent gelijke kansenbeleid op alle bevoegdheidsdomeinen. Dit beleid moet een zorg zijn van de hele regering, gecoördineerd door de minister van Gelijke Kansen. 
- Een onafhankelijke evaluatie van het beleid om de effecten op maatschappelijk kwetsbare groepen te toetsen. Concrete actieplannen per sectoren, opgesteld in samenspraak met de betrokkenen en met duidelijke streefcijfers, moeten de bestaande achterstanden en discriminaties van groepen gericht wegwerken. 
- Het opstellen en uitvoeren van een diversiteitbeleid wordt een voorwaarde voor subsidiëring door de Brusselse overheid. 
- Een solidaire samenleving probeert haar kwetsbare groepen sterker te maken. Groen! wil dat mee bereiken door organisaties van (bijvoorbeeld) armen, allochtonen en holebi’s te ondersteunen en een volwaardige plaats te geven in het maatschappelijke debat. Inzet van meer personeel en middelen voor deze organisaties betekent een versterking van het maatschappelijk middenveld. 
- Wie als individu een bepaalde achterstelling ondervindt, hoort toegang te hebben tot een neutrale klachtenprocedure of aanspreekpunt. 
- Parlementaire controle op gelijke kansenplannen: het Gelijke Kansenbeleid hangt vandaag teveel af van de motivatie van de ambtenaren die ermee bezig zijn. De bevoegde minister was niet echt geïnteresseerd waardoor het werk niet politiek ondersteund werd. Om de dynamiek te verhogen willen we de minister verplichten elk jaar een rapport ivm zijn Gelijke Kansenpolitiek aan het parlement voor te stellen.  
- Een periodieke, onafhankelijke evaluatie van het beleid, zodat de effecten ervan op maatschappelijk kwetsbare groepen getoetst kunnen worden. We vragen concrete actieplannen voor de verschillende sectoren, opgesteld in samenspraak met de betrokkenen en met duidelijk streefcijfers. 


Vrouwen doorbreken het glazen plafond  
Het blijft verbazingwekkend dat er ook nu nog een politiek gevoerd moet worden om vrouwen dezelfde kansen te geven als mannen. Wettelijk lijkt immers alles in orde.   En toch is het noodzakelijk: het glazen plafond (hogere niveaus binnen administraties, bedrijven, … zijn in de praktijk weinig toegankelijk voor vrouwen) bestaat wel degelijk, gemiddeld verdienen vrouwen een stuk minder dan de mannen, onze maatschappij is zeer mannelijk georganiseerd (mannen worden er niet of weinig toe aangezet om hun verantwoordelijkheid in het huishouden of bij de opvoeding van de kinderen op te nemen), vrouwen zijn nog altijd ondervertegenwoordigd in de politiek, …  Bovendien verandert er weinig aan de situatie. De nieuwe man is dan wel het onderwerp van heel wat tijdschriftartikelen, in werkelijkheid bestaat hij niet (studies rond tijdsbesteding tonen aan dat vrouwen nu meer werk verzetten in vergelijking met de mannen dan 10 jaar geleden).  Onze voorstellen:  
- Een vaste coördinatiecel gelijke kansen: een permanente structuur met financiële middelen in plaats van gelijke kansen te laten afhangen van de goodwill van een ambtenaar. 
- De gewestelijke administratie, de gemeenschapscommissies en de gemeenten moeten door middel van concrete actieplannen rond gelijke kansen ‘vrouw – man’ het goede voorbeeld geven. 
- Bij het opstellen van de begroting moet een genderanalyse gemaakt worden van de overheidsuitgaven, belastingdruk en belastingopbrengsten en andere financiële inkomsten en budgetten (=genderbudgetting).  
Allochtonen: diversiteitplannen, gelijke kansen en emancipatie (49)  De verscheidenheid in etnische achtergrond in Brussel is sterk toegenomen. De sociale toestand van grote groepen allochtonen is slecht. Er heerst achterstand op vlak van werk, inkomen, opleiding en huisvesting. Eén van de redenen daarvoor is het structurele racisme, dat onvoldoende tegenwind krijgt. Vele allochtonen voelen zich tweederangsburgers. Dit verhaal heeft ook een keerzijde. Aan de kant van de allochtonen worden de kansen die geboden worden, niet altijd benut. Er is bij sommigen een algemeen negativisme ontstaan, dat soms als excuus dient om zelf geen verantwoordelijkheid of positieve initiatieven te nemen. Bovendien versterken beide processen elkaar. De groepen keren elkaar de rug toe. Dat is een slechte zaak. We moeten dringend manieren zoeken om die polarisatie te overstijgen.  De multiculturele samenleving vraagt om een goede ‘organisatie’, willen we de rijkdom dat ze in zich draagt, tot zijn recht laten komen. Dat vraagt om een samenleving die bruggen bouwt tussen de verschillen. Uitgangspunten van rechten en plichten zijn de grondwet, het Europees verdrag voor de Rechten van de Mens en de VN-mensenrechtenverdragen. De voorbije eeuwen hebben we immers belangrijke rechten en vrijheden opgebouwd. De gelijkheid tussen man en vrouw, godsdienstvrijheid, scheiding van kerk en staat, bescherming van de persoonlijke levenssfeer of een krachtig optreden tegen discriminatie zijn voor Groen! basiswaarden van onze democratie. Het zijn spelregels waar eenieder zich aan moet houden. Het recht op anders-zijn eindigt waar de rechten van anderen in het gedrang komen.   Groen! wil de multiculturele samenleving omvormen tot een interculturele samenleving, gebonden door volwaardig burgerschap. Het burgerschap is gestoeld op wederzijdse verantwoordelijkheid, vertaald in rechten en plichten van en voor elke mens. Een interculturele samenleving is voor Groen! het antwoord op conflicten dat kunnen ontstaan wanneer mensen met verschillende achtergronden en zienswijzen samenleven.   Onze voorstellen:  
- Een observatorium dat, ter ondersteuning van het beleid, kijkt waar de problemen zitten, oplossingen voorstelt en de genomen maatregelen evalueert. Het observatorium zou ook moeten onderzoeken hoe we de nieuwe golven migranten beter kunnen opvangen zodat we de fouten uit het verleden niet meer maken. 


- De praktijk van “redelijke tegemoetkomingen” (“accommodements raisonables” naar het voorbeeld van Quebec) ontwikkelen om de culturele dialoog te ondersteunen en het harmonieuzer samenleven mogelijk te maken. Het is een praktijk dat het mogelijk maakt om geval per geval en via een akkoord “in der minne” vaak voorkomende spanningen op te lossen. 
- Onderwijs met meer aandacht voor achtergrond en talenten van de leerlingen. Middelen voor een meer gediversifieerd onderwijs dat gebruik maakt van de rijkdom van zijn leerlingen (meertaligheid, culturele achtergrond, ...) en een aangepaste oplossing zoekt voor de moeilijkheden van elke leerling (stoppen met allochtone leerlingen telkens weer naar beroepsonderwijs te sturen, ouders bij de school betrekken, ...). Het betekent ook dat we onze leerkrachten beter voorbereiden op een klas met jongeren die een andere culturele achtergrond hebben dan zijzelf.  
- Aandacht voor problemen van allochtone ouderen. De eerste generatie ‘gastarbeiders’ heeft langzamerhand de leeftijd van het rusthuis bereikt. Alle ouderen hebben recht op de beleving van hun eigen identiteit en religie, ook als dat een bidtapijtje vergt in plaats van een kruis. Zo moet er bijvoorbeeld ruimte zijn voor islamitische begraafplaatsen en voor een multi-confessionele gebedsruimte in zorginstellingen. 
- Het individu is als aanknopingspunt voor emancipatie onvoldoende. Ook groepen zijn belangrijk. Minderheden zijn sociaal vaak kwetsbaarder. Daarom mag en moet op sommige punten een doelgroepenbeleid gevoerd worden. We verwerpen dus de liberale gedachte dat alleen individuen tellen. De eigen groep kan soms een cruciaal opvangnet zijn van waaruit mensen sterker worden en beter kunnen participeren.  
- In diensten, zoals onderwijs, zorg en politie, moet men meer investeren in interculturalisatie. Niet iedereen beantwoordt aan het profiel van de gemiddelde Westerse middenklasser. Diensten moeten leren omgaan met diversiteit. Groen! wil investeren in meer training. 
- Kennis van het Nederlands of het Frans maakt communicatie mogelijk en is een cruciale voorwaarde voor dialoog. Het opent ook deuren naar de arbeidsmarkt, naar begeleiding van kinderen op school, ... Het leren van de taal is de eerste stap om de kansen die het burgerschap biedt, te kunnen grijpen. Tegelijk moet het aanbod van cursussen en methodieken op maat verder uitgebreid worden, zowel voor nieuwkomers als voor migranten die hier al langer zijn. Anderstalige ouders van schoolgaande kinderen moeten permanent worden aangemoedigd om thuis de taal van het land meer ruimte te geven (bvb. meer Franstalige jeugdboeken, Nederlandstalige TV, lokale kranten). We verwerpen evenwel discriminatie in de toegang tot fundamentele (sociale) rechten op basis van gebrekkige taalkennis. Taalkennis moet een hefboom voor emancipatie blijven en niet tot hefboom van uitsluiting verworden. 
- We willen het allochtone middenveld intensief betrekken. Te vaak wordt er nu gewerkt vanuit het idee: “wij weten wat goed voor u is”.Achteraf moet men vaststellen dat de maatregelen geen of de verkeerde effecten opleverden.  
- De Brusselse regering maakt tegen 1 januari 2010 een overkoepelend ‘Masterplan etnisch-culturele Minderheden’ voor het realiseren van een evenredige en gelijkwaardige deelname van etnisch-culturele minderheden in alle sectoren. 
- Groen! wil investeren in de participatie, inspraak en empowerment van etnisch-culturele minderheden. Daarvoor willen we de nodige middelen voor de etnisch-culturele verenigingen om te werken in verschillende domeinen (anti-discriminatie, onderwijs, werk, gelijke kansen, …) en op verschillende beleidsniveaus (van lokaal tot internationaal). (9) 
- In onze samenleving wonen gezinnen en alleenstaanden, jongeren en ouderen, allochtonen, personen met een handicap, holebi’s, … Deze diversiteit hoort ook thuis op de werkvloer. Groen! wil het opstellen van diversiteitplannen binnen bedrijven veralgemenen. Niemand wordt daarbij positief of negatief gediscrimineerd; maar de drempels moeten verdwijnen. 
- Op het gebied van tewerkstelling verkeren allochtonen in een zeer precaire situatie. De overheid moet het goede voorbeeld geven voor de tewerkstelling van allochtonen. De aanwervingprocedures moeten neutraal zijn naar afkomst, cultuur, religie, geaardheid, handicap en sekse. Een doorlichting moet dit nagaan. We streven ernaar dat de administratie een spiegel is van de bevolking. 
- Actiris krijgt een inspanningsverplichting om ook moeilijk plaatsbare groepen, zoals allochtonen, personen met een handicap en laaggeschoolden, te begeleiden naar een baan. 
- Groen! wil etnisch-culturele diversiteit als onderdeel van duurzame overheidsopdrachten. De Brusselse Regering stelt daarom als principe dat bedrijven die geen diversiteitbeleid kunnen voorleggen, daar bij de realisatie van overheidsopdrachten alsnog werk van maken door een etnisch-cultureel diversiteitplan op te starten binnen de termijn van het contract.  


- Het gebrek aan toekomstkansen in veel derdewereldlanden, de mensensmokkel en de schaarsheid in sommige sectoren van onze arbeidsmarkt maken een beperkte, gecontroleerde opheffing van de migratiestop nodig.  
- Wie zich hier vestigt, moet een volwaardige plek in de samenleving kunnen verwerven. Nieuwkomers hebben recht op een inburgeringbeleid dat hen inzicht biedt in het functioneren van onze maatschappij, kennis van onze taal verschaft en begeleidt in het zoeken naar een baan. De Brusselse overheid garandeert een behoeftedekkend aanbod van inburgeringtrajecten. Binnen deze trajecten moeten ook onderwerpen als vrouwenrechten, geweld en mishandeling, en het afhankelijk verblijfsstatuut aan bod komen. De cursus maatschappelijke oriëntatie is de plaats bij uitstek voor een kennismaking met verenigingen zodat de inburgeringcursus een startpunt wordt voor het uitbouwen van een sociaal netwerk. 
- Wie van elders komt, heeft recht op een toegankelijke procedure voor gelijkwaardigheid van buitenlandse diploma’s en is niet ‘automatisch’ veroordeeld tot laaggeschoolde arbeid.  
- Actiris voorziet beroepsgerichte opleidingen en stagemogelijkheden voor nieuwkomers die geen relevante werkervaring hebben. 
 Personen met een handicap: individuele ondersteuning en toegankelijkheid van de openbare ruimte  Als we over gelijke kansen van gehandicapten spreken, dan moeten we twee zaken bekijken nl. de individuele ondersteuning van personen met een handicap en de algemene toegankelijkheid van de openbare ruimte.   Gehandicapten hebben recht op een werk- woon- een leeromgeving aangepast aan hun fysieke beperkingen, zonder daarom ‘opgesloten’ te zijn in aparte voorzieningen.  Het Brussels Gewest is op enkele uitzonderingen na, niet toegankelijk voor mensen met een handicap of beperkte mobiliteit. Oversteekplaatsen zijn niet aangepast, trottoirs zijn te smal, het openbaar vervoer is moeilijk of niet te gebruiken, openbare gebouwen zijn weinig toegankelijk, ambtenaren weten niet hoe ze met blinden, doven of verstandelijk gehandicapten moeten omgaan. Er bestaan reeds wettelijke voorschriften ivm de inrichting van wegen en publieke gebouwen (al zou één en ander nog wat verfijnd kunnen worden), maar de kennis en de toepassing van deze regelgeving is miniem en de controle erop zo goed als onbestaande. Dat maakt dat nieuwe projecten er vaak goed uitzien maar in de praktijk niet of moeilijk te gebruiken zijn voor mensen met een handicap of een mobiele beperking.  Onze voorstellen op het vlak van individuele ondersteuning:   
- Voldoende middelen voor het persoonsgebonden budget zodat gehandicapten zelf keuzemogelijkheden krijgen in de ondersteuning die zij nodig hebben. 
- Een aangehouden inhaalbeweging voor de gehandicaptenzorg.  
- Een welzijnsbalie dat initiatiefnemers in de gehandicaptenzorg ondersteunt en de coördinatie op zich neemt. 
- Kansen voor doven en slechthorenden om volwaardig mee te draaien in onze samenleving. Gebarentaal is voor een grote groep doven en slechthorenden het belangrijkste of zelfs het enige communicatiemiddel. Daarom is Groen! vanzelfsprekend voorstander om de Vlaamse gebarentaal te erkennen.  
- Voldoende middelen voor inclusief onderwijs, zodat onder andere voldoende tolkuren, extra begeleiding, … voorzien kunnen worden.  
- Alle programma’s van tv-brussel en tele bruxelles moeten via teletekst ondertiteld worden zodat ook doven en slechthorenden een venster op de wereld/stad krijgen.  
 Onze voorstellen op het vlak van algemene toegankelijkheid:   
- Dat alle openbare gebouwen dat door het grote publiek gebruikt kunnen worden (winkels, banken, …) toegankelijk zijn voor mensen met een handicap. 


- Een overzicht van de bestaande situatie ivm toegankelijkheid van de openbare ruimte en openbare gebouwen. De oprichting van een controlecel dat bij de uitvoering van werken deze daadwerkelijk controleert op hun bruikbaarheid door alle Brusselaars. 
- Dat de overheden die (sociale) woningen verhuren, minstens 10% ervan aanpassen aan mensen met een handicap. 
- Dat alle openbaar vervoer toegankelijk is voor mensen met een handicap. In afwachting daarvan willen we dat de bestaande diensten (minibus, sociaal vervoer Brussel) extra ondersteund worden zodat ze een correcte dienstverlening kunnen aanbieden. Op termijn pleiten we echter voor een inclusief beleid. 
- Afspraken maken met de andere gemeenschappen en de gemeenten voor betere samenwerking en afstemming betreffende tegemoetkomingen voor personen met een handicap.  
Holebi’s: niet denken dat alle doelstellingen bereikt zijn  De laatste tijd lijkt het alsof de holebi-gemeenschap op rozen zit. Het huwelijk stelt zich open voor mensen van hetzelfde geslacht. De anti-discriminatiewet is gestemd. De adoptie door holebi-koppels is mogelijk, …  Dit alles is natuurlijk niet te verwaarlozen maar we mogen daarbij toch de individuele situatie van de holebi's niet uit het oog verliezen. Het aantal zelfmoord pogingen bij holebi-jongeren ligt nog altijd 4 keer hoger dan bij hun hetero-leeftijdsgenoten. Twee mannen die hand in hand lopen riskeren moeilijkheden op heel wat plaatsen in Brussel. Allochtone jongeren worden verstoten door familie en vrienden als ze zich durven outen  als holebi, …  Een zevental jaar geleden werd het Brusselse Regenbooghuis opgericht door een 30-tal Nederlands- en Franstalige holebi-verenigingen. Dat huis probeert een centraal onthaal- en infopunt te worden voor iedereen die met vragen zit rond holebi-seksualiteit. Door een chronisch gebrek aan middelen is dat nog niet volledig gelukt.  Onze voorstellen:  
- Groen! wil specifiek oog hebben voor de extra kwetsbare doelgroepen binnen de holebi’s: lesbische vrouwen, oudere holebi’s, allochtone holebi’s, holebi’s met een handicap, transgenderpersonen. Voor elk van deze groepen gelden er immers specifieke noden. 
- Het gewest en de gemeenschapscommissies moeten een duurzame samenwerking opzetten met het Regenbooghuis (subsidies voor werking en personeel), zodat dit kan uitgroeien tot een huis dat echt ondersteuning geeft aan zowel verenigingen als individuele holebi's. 
- Het ontwikkelen van een strategie om de emancipatiestrijd van de allochtone holebi’s te begeleiden en te ondersteunen. Dit moet gebeuren door de specifieke organisaties (Merhaba) te ondersteunen maar ook door van de "gewone" migrantenorganisaties te vragen dat ze zich inzetten voor deze doelgroep. 
- Het thema holebiseksualiteit moet een onderdeel worden van de leerplannen en eindtermen van alle scholen, zodat jongeren zich open en objectief een beeld kunnen vormen van holebi’s en zodat ‘uit de kast komen’ minder problematisch wordt. 
- Er is nood aan een volwaardig en geïntegreerd gezondheids- en welzijnsbeleid voor holebi’s. Iedereen heeft recht op ondersteuning van zijn/haar seksuele gezondheid, dat rekening houdt met levensstijl, identiteit, seksuele geaardheid of HIV-status. 
-Zorg en HIV- en soa-preventie, met specifieke deskundigheid betreffende holebiseksualiteit.  
-Specifieke acties in functie van de noden van lesbiennes op het vlak van seksuele gezondheid (B.v.b. verhoogd risico op borst- en baarmoederhalskanker) 
-Doelgroep-specifieke voorzieningen en acties waar een algemeen beleid niet dezelfde toegankelijkheid kan waarborgen (B.v.b. HIV-preventiebeleid, opvang en begeleiding van transgenders, opvang en begeleiding van jongensprostitutie, ...)  
- Vele holebi’s maakten in het verleden gebruik van de tontine, omdat voor hen lang de hoogte successierechten golden. Ondertussen zijn de successierechten op de gezinswoning voor de langstlevende partner verminderd. Wie koos voor een tontine, betaalt echter nog registratierechten. 


Daarom ijvert Groen! voor de afschaffing van de registratierechten voor de langstlevende samenwoner bij een tontinebeding. 


Onderwijs voldoende capaciteit, op maat van het kind en met aandacht voor de Brusselse context   De Brusselse bevolking is jong en we staan aan de vooravond van een ware babyboom. Tegen 2020 zal het leerlingenaantal in Brusselse kleuteronderwijs met 45% en in het lager onderwijs met 35% stijgen. Een onderzoek van professor Rudi Janssens (VUB) toont aan dat tussen 2010 en 2020 in het Nederlandstalig basisonderwijs in Brussel 3000 plaatsen moeten bijkomen.   Het Nederlands is voor de meerderheid van de leerlingen in het Nederlandstalig onderwijs enkel de schooltaal, en niet de omgangstaal buiten de schoolmuren. Samen met de grote kansarmoede, stelt dit de scholen voor een enorme pedagogische uitdaging. De soms zeer emotioneel gevoerde discussie over de toepassing van het inschrijvingsrecht maakt duidelijk dat bij Nederlandstalige ouders bezorgdheid leeft over de grote aanwezigheid van anderstaligen en de mogelijke invloed hiervan op de kwaliteit.  Deze bezorgdheid is reëel en het onderwijsbeleid moet hiermee dan ook rekening houden. De  oplossing kan er echter niet uit bestaan kinderen op basis van taal of afkomst te groeperen in bepaalde scholen, met wachtrijen en verdere socio-culturele segregatie tot gevolg. Groen! ziet andere oplossingen: nog meer investeren in scholen met kansarme leerlingen en in de ondersteuning van leerkrachten, de onthaaste schooldag en het gebruik van meertaligheid als troef.   Onze voorstellen:  
1. Meer scholen als antwoord op het capaciteitsprobleem; 
2. Halt aan segregatie en aan wachtrijen; 
3. Van samenwerking met de Franse Gemeenschap tot meertalig onderwijs; 
4. Betere voorbereiding van beginnende leerkrachten en nog meer ondersteuning voor leerkrachten; 
5. De onthaaste schooldag als instrument voor een brede vorming en échte gelijke kansen; 
6. Meer aandacht voor secundair onderwijs. 
 Meer scholen als antwoord op de capaciteitsproblemen   Het capaciteitsprobleem dat zich vandaag al in een aantal gemeenten laat voelen, zal in de komende jaren serieus groeien. De studie is gemaakt, we weten in welke gemeenten het probleem zich vandaag reeds stelt en in welke gemeenten het er aan komt. Hoog tijd voor bouw- en uitbreidingswerken. De beslissing voor uitbreiding of voor de bouw van een nieuwe vestiging wordt in principe genomen door de schoolbesturen en niet door de overheid. Toch kan de overheid hier stimulerend optreden.   Onze voorstellen:  
- De oprichting van een coördinatiecel die scholen helpt bij bouw- en verbouwingsdossiers (prospectie, vergunningen, indienen dossiers) en die zelf actief op zoek kan gaan naar mogelijk om te vormen leegstaande gebouwen.  
- Extra financiële middelen zodat de meest dringende bouwdossiers snel aangevat kunnen worden.  
- In de lerarenopleiding meer kandidaten warm maken om de uitdaging aan te gaan en te kiezen voor een job in Brussel 
 Halt aan segregatie en aan wachtrijen  
Het capaciteitsprobleem brengt ons uiteraard ook bij het probleem van de wachtrijen die in de toekomst enkel langer zullen worden. Vandaag zijn de wachtrijen niet altijd het gevolg van een tekort aan plaatsen maar eerder het gevolg van een ongezonde concurrentie tussen netten en gemeenschappen, wat de tegenstelling tussen elitescholen en probleemscholen verscherpt en de sociale ongelijkheid bevestigt. Sociaaleconomisch sterke leerlingen bestendigen hun kansrijke positie in zogenaamde elitescholen, terwijl minder gegoede 


leeftijdsgenoten terecht komen in concentratiescholen. Naast de sociale achtergrond is de schoolkeuze de tweede determinerende factor voor de latere kansen van deze jongeren. Het GOK-decreet (Gelijke OnderwijsKansen) is een goede zaak, maar moet nog een stap verder gaan.  Onze voorstellen:  
- Het omkaderingssysteem moet scholen, meer nog dan vandaag, aanmoedigen zich in te spannen voor sociale gelijkheid. In het huidige beleid zien we dat het variabel aantal aanvullende lestijden (GOK-uren) te beperkt is om een grote impact te hebben. Scholen die streven naar een betere sociale mix (uitgedrukt in percentueel aantal GOK-leerlingen op een school) moeten hiervoor beloond worden met aanzienlijk wat extra lestijden (net zoals dit reeds het geval is met de werkingsmiddelen). Een school met te weinig sociale mix moet het met minder lestijden doen. Alleen zo motiveren we alle scholen om te streven naar een gezonde mix en gelijke onderwijskansen. (43) 
- Een aanpassing van het GOK-decreet waardoor in het basisonderwijs het criterium afstand school –woonplaats wordt toegevoegd aan de inschrijvingsmodaliteiten.  
- In het secundair onderwijs is door de ongelijke verdeling van scholen, de aantrek van buiten Brussel en het gespecialiseerde aanbod het buurtcriterium niet geschikt. We moedigen daarom het gebruik van het door het LOP Brussel voorgestelde callcenter aan. Een callcenter is iets democratischer en vermijdt dat scholen de wachtrijen gebruiken als teken van vermeende kwaliteit. 
- De voorrang voor Nederlandstaligen blijft uiteraard van kracht. Een kritische massa Nederlandstaligen in de klas helpt immers de gelijke kansen van iedereen vooruit. Daarom moeten we Nederlandstaligen verder samenbrengen en aanmoedigen om hun kinderen samen in de buurtschool in te schrijven in plaats van in enkele kansrijke scholen. Het project ‘samen naar school’ van de VGC verdient daarom meer aandacht. 
 Van samenwerking met Franse Gemeenschap tot meertalig onderwijs (41, 42)  In Brussel zijn op het onderwijsveld twee spelers actief. Een goed onderwijsbeleid kan maar in samenspraak met de andere gemeenschap. Zo is een deel van het succes van het Nederlandstalig onderwijs trouwens te verklaren door de slechtere kwaliteit of het slechtere imago van het Franstalig onderwijs. Samenwerking tussen de gemeenschappen, bijvoorbeeld op het vlak van de uitwisseling van leerkrachten en pedagogische kennis, kan een meerwaarde betekenen. Het werken met native speakers (leerkracht Frans is Franstalig, leerkracht Nederlands Nederlandstalig) kan vandaag reeds, maar gebeurt te weinig.  Scholen die een taalbad willen aanbieden, moeten hiervoor structureel de mogelijkheid krijgen. De Franse Gemeenschap heeft in 1998 een decreet aangenomen dat scholen toelaat een aantal lessen in een andere taal te geven. Een aantal Franstalige scholen biedt nu al in Brussel een deel van de lessen in het Nederlands aan. Groen! pleit voor een gelijkaardig decreet dat dit wettelijk mogelijk maakt voor Nederlandstalige scholen. Om geen verder polarisering in de hand te werken mag deze formule niet beperkt blijven tot kansrijke scholen.   Maar Groen! wil nog een stapje verder gaan. Naast de inzet van native speakers en het aanbieden van immersie-onderwijs binnen het Nederlandstalig of Franstalig onderwijs, pleiten wij voor een derde weg: tweetalig onderwijs als volwaardig alternatief dat volledig de Brusselse kaart trekt en inzet op tweetaligheid en openheid.  Projecten onderwijs in eigen taal en cultuur (OETC) geven, al meer dan 20 jaar, allochtone kinderen meer kansen door hen gedeeltelijk onderwijs te geven in hun eigen moedertaal. Deze projecten verdienen meer erkenning en een structurele ondersteuning. De ervaring leert dat kinderen beter een andere taal leren, wanneer zij hun taalgevoeligheid aanscherpen in hun moedertaal.. Daarnaast lijkt ook de emotionele band met het Nederlands toe te nemen wanneer kinderen merken dat ook hun moedertaal een plaats kan krijgen in de school.   Onze voorstellen:  
- Ondersteuning van scholen bij het zoeken naar native speakers; 
- Een decreetswijziging zodat ook Nederlandstalige scholen in Brussel een taalbad Frans kunnen 


aanbieden. 
- De mogelijkheid creëren van tweetalig onderwijs, naast het Nederlandstalige en Franstalige net.  
- Erkenning van de meerwaarde van OETC en pedagogische ondersteuning van de initiatieven door het Onderwijscentrum Brussel.  
 Betere voorbereiding van beginnende leerkrachten en nog meer ondersteuning voor leerkrachten (44)  Met het laten samensmelten van verschillende ondersteuningsinitiatieven in het Onderwijscentrum Brussel is een verdere stap gezet in het bieden van de nodige ondersteuning om met de Brusselse meertalige en multiculturele realiteit om te gaan. Tot nu toe is de organisatie van ons onderwijs te weinig aan de Brusselse context aangepast. Buiten een aantal ondersteuningsinitiatieven en de mogelijkheid om vanaf het 3e leerjaar Frans aan te bieden, is het Nederlandstalig onderwijs in Brussel een doorslag gebleven van het onderwijs in Vlaanderen. Nieuwe leerkrachten zijn te weinig voorbereid op het lesgeven in Brussel.  Onze voorstellen:  
- Het Brussels Onderwijsscentrum moet gericht werken aan een versterkte ondersteuning van het Brussels Nederlandstalig onderwijs, door middel van begeleiding op maat van de scholen en de aanmaak en/of aanpassing van specifiek pedagogisch materiaal. 
- Het Brussels Onderwijscentrum moet beginnende leerkrachten beter voorbereiden op de Brusselse meertalige onderwijscontext  
- Ook het secundair onderwijs moet kunnen rekenen op ondersteuning vanuit het Brussels Onderwijscentrum; 
- Uitbreiden van de bestaande peterschapsformules door ervaren collega’s voor beginnende leerkrachten. 
 De onthaaste schooldag (44)  De schooldag is steeds meer gereduceerd tot kennisoverdracht. Eén uurtje middagpauze moet volstaan om de spanning weg te ravotten. Groen! pleit voor het basisonderwijs voor een onthaaste schooldag, waarbij kinderen van 8 tot 18u terecht kunnen op school, maar dan voor veel meer dan kennisvergaring alleen. Het principe vertrekt vanuit twee belangrijke doelstellingen. Enerzijds kwalitatieve opvang voor en na de schooluren als ondersteuning voor werkende ouders. Anderzijds het creëren van gelijke kansen door buitenschoolse activiteiten en extra zorg binnen te halen in de school, zodat ook kinderen van kansarme gezinnen hieraan kunnen deelnemen. Vandaag worden woensdagmiddagen of zaterdagen gebruikt om allerlei talenten te ontwikkelen: turnen, atletiek, muziek, tekenen… tenminste voor die kinderen die behoren tot de betere sociale klasse. Heel wat kinderen vinden de weg naar de buitenschoolse activiteiten niet. Dit vergroot de schoolse achterstand van deze kinderen. Voor anderstalige kinderen in het Nederlandstalig onderwijs  heeft de onthaaste schooldag ook het voordeel dat Nederlands niet de taal is waarin enkel gestudeerd wordt. Wanneer kinderen ook spelen, knutselen of dansen in het Nederlands groeit de emotionele betrokkenheid, waardoor ze het Nederlands sneller onder de knie krijgen. Onze voorstellen:  
- Een onthaaste school waar kinderen terecht kunnen tussen 8u en 18u voor meer dan alleen kennisverwerving. Deze school is ingebed in de buurt en werkt samen met sport- en cultuurverenigingen.  
- Scholen hebben een bredere verantwoordelijkheid dan de verstandelijke ontwikkeling van leerlingen en de voorbereiding op de arbeidsmarkt. In de onthaaste school staat de volledige ontplooiing van de kinderen centraal: sociaal, emotioneel, fysiek en creatief 
- De onthaaste school maakt concreet werk van gelijke kansen. Terwijl de Nederlandstalige scholen vandaag heel wat anderstalige leerlingen tellen, is dat veel minder het geval voor de bestaande naschoolse activieiten van de VGC. 
- Bij de uitdieping van dit concept willen we alle actoren betrekken: directies, leerkrachten, vakbonden 


verenigingen en ouders. 
 Meer schoolreizen: want iedereen moet op reis!  Voor veel kinderen uit kansarme milieus is hun eerste schoolreis ook hun eerste echte reis. Schoolreizen verruimen letterlijk de horizon van kansarme leerlingen. Op school krijgen kinderen de bagage om zelfstandig te reizen. En op reis kunnen ze hun schoolse kennis toepassen. De introductie van de maximumfactuur lokte bij een aantal scholen de reactie uit: “We mogen niet meer op reis”! Dit was niet de bedoeling van de minister en de reactie is in de meeste gevallen niet terecht. Toch blijft het voor scholen met veel kansarme leerlingen moeilijk om schoolreizen te organiseren.  Samenwerking tussen de departementen onderwijs en toerisme kan de sector van het jongerentoerisme een enorme impuls geven. De waarde van jongerentoerisme wordt vaak onderschat. Toerisme staat wereldwijd bekent als ‘the biggest peacekeeping industry’! Reizen is het beste antigif tegen onverschilligheid, zinloos geweld en beklemmend nationalisme.   Onze voorstellen:  
- Schoolreizen aanmoedigen zonder een verhoging van de maximumfactuur. Indien nodig met extra middelen vanuit onderwijs, toerisme, jeugd, cultuur of sport. 
 Meer aandacht voor het secundair onderwijs   Het huidige secundair onderwijs is toe aan hervorming. We blijven kampen met het gekende ‘watervaleffect’ waarbij kinderen starten in het ASO (omdat die richting nog steeds als ‘hoogst’ en ‘best’ wordt ingeschat), vervolgens ‘afdalen’ naar het TSO en ten slotte in het beroepsonderwijs terecht komen als ze in de andere richtingen gefaald hebben. Het hoeft geen betoog dat dergelijke keuze niet gebaseerd is op interesses en competenties en nefast voor het zelfbeeld van de jongeren. Aangezien de keuze voor ASO, TSO en BSO ook sterk sociaal bepaald is, houdt het systeem de sociale ongelijkheid in stand.   Aanvullend bij het secundair onderwijs, willen we de vorming van de laagst opgeleiden verbeteren zodat zij in aanmerking komen voor de bestaan de werkaanbiedingen (29): regionaliseren van de beroepsopleiding om deze beter te laten aansluiten bij de Brusselse realiteit en verhogen van het aantal opleidingen dat tot een beroepskwalificatie leidt, zeker voor knelpuntberoepen.  Onze voorstellen:  
-  Een opwaardering van meer technisch en beroepsonderwijs. Technische en beroepsrichtingen kunnen aantrekkelijker gemaakt worden als ze beschikken over nieuw en vooruitstreven materiaal en de maatschappelijke trends kunnen volgen. Waarom geen samenwerking tussen verschillende scholen uit de buurt, over de taalgrenzen heen voor de aankoop van duur, nieuw materiaal.(45) 
- Meer samenwerking tussen technische of beroepsscholen en het bedrijfsleven. (45) 
-  Het stijgend aantal leerlingen in het basisonderwijs zal op termijn ook voor een toevloed in het secundair onderwijs zorgen. Hoog tijd om ook hier te werken aan meertaligheid en meer ondersteuning van leerkrachten en om te werken aan meer studiekeuzemogelijkheden. De Vlaamse gemeenschap biedt nu in Brussel slechts weinig technisch- en beroepsonderwijs aan, terwijl er nood is aan goed opgeleide krachten in de sectoren metaal, hout en bouw.  
-  Een uitgestelde studiekeuze en een meer gelijklopende vorming voor 12- tot 14-jarigen. Voorbeelden uit het buitenland tonen betere resultaten op het vlak van sociale gelijkheid én prestatie. 
-  Spijbelen blijft een ernstig probleem en een repressieve aanpak kan jongeren soms nog verder in de marginaliteit duwen. Groen! vraagt een positieve aanpak van spijbelen en probleemgedrag zoals ‘time-out’-projecten die jongeren met problemen op school opvangen en persoonlijk begeleiden. 
- Regionalisering van de vorming en beroepsopleiding om deze beter te laten aansluiten bij de Brusselse realiteit. (29) 


Welzijn, zorg op maat en strijd tegen armoede  De zorgsector staat, meer dan ooit, voor enorme uitdagingen: vergrijzing, groeiende diversiteit, verarming… Groen! wil mensen zorgzekerheid bieden. Zorg op maat, aangepast aan de noden van vandaag. Dit vereist een netwerk waar verschillende vormen van zorg, gaande van informele zorg door familie tot professionele zorg aan huis of in een instelling, elkaar versterken.  Brussel is een stad, met veel talen en culturen. Tegenover deze vaststellingen staat een welzijnsbeleid dat meer georganiseerd is op basis van taal (de gemeenschapsbevoegdheden) dan op basis van noden, met een versnipperd aanbod als resultaat.  De realiteit leert ons dat veel Vlaamse decreten moeilijk toepasbaar zijn in Brussel. De Vlaamse regering onderneemt de laatste jaren oprechte pogingen om samen te werken met de lokale besturen (het lokaal sociaal beleid is hier een voorbeeld van), maar in de praktijk treedt de Vlaamse Gemeenschapscommissie (VGC) nog steeds in de plaats van de lokale besturen. Daar waar het in Vlaanderen mogelijk is aan de lokale besturen coherente opdrachten te geven (gewest en gemeenschapsbevoegdheden worden op hetzelfde niveau geregeld), is dat niet het geval voor de VGC die alleen voor persoonsgebonden materies bevoegd is. Zo gaat tijd, energie en geld verloren. Groen! wil een welzijnsbeleid op maat van Brussel; meertalig, efficiënt en toekomstgericht. Dit veronderstelt een dialoog met het lokale niveau en met de Franstalige beleidsmakers. Kruisbestuiving tussen de gemeenschappen kan misschien meer welzijn creëren voor de Brusselaars.   Hoewel dit programmadeel ‘welzijn’ zich beperkt tot gemeenschapsbevoegdheden, willen we duidelijk benadrukken dat federale en gewestmateries, zoals inkomen, werkgelegenheid of huisvesting essentieel zijn in dit verhaal.  Onze voorstellen:  
1. Meer samenwerking, minder versnippering van middelen; 
2. Herwaarderen van de niet professionele zorg; 
3. Herwaarderen van de zorgberoepen; 
4. Zorg op maat, aangepast aan de noden van vandaag; 
5. Een diversiteitsbeleid voor de zorgsector; 
6. Samenwerken in de strijd tegen armoede. 
 Meer samenwerking, minder versnippering van middelen  Op het vlak van kinderopvang of ouderenzorg worden aan Franstalige kant soms andere keuzes gemaakt. Kruisbestuiving tussen beide gemeenschappen en het afwegen van verschillende aanpakken tegenover elkaar is een schitterende opportuniteit om het beter te doen voor het welzijn van alle Brusselaars.  Onze voorstellen:  
- Een uitbreiding van de opdrachten van het Observatorium voor Welzijn en Gezondheid om beter zicht te krijgen op de bestaande en nieuwe noden. 
- De Vlaamse gemeenschap moet voor Brussel de 300.000 norm blijven hanteren. Zo neemt Vlaanderen in haar hoofdstad van één miljoen inwoners voor bijna één derde van de bevolking verantwoordelijkheid. Het impliceert een beleid dat verder reikt dan ‘zorgen voor de Vlamingen in Brussel’. Dit is, meer dan vroeger, belangrijk, gezien het groeiend aantal jonge gezinnen die niet van thuis uit Nederlands- of Franstalig zijn. Op termijn willen we deze norm aanpassen aan de bevolkingsgroei. 
- De Brusselse OCMW’s moeten, als echte motor van het gemeentelijk welzijnsbeleid, samenwerken met de Vlaamse gemeenschap en de VGC net zoals ze dat nu al doen met de Franse gemeenschap en de CoCof. Het Lokaal Sociaal Infopunt (in 2003 door Groen! gelanceerd als de Welzijnsbalie) moet integraal deel uitmaken van de lokale sociale werking van elk OCMW. 


- De Gemeenschappelijke Gemeenschapscommissie (GGC) als motor van een Brussels welzijnsbeleid (financieel) herwaarderen om kruisbestuiving tussen de gemeenschappen te stimuleren en versnippering tegen te gaan;  
- De bestaande middelen, zoals het Stedenfonds, gebruiken om de versnippering tussen de verschillende beleidsdomeinen (onderwijs, welzijn maar ook jeugd en sport) tegen te gaan. 
- Meer middelen en personeel voor de OCMW’s zodat ze een kwaliteitsvollere dienstverlening kunnen aanbieden en hun aanvullende hulp inzake gezondheidszorg, huisvesting of schoolkosten uitbreiden tot werklozen, gepensioneerden, werknemers met lage inkomens en mensen zonder papieren. (30) 
 Herwaarderen van de niet professionele zorg  Groen! pleit voor het herwaarderen van de niet professionele zorgarbeid. De invoering van een basisloon maakt dat mensen die dit wensen minder uren kunnen werken en tijd over houden voor hun gezin. Zorgcoöperatieven of tijdsbanken kunnen een aanvulling zijn op de professionele zorgsector.  Onze voorstellen:  
- Mensen ruimte en tijd geven om te investeren in hun gezin of om zich te engageren als vrijwilliger. Mensen kunnen ervoor kiezen om 32 uur te werken, met behoud van de volledige rechten op sociale zekerheid. Het inkomensverlies wordt gecompenseerd door een basisloon, een vast bedrag dat voor de laagste lonen het volledige loonverlies compenseert. Het basisloon wordt gefinancierd door het rechtvaardiger belasten van inkomens uit vermogen. 
- Wie vandaag zorg verleent aan een zwaar zorgbehoevende of kiest voor de opvoeding van kinderen moet morgen bestaanszekerheid hebben. Dit betekent de opbouw van sociale rechten (volwaardig pensioen, tijdskrediet, ouderschapsverlof) voor wie deze zorgtaken verricht.  
- Een doordachte campagne moet vaders stimuleren om een actievere zorgrol op te nemen Groen! pleit voor een ouderbonus: als beide partners ouderschapsverlof opnemen, krijgen ze samen bijkomende maanden ouderschapsverlof toegekend. 
- Groen! wil het coöperatieve model introduceren in de zorgsector als model van sociaal ondernemerschap. De coöperatieven bieden economische activiteiten gebaseerd op een democratisch beheer en op het tegemoet komen aan de noden van de leden. Zo zijn er in Zweden coöperatieven van ouders die kinderopvang organiseren. In Italië bieden de sociale coöperatieven hun dienstverlening aan meer dan 3 miljoenen burgers. 
- De ontwikkeling van tijdsbanken. Tijdsbanken zijn microprojecten, dat de uitwisseling van diensten, kennis en activiteiten tussen gewone burgers stimuleren. Elk lid van de bank stelt zijn tijd en competenties ter beschikking van de andere leden. De uren worden berekend, gestort of afgetrokken in de tijdsbank. Het is een open systeem waar men geen “schuld” met iemand in het bijzonder maakt. Elk uur is gelijk aan een uur, onafhankelijk van de ‘marktwaarde’ van de dienstverlening. Dit systeem kan de sociale cohesie in de buurten versterken. 
- Een andere, dynamische manier om de zorg te financieren en om zorgzekerheid en zorgvernieuwing te realiseren. Daarom pleiten we voor een snelle invoering van de persoonsgebonden budgetten voor personen met een handicap. We willen de mogelijkheid onderzoeken om een kindgebonden budget te introduceren in de bijzondere jeugdzorg. In de kinderopvang willen we het kindgebonden budget gebruiken om de coöperatieven te stimuleren. 
- De toepassing van een persoonsgebonden budget voor ouderen blijft erg moeilijk omdat de financiering van de ouderenzorg zich situeert zowel op federaal als op Vlaams niveau. De zorgverzekering is al een stap in de goede richting, maar de toepassing daarvan blijft in Brussel problematisch. De GGC zou een zorgverzekering voor alle Brusselaars kunnen uitwerken. Groen! wil de rusthuisfactuur betaalbaar houden voor iedereen en de onderhoudsplicht volledig afschaffen. 
 Herwaarderen van de zorgberoepen  Groen! wil de zorgberoepen maatschappelijk herwaarderen via sensibilisering, een meer gediversifieerde opleiding en betere arbeidsvoorwaarden.  Onze voorstellen: 
 

- Investeren in opleiding en omkadering is de beste garantie voor een voldoende instroom van nieuwe medewerkers in de sector. Groen! pleit voor een bacheloropleiding voor de zorgsector, met eerst een algemeen deel en daarna een specialisatie. De bachelor vervangt niet de huidige A2 opleidingen. De bacheloropleiding biedt twee voordelen: meer horizontale mobiliteit tussen de sectoren (niet alleen binnen het welzijn maar ook tussen welzijn en onderwijs) en meer verticale mobiliteit (medewerkers met een A2 diploma worden gestimuleerd om verder te studeren en groeien door). Wie wil, kan verder gaan voor een masterdiploma of een specialisatie voor leidinggevende functies, want het management is een belangrijke sleutel in de zorgvernieuwing. 
- Een goede mix binnen elke organisatie: Groen! is overtuigd dat de sector genoeg werk kan bieden aan mensen met een hoger, een lager of zelf geen diploma. De financiering van het personeelskader moet een dergelijke diversificatie mogelijk maken. Het management moet over de organisatorische capaciteiten beschikken om medewerkers in opleiding zo goed mogelijk te omkaderen.  
- Versterking en uitbreiding van de projecten van erkenning van Elders Verworven Competenties, ook met oog op de noodzaak van meer kleuren in de zorg. 
- Meer vorming op de werkvloer. Het aantal uren zou omgekeerd evenredig moeten zijn met de scholingsgraad: hoe hoger het diploma, hoe lager het aantal uren en dit om een “mini Matheus effect” (wie meer heeft, krijgt ook meer) te vermijden.  
- Het huidige personeelskader en de financiering staan niet in verhouding tot de alsmaar grotere verwachtingen van de maatschappij. Er is meer personeel nodig. Niet alleen omdat de zorgvragen stijgen, maar ook omdat ze complexer worden.  
 Zorg op maat, aangepast aan de noden van vandaag  Groen! pleit voor een welzijnsbeleid waarin niet de voorziening centraal staan maar de autonomie en de volwaardige participatie aan de maatschappij (ieder volgens zijn mogelijkheden en ritme) van wie zorg nodig heeft. Kortom, een inclusieve maatschappij waarin iedereen (ook wie nog niet of niet meer productief is) mee telt. Met zorg op maat zodat wie dat wil zo lang mogelijk thuis, in de zijn of haar vertrouwde omgeving kan blijven.  Onze voorstellen:  
- Personen met een handicap (35)  
Groen! ondersteunt een inclusief beleid voor personen met een handicap maar verwacht een duidelijke omschrijving daarvan, met afgebakende politieke en institutionele verantwoordelijkheid en de nodige budgettaire middelen. Personen met een handicap in Brussel zijn achtergesteld in vergelijking met de rest van Vlaanderen. De inhaaloperatie en de specifieke benadering voor Brussel die de Vlaamse regering aanvatte in 2003 moet worden verder gezet. Dit betekent onder andere meer opvangplaatsen. Ook de VGC moet een specifiek beleid voeren zoals uitgeschreven in de 10 resolutiepunten waarvan enkel voor ‘toegankelijkheid’ een begin gemaakt is. 
- Bijzondere jeugdzorg 
Alle kinderen hebben recht op een gezin, zeker kinderen met een problematische opvoedingssituatie. Zeker bij jongere kinderen geven we voorrang aan opname in pleeggezinnen. Indien de opname in een voorziening toch noodzakelijk is, wil Groen! dit doen in kleinschalige leefgroepen (voor maximum zes kinderen), in de directe leefomgeving van het kind (tenzij pedagogische en juridische verantwoorde tegen indicaties), zodat de familiale sfeer en de continuïteit (bv. naar dezelfde school kunnen blijven gaan) gegarandeerd kunnen worden. Groen! eist zorgzekerheid voor kinderen met een problematische opvoedingssituatie. Investeren in preventie is een goede optie, maar als deze faalt of te laat wordt ingeschakeld, moet onmiddellijk een oplossing (via residentiële of ambulante hulpverlening) klaar staan. Zorgzekerheid begint met een erkenning van het werk geleverd door het meldpunt kindermishandeling. 
- Ouderenzorg (34) 
Nieuwe, meer hedendaagse, vormen van ouderenzorg (zoals kangoeroewoningen of servicesflats) moeten ruimer verspreid worden. Daarnaast pleiten we voor een versterking van de lokale 


dienstencentra als ontmoetingsplaatsen. Het meldpunt ouderenmis(be)handeling dat soms wel en dan weer niet gefinancierd wordt, moet garanties krijgen op lange termijn. 
- Kinderopvang (36) 
Meer plaatsen in kwaliteitsvolle kinderopvang in elke wijk, met specifieke aandacht voor de eenoudergezinnen.  En waarom niet de mogelijkheid voorzien om meertalige kinderopvang te organiseren: tweetalige crèches, maar ook kinderdagverblijven met bijzonder aandacht voor de moedertaal van het kind. Het huidige beleid gaat uit van kinderopvang als voorbereiding op de school en geeft het Nederlands daarom een centrale plaats. We ontkennen dit niet, maar zijn er ook van overtuigd dat de kinderopvang een eigen finaliteit heeft, vooral het versterken van het zelfvertrouwen en de sociale competenties van het kind. Daarom verdient de moedertaal van het kind een plaats in de opvang. Dit kan door het betrekken van de ouders of door samenwerking met bestaande organisaties. Bovendien worden de kwaliteiten van anderstalig personeel zo optimaal benut.  Een diversiteitbeleid voor de welzijnssector  De zorgvragen worden diverser, de zorgvragers gekleurder. Het beleid moet hierop inspelen en aandacht hebben voor de verwachtingen van de zorgvragers.  Onze voorstellen:  
- Een diversiteitbeleid binnen de organisatie en meer diversiteit tout court in het personeelsbestand  
- De ervaring en verwachtingen van gebruikers, hun familieleden en vrijwilligers moeten een prominentere plaats krijgen in het beleid 
- Een volwaardig onthaal van nieuwkomers is de beste garantie voor een snelle integratie. Het gaat hierbij om een pakket van op elkaar passende maatregelen: maatschappelijke oriëntatie in de moedertaal, taalcursussen (Frans, Nederlands) en verwijzing naar vorming, opleiding en werk. De oprichting van een Brussels Agentschap voor het onthaal van nieuwkomers kan de bestaande initiatieven langs Vlaamse kant (het BON) en langs Franstalige kant samenbrengen. (32) 
 Samenwerken in de strijd tegen armoede  Een groot deel van de welvaart van ons land (bruto nationaal product) wordt hier in Brussel gemaakt. Maar de welzijnszijde toont een heel ander verhaal en Brussel scoort de hoogste pieken in het armoederapport.  Onze voorstellen:  
- Armoedebestrijding kan alleen door een geïntegreerde aanpak. Wij pleiten voor een actieplan waarin verschillende beleidsniveaus en ministers participeren (gemeenschappen en bico, gewest, gemeenten en OCMW’s). 
- Armoedebestrijding begint met het aanbieden van gelijke onderwijskansen en betaalbare woningen. 
- Het meest zichtbare is de armoede van daklozen. Het is belangrijk de betrokkenen op te volgen voorbij de crisisopvang. Het aanpakken van de acute noden (ook gekend als het voorzien van ‘Bad, Brood en Bed’) is onvoldoende. Vandaar het belang om de volgende legislatuur het Brussels Steunpunt Thuislozenhulp verder uit te bouwen. (31) 
- Verenigingen waar armen het woord nemen, kunnen sinds enkele jaren rekenen op een financiële steun van de Vlaamse regering. De doorstroming van ervaringsdeskundigen in de armoede naar een reguliere job zit in het slop en moet herbekeken worden. 
- Schuldbemiddeling en de strijd tegen consumentenschulden moet worden opgevoerd. De verenigingen die zich inzetten voor preventie en de consumentenscholen moeten verder ondersteund worden. (33) 
- Maatschappelijk kwetsbare groepen moeten makkelijker toegang krijgen tot basisvoorzieningen zoals kinderopvang, huisvesting, openbaar vervoer,… (37) 
 Voor een volledig overzicht van ons programma verwijzen we u graag naar het Welzijnsprogramma voor de Vlaamse verkiezingen. 


Cultuur en media: ruimte voor ontmoeting  Groen! Pleit voor een krachtig cultuurbeleid. Dat betekent dat de overheid ook in economische crisistijd voldoende middelen blijft vrijmaken om te investeren in cultuur. Kunst en cultuur overlaten aan de vrije markt betekent een inhoudelijke verschraling en verarming. Verscheidenheid, duurzaamheid en het overstijgen van (communautaire) grenzen zijn de sleutelbegrippen in het groene cultuur- en mediabeleid.  Onze voorstellen:  
1. Steun voor bicommunautaire initiatieven en toenaderingsinitiatieven tussen Franstalige en Nederlandstalige netwerken; 
2. Een Bastille voor Brussel, een grote operazaal, eventueel geïntegreerd in de nieuwe concertzaal ter vervanging van Vorst Nationaal; 
3. De filmscholen stimuleren om van hun eiland te komen en Brussel te leren kennen; 
4. Een mediastad: oprichting van een Brussels filmfonds; 
5. Steun voor traditionele en nieuwe socio-culturele initiatieven. 
6. Duurzame participatie door cultuureducatie 
7. Cultuur en duurzaamheid 
 Steun voor bicommunautaire initiatieven (47)  Nederlandstaligen en en Franstaligen in Brussel hebben recht op een eigen culturele politiek, gesubsidieerd door hun respectievelijke gemeenschappen. Vooral de Vlamingen hebben in Brussel moeten vechten voor de vrijwaring van hun eigen cultuur. Groen! is zich hiervan bewust en wil om die reden voorzichtig omgaan met het toekennen van gemeenschapsmateries aan het Brusselse gewestregering. Toch kan niet ontkend worden dat de laatste jaren initiatieven zijn gegroeid waarbij beide gemeenschappen samenwerken. Dit overstijgen van wat eens onoverbrugbare communautaire tegenstellingen leken, biedt een geweldige waarborg voor de ontwikkeling van een grootstedelijk culturele basis. Volgens Groen! moet de Brusselse overheid dit soort initiatieven aanmoedigen. Een manier om dit te doen, zonder de eigenheid van de gemeenschappen in gevaar te brengen, zou kunnen zijn dat bicommunautaire initiatieven die erkend worden door de twee gemeenschappen, door de Brusselse regering gesteund worden. Ook zou steun kunnen verleend worden aan erkende culturele partners die met een partner uit de andere gemeenschap willen samenwerken. Dit zou bijvoorbeeld kunnen gelden voor de stadstelevisie. Samenwerking tussen beide stadstelevisies zou voor de Brusselaars een verrijking zijn.   Onze voorstellen:  
- De Brusselse overheid moedigt initiatieven aan waarbij beide gemeenschappen samenwerken. 
- Een wettelijk en budgettair kader voor alle toenaderingsinitiatieven van Nederlandstalige en Franstalige culturele en socioculturele netwerken, met gemeenschappelijke financieringsmechanismen. 
- Een samenwerking tussen beide stadstelevisies 
- Steun voor theatergezelschappen die met vertalingen in de andere landstaal werken en aan alle culturele initiatieven die een inspanning doen om zich open te stellen tot de andere gemeenschap. 
 Een Bastille voor Brussel  De Koninklijke Muntschouwburg is één van de top-opera’s in Europa. De huidige, geklasseerde, zaal is echter beperkt in aantal zitplaatsen, wat de opbrengst per voorstelling relatief laag houdt. Naar het voorbeeld van de Parijse Bastille, heeft Brussel publiek voor een tweede grotere operazaal, waarin de Munt een deel van haar programmatie voor een groter publiek kan brengen. Dit kan eventueel in een multifunctionele zaal, die meer dan alleen opera kan brengen. Nu er meer en meer gesproken wordt over een nieuwe concertzaal in Brussel, ter vervanging van Vorst Nationaal, vraagt Groen! dat er meteen ook met de opera-optie rekening wordt gehouden.  


Ons voorstel:  
- De bouw van een grote multifunctionele concertzaal waar ook opera kan gebracht worden 
 Filmscholen stimuleren om van hun eiland te komen  Brussel telt een groot aantal filmscholen (Rits, Insas, Sint Lukas, Narafi, Inraci). Vooral aan Vlaamse kant is het opvallend dat deze scholen niet echt een band met de stad onderhouden. Slechts zelden zijn er ’s avonds initiatieven in de scholen, die studenten er toe aanzetten in Brussel te blijven en de stad te leren kennen.   Ons voorstel:  
- Steun aan de filmscholen om ‘s avonds filmvoorstellingen en debatten te organiseren. 
 Een mediastad  Brussel voert geen doordachte mediapolitiek. Groen! wil daar graag verandering in brengen door de oprichting van een Brussels filmfonds, dat het aanspreekpunt zou zijn voor tournages van films in het gewest en dat de stad zou promoten op buitenlandse filmbeurzen. Het fonds zou ook films kunnen betoelagen die in Brussel gedraaid worden en waar de stad nadrukkelijk in beeld wordt gebracht. Buitenlandse voorbeelden tonen aan hoe een stad zo een aantrekkelijk imago in het buitenland kan opbouwen en toeristen aantrekken.  Daarnaast vraagt Groen! ook dat de haalbaarheid van een Brusselse filmstudio zou onderzocht worden. Er zijn in het gewest nog grote, ongebruikte terreinen waarop een audiovisueel complex zou gebouwd kunnen worden : de kanaalzone, Tour en Taxis, de terreinen achter Wiels in Vorst… Naar het voorbeeld van met Europese gelden is gebeurd rond de studio’s van het Duitse Babelsberg (Potsdam, voormalige DDR), zou zo een studio een groeipool kunnen worden voor kleine bedrijven, die werk bieden aan Brusselaars.  Onze voorstellen:  
- De oprichting Brussels filmfonds 
- Steun voor buitenlandse producties die hun film komen afwerken in Brussel 
- Onderzoek naar de haalbaarheid van een Brusselse filmstudio 
 Steun voor traditionele en nieuwe socio-culturele initiatieven  Het socio-culturele verenigingsleven in Brussel is rijk en gevarieerd, maar heeft te leiden onder veroudering en de concurrentie van andere activiteiten. Naast steun voor het traditionele verenigingesleven, moet het beleid ook inzetten op het stimuleren en ondersteunen van meer hedendaagse initiatieven zoals wijkcomités en buurtfeesten.   Onze voorstellen:  
- De gemeenschapscentra een actievere rol geven bij de ondersteuning van verenigingen (zoektocht naar vrijwilligers, omkadering & ondersteuning vrijwilligers, opzetten van samenwerkingen ...) 
- De VGC actiever met de gemeenten laten samenwerken om zo het socio-culturele leven vanuit de gemeente beter te ondersteunen 
- Een VGC-subsidiebeleid dat verenigingen aanzet te verbreden en zich open te stellen voor samenwerking 
- Een VGC-subsidiebeleid dat vernieuwende werkingen structureel ondersteunt 
 Duurzame participatie door cultuureducatie  


Groen! zet stevig in op cultuureducatie – de sleutel tot duurzame participatie – van jongs af aan. Met de onthaaste basisschool willen wij kinderen meer laten proeven van cultuur, zowel actief (scheppend) als receptief.  Daarnaast wil Groen! ook cultuur bij kinderen en jongeren in de vrije tijd en in familieverband blijven stimuleren. Want ook wie op jonge leeftijd in familiaal verband op een positieve manier in contact komt met kunst en cultuur, vergroot zijn kansen op een breed-cultureel vrijetijdsrepertoire op latere leeftijd.  Onze voorstellen:  
- De onthaaste school zet de volledige ontwikkeling van het kind centraal. Kunstonderwijs, cultuurcentra en culturele verenigingen worden nauw bij het schoolgebeuren betrokken. Zo krijgen alle kinderen dezelfde toegang tot cultuur.  
- Werken aan de toegankelijkheid van cultuur zodat wie dit wil, kan deelnemen. Oa de gemeenschapscentra hebben een brede cultuurspreidende rol. Zij zijn belangrijke actoren in de cultuurparticipatie, ook voor kansengroepen. 
 Cultuur en duurzaamheid  Duurzaamheid is hier een algemene noemer die kan slaan op zowel ecologische aspecten als op inhoudelijke. Inhoudelijk betekent het meer aandacht voor de reguliere werking van bibliotheken, cultuurcentra of verenigingen. Niet alle middelen inzetten op evenementen of eenmalige projecten, maar werken aan inbedding, nazorg en continuïteit.  Onze voorstellen:  
- Groene cultuurhuizen met het doel om tegen 2025 de globale CO2-uitstoot met 60% te verminderen. Cultuurhuizen die renovaties koppelen aan ecologische inspanningen moeten hierin gesteund worden door de overheid. 
- Een herstelplan voor onroerend erfgoed (monumenten) en open ruimte (landschappen), nu het beleid hier helemaal is stilgevallen. Daarin hoort oa de implementatie van het Verdrag van Malta (archeologie) en de koppeling van de Inventaris Bouwkundig erfgoed aan slopingsvergunningen. 
- Voldoende aandacht houden voor de reguliere werking van bibliotheken en cultuurhuizen. Goede producties meer durven spelen, goede films langer durven tonen. 

 
Brussel, meervoudige hoofdstad  
Brussel is de hoofdstad van Vlaanderen, België en Europa. Een hoofdstedelijk gewest met 19 gemeenten en OCMW's, 2 gemeenschappen en 6 politiezones. Kortom, een geval apart, altijd ingewikkeld, meestal verrijkend. Dit zijn geen feitjes waar een politieke partij vrolijk fluitend omheen kan fietsen. Hoe verleidelijk én boeiend initiatieven als ProBruxsel ook zijn, wij kunnen ons niet de luxe veroorloven te doen alsof er geen Belgische structuur bestaat en wij alles voor Brussel in Brussel kunnen oplossen. Wij zijn Vlaamse én Brusselse ecologisten, met een Vlaamse moederpartij en een Brusselse zusterpartij (Ecolo). Dit vereist dat ons programma altijd aan een dubbele lakmoesproef wordt onderworpen. Wat overeind blijft is misschien minder utopisch, maar wel al een stapje verder richting concretisering. Het (institutioneel/praktisch) onhaalbare is er uit gezuiverd, en de potentiële partners met de juiste hefbomen (Vlaamse en Franstalige Brusselse Groenen) staan al gereed.  In de discussie over kerntakendebat en stroomlijning van de vele instellingen, hanteren wij altijd de volgende beginselen: 1. subsidiariteit: wie doet wat het best op welk niveau (een bevoegdheid kan zowel beter hoger als lager worden geregeld: geen taboes wat de richting van de overheveling betreft) (50) 2. proportionaliteit: is de zwaarte van de maatregel evenredig met het beoogde resultaat (leidt een verstrekkende maatregel als "afschaffing van de 19 baronieën" tot het gewenste effect of is overheveling van een aantal bevoegdheden waardoor de gemeentes worden "uitgekleed" niet veel efficiënter?). 3. solidariteit: in een federaal land moet er solidariteit tussen de entiteiten zijn, maar ook binnen ons gewest (de oplossing voor bv de onderwijsproblemen moet door de 2 gemeenschappen worden gedragen) 4. Minder is meer: wie nieuwe organen creëert, moet ook het lef hebben andere af te schaffen.  
Brussel, hoofdstad van Vlaanderen,  
met ruimte voor bicommunautaire initiatieven (47) 
 Voor ons moet Vlaanderen in zijn hoofdstad blijven investeren. In àlle Brusselaars. De band met Vlaanderen wordt niet doorgeknipt, zelfs al zien wij het Brussels Gewest als een volwaardig gewest, op voet van gelijkheid met de 2 andere.  Zo impliceren onze onderwijsvoorstellen dat wij blijven werken met de bestaande structuren en niet voor één gewestelijk onderwijsnet pleiten. Ouders die hun kinderen naar Vlaamse scholen willen sturen, moeten die keuzemogelijkheid houden. Maar daarnaast moeten de 2 gemeenschappen samenwerken om tot een derde keuzemogelijkheid te komen, nl die van meertalig onderwijs.  Ook voor cultuur hebben Vlamingen en Franstaligen recht op een eigen cultuuraanbod, gesubsidieerd door de respectievelijke gemeenschappen. Maar initiatieven die een brug willen slaan tussen beide gemeenschappen verdienen structurele ondersteuning van de Brusselse regering of de Gemeenschappelijke Gemeenschapscommissie.  Wij verwerpen iedere poging tot de instelling van subnationaliteit op grond van taal (gemeenschapskeuze). De Nederlandstalige instellingen (gemeenschapsmateries) moeten open blijven voor alle Brusselaars. Zo kunnen Werkingen voor Maatschappelijk Kwetsbare Jongeren (WMKJ’s) niet taalgebonden zijn. (46)  
Brussel, hoofdstad van België 
Verbonden met hinterland en tweetalig  De hoofdstedelijke rol in het centrum van het land vraagt om structurele samenwerking met het ommeland. Wij zien geen nut in uitbreiding van ons gewest (dit kan met name de proportionaliteits- en de solidariteitstoets niet doorstaan), en ijveren veeleer voor een vorm van stadsgemeenschap met de 2 andere gewesten naar het model van de Euregio Lille/Kortrijk. Problemen op het vlak van mobiliteit, werkgelegenheid, ruimtelijke ordening moeten op korte termijn via overleg en officiële akkoorden aangepakt worden. Op langere termijn kunnen we komen tot een EUregio Brussel-Brabant. (53) 


 Brussel kan zijn hoofdstedelijke rol enkel vervullen als alle Brusselaars meetellen. Daarvoor moeten de Nederlandstalige Brusselaars een rol kunnen blijven spelen op alle beleidsniveaus (Vlaamse schepen, Brussels parlement, GGC) en moet dit institutioneel gewaarborgd worden. Groen! is voor de mogelijkheid om voor de gewestverkiezingen te werken met tweetalige lijsten, maar dan met een gewaarborgde vertegenwoordiging (kandidaten staan op een tweetalige lijst, maar kiezen wel een taalrol en de plaatsen worden toegewezen volgens een verdeelsleutel). Ook de openbare dienstverlening moet (minimaal) tweetalig zijn.  
Brussel, hoofdstad van Europa 
Erkenning en participatie (48) 
 Overtuigde Europeanen als wij groenen zijn, zijn wij ook overtuigd van het belang van Europa in Brussel. Van "Europa" vragen wij eenzelfde respect voor Brussel. Dit betekent zeker niet dat wij Brussel losweken uit België en overdragen aan de Europese instellingen. Geen Brussels DC zoals Tobback en andere koele minnaars van Brussel al jaren roepen. Wel een structurele samenwerking met de Europese instellingen en financiële solidariteit van de EU met dit gewest. Daar tegenover staat dat de Europeanen die in Brussel werken en hier 5 jaar wonen stemrecht moeten krijgen voor de gewestverkiezingen, evenals trouwens de niet-Europeanen.  
De 19 gemeenten (en de 19 OCMW's) 
Nabijheid als troef  
 Roepen dat de "19 baronieën" moeten fuseren, is zowel in Vlaanderen als in Vlaams-Brussel zelf bon ton. Maar goed bestuur kan ook bereikt worden door een aantal belangrijke, en bij uitstek grensoverschrijdende, bevoegdheden over te hevelen naar het gewest: mobiliteit of ruimtelijke ordening bvb. De afstand tussen burger en politiek mag niet groter worden en dus houden de gemeentebesturen een noodzakelijke nabijheidsfunctie. (50) Fusies kunnen, maar wij sluiten aan de andere kant ook niet uit dat bepaalde bestaande gemeenten, die feitelijk te groot zijn, worden gesplitst (Haren en Laken weer los van Brussel) of dat grenzen worden hertekend.   De 3-dubbele toets (subsidiariteit, proportionaliteit, solidariteit) levert voor de 19 OCMW's op dat de nabijheid belangrijk blijft, en dat één groot gewestelijk OCMW een te zware ingreep is voor het verhoopte effect. Harmonisering van de regelgeving en een financieel solidariteitsmechanisme tussen de arme en rijke gemeenten is dan weer wel aangewezen.   Samenvoegen van de politiezones tot één zone kan zorgen voor een beter beheer van middelen en mensen. Zo zal de zone een doordacht beleid kunnen voeren voor de grote en de kleinere sportstadiums, de shoppingcentra, de grote en kleinere stations. Het doorbreken van de gemeentegrenzen kan zorgen voor minder politisering. Maar een samensmelting van de politiezones kan alleen als dit niet koste gaat van de nabijheid. (55)  
De 2 Gemeenschappen (en de GGC) 
Opstap naar een Brusselse Gemeenschap? (46) 
 Het al jaren gevraagde kerntakendebat voor het gewest moeten wij ook aandurven voor "onze eigen Gemeenschap".  Hoe heeft de VGC gewerkt sedert de oprichting van het gewest, en hoe moet zij de komende 20 jaren werken? Vooral op het vlak van welzijn is de toepasbaarheid van Vlaamse decreten in Brussel vaak moeilijk omdat niet de VGC, maar de lokale besturen over de nodige hefbomen beschikken. Moet de Gemeenschappelijke Gemeenschapscommissie meer bevoegdheden en middelen krijgen, juist om de laboratorium- en ontmoetingsfunctie die Brussel is, te versterken, of kan deze commissie beter worden afgeschaft als overbodig niveau? Of is er een tussenweg en tekenen wij een uitdoofscenario uit op weg naar één eengemaakte Brusselse Gemeenschap met louter gewestelijke organen? 


Veel vragen, juist omdat eenduidige antwoorden te gemakkelijk zijn. Ook hier geen taboes, maar ook geen populisme.  Eén ding moet duidelijk zijn: wij wensen geen co-communautair bestuur van Brussel door Vlaanderen en Wallonië (en evenmin met Europa als derde partner erbij). Gemeenschapskeuze en subnationaliteit wijzen wij resoluut af. Voor initiatieven die de 2 Gemeenschappen dichter bij elkaar brengen moet een passend wettelijk en financieel kader worden gecreëerd.   Financiering van het Brussels Gewest (52 en 54)  Groen! wil op federaal niveau ook de onderfinanciering van Brussel structureel aanpakken door een structurele wijziging van de bijzondere wet of een herverdeling van de personenbelasting (woonplaats/werkplaats…). We willen ook nadenken over het verstedelijken van de fiscaliteit (het financieel aantrekkelijk maken van het wonen in de stad).   Participatie van bewoners in het beslissingsproces versterken (9)  Bewoners betrekken wordt steeds belangrijker door de groeiende complexiteit van onze maatschappij en de crisis van de representatieve democratie. Participatie moet zo vroeg mogelijk in het beslissingsproces plaatsvinden en de uiteindelijke beslissingen worden openbaar gemaakt.  Participatie mag niet het alleenrecht zijn van wie er de culturele vaardigheden voor heeft. We moeten absoluut participatie-educatie voor alle soorten publiek ontwikkelen. De nieuwe vormen van informele participatie moeten aangemoedigd worden, maar zij mogen de gereglementeerde vormen, die wettelijke garanties bieden, niet aantasten (openbare overlegprocedure, adviescommissie,…). Groen! wil tot slot een Participatieraad voor de Jongeren van het Brussels Hoofdstedelijk Gewest oprichten. Deze Participatieraad wordt samengesteld uit alle socio-culturele categorieën en dekt het hele grondgebied van het Brusselse Hoofdstedelijk Gewest; hij is bevoegd voor het opstellen van adviezen en voorstellen tot wijzigingen met betrekking tot het gewestelijke beleid.  


