Program wyborczy Polskiego Stronnictwa Ludowego

Skrót programu wyborczego PSL

-Wyrównywanie szans rozwojowych i troska o najsłabszych.
- Powszechnie dostępna edukacja.
- Równe prawo do opieki zdrowotnej.
- Inwestowanie w młodzież.
- Ochrona rodziny.

- Zwiększenie bezpieczeństwa obywateli, przywrócenie wiary w państwo i prawo.
- Tworzenie dobrego prawa.
- Zwiększenie bezpieczeństwa obywateli.
- Sprawny wymiar sprawiedliwości.
- Ukrócenie korupcji.

- Tworzenie nowych miejsc pracy, jasne reguły w gospodarce.
- Przede wszystkim praca!
- Rozwój małej i średniej przedsiębiorczości.
- Rozwój i budownictwa mieszkaniowego.
- Solidna polityka podatkowa i budżetowa.
- Prywatyzacja i reprywatyzacja.

- Trwała i spójna polityka rolna.
- Zwiększenie dochodów rolników.
-Wykorzystanie możliwości jakie stwarza Wspólna Polityka Rolna.
- Samowystarczalność żywnościowa Polski.
- Zrównoważony rozwój obszarów wiejskich.

- Niwelowanie różnic w rozwoju regionów Polski, ekologia, kultura i sport.
- PSL głęboko osadzone i znające realia polskich regionów dołoży starań by niwelować różnice w rozwoju poszczególnych regionów Polski.
- Sprawne samorządy gwarancją rozwoju.
- Polityka ekorozwoju z myślą o człowieku.
- Kultura fundamentem tożsamości narodowej.
- Upowszechnianie kultury fizycznej i sportu.

- Godne miejsce Polski na arenie międzynarodowej.
Polska polityka zagraniczna powinna zabezpieczać suwerenność i bezpieczeństwo zewnętrzne kraju, tworzyć korzystne warunki dla długofalowego rozwoju Polski.

Program wyborczy Polskiego Stronnictwa Ludowego

Polskie Stronnictwo Ludowe stając do wyborów parlamentarnych w 2005 roku, w poczuciu odpowiedzialności za naród i państwo, przedstawia wyborcom swój program, który zakłada:

- wyrównywanie szans rozwojowych i troskę o najsłabszych;
- zwiększenie bezpieczeństwa obywateli, przywrócenie wiary w państwo i prawo;
- tworzenie nowych miejsc pracy i jasne reguły w gospodarce;
- trwałą i spójną politykę rolną;
- niwelowanie różnic w rozwoju regionów Polski;
- godne miejsce Polski na arenie międzynarodowej na miarę doświadczeń i aspiracji Polaków.

Polskie Stronnictwo Ludowe kontynuując tradycje pokoleń ludowców, pragnie Polski sprawiedliwej, silnej gospodarczo i solidarnej społecznie. Przeciwstawiamy się koncepcjom liberalnym oraz rozwarstwieniu społecznemu. Polsce potrzebne jest dobre państwo i prawo, ale również organiczna praca od podstaw, przywrócenie wiary w sens pracy, szacunek dla innych. Te wartości od zawsze zakorzenione były na polskiej wsi. Teraz muszą stać się udziałem wszystkich. Polskie Stronnictwo Ludowe w tym wielkim dziele budowy prawdziwie społecznej gospodarki rynkowej pragnie łączyć a nie dzielić, nie odpychać a zachęcać, przekonywać a nie odrzucać. Polsce potrzebna jest stabilność, mądra polityka gospodarcza i kompetentna, nieoderwana od społeczeństwa władza. Trzeba to zrobić jak najszybciej. Temu służy program PSL.


- Wyrównywanie szans rozwojowych
i troska o najsłabszych.

Polskie Stronnictwo Ludowe uważa, że społeczną równość i troskę o najsłabszych należy traktować jako filar sprawiedliwego państwa. Usuwanie niedostatku w mieście i na wsi wymaga nakładów finansowych, które mogą być uruchomione tylko drogą wzrostu gospodarczego i sprawiedliwego podziału. W ślad za tym muszą iść także konkretne rozwiązania w poszczególnych obszarach.

- Powszechnie dostępna edukacja

Edukacja i związana z nią wiedza są dzisiaj podstawowymi środkami rozwoju człowieka i społeczeństwa, warunkiem likwidacji zjawisk ubóstwa i społecznego wykluczenia.

Należy respektować konstytucyjną zasadę bezpłatnego nauczania na wszystkich szczeblach kształcenia. Polska jest krajem głębokich nierówności szans oświatowych, których ofiarą są głównie dzieci wiejskie.

Opowiadamy się za wdrożeniem systemu powszechnego wychowania przedszkolnego.

Będziemy wspierać społeczności wiejskie w dążeniach do pozostawienia jak największej liczby szkół na obszarach wiejskich.

Opowiadamy się za wprowadzeniem i upowszechnieniem systemu kształcenia ustawicznego, będziemy wspierać uruchamianie centrów kształcenia na odległość.

Postulujemy wprowadzenie w większym zakresie pomocy materialnej dla uczniów z ubogich rodzin, nieodzowne jest wsparcie materialne kształcącej się młodzieży w ramach Powszechnego Funduszu Stypendialnego.

Niezbędne jest poszerzenie zakresu programów „Internet w szkole” i „Edukacja na rzecz integracji”, pozwalających polskiej młodzieży lepiej konkurować i współpracować z młodzieżą europejską w oparciu o powszechnie dostępny internet.

- Równe prawo do opieki zdrowotnej

Państwo nie może uchylać się od odpowiedzialności za takie uregulowania prawne i organizacyjne, które zagwarantują wszystkim obywatelom równe prawo do opieki zdrowotnej.

System ochrony zdrowia powinien mieć charakter powszechny i ubezpieczeniowy z elementami finansowania budżetowego.

Konieczne jest pilne opracowanie koszyka gwarantowanych usług medycznych finansowanych dla każdego pacjenta w ramach ubezpieczenia zdrowotnego.

Poprawa jakości usług medycznych nie nastąpi bez wprowadzenia godziwych wynagrodzeń dla pracowników służby zdrowia, a w szczególności lekarzy i pielęgniarek.

Konieczne jest zwiększenie nakładów finansowych na prowadzenie domów opieki społecznej, domów spokojnej starości i opieki ambulatoryjnej.

- Inwestowanie w młodzież

Proces wyrównywania szans musi w pierwszej kolejności skupiać się na ludziach młodych, mających przed sobą perspektywę całego życia.

Szczególne znaczenie w rozwoju i postawach młodzieży ma pierwsza praca. Potrzebne jest stworzenie systemu zachęt do zatrudniania młodych ludzi w kraju i przygotowanie młodzieży do udziału w europejskim rynku pracy.

Niezbędne jest wszechstronne i konsekwentne przeciwdziałanie utrwalającemu się zjawisku dziedziczenia biedy przez dzieci i młodzież ze wsi i małych miast oraz tworzenie warunków do „powrotu” do życia w społeczności młodzieży, która weszła w konflikt z prawem.

Powszechny dostęp do sportu dla młodzieży. Widzimy potrzebę objęcia kultury fizycznej i sportu powinny być objęte szerszym mecenatem państwa.

- Ochrona rodziny

Ochrona rodziny, jako podstawowej komórki społecznej wymaga otoczenia szczególną opieką macierzyństwa, kobiet samotnie wychowujących dzieci i utrzymujących rodziny, poprzez prawo do gwarantowanej opieki medycznej niezależnie od aktywności zawodowej i prawną ochronę warunków pracy.

Opowiadamy się za eliminacją barier w równoprawnym dostępie kobiet i mężczyzn do rynku pracy;

Podejmowanie i wspomaganie programów ochrony zdrowia kobiet.

Aktywne przeciwdziałanie dyskryminacji i przemocy wobec kobiet.

Propagowanie szerszego udziału kobiet w życiu publicznym.


- Zwiększenie bezpieczeństwa obywateli,
przywrócenie wiary w państwo i prawo.

Państwo jest najważniejszą instytucją społeczną. Musi być również partnerem i sprzymierzeńcem każdego obywatela. Tymczasem przeciętnemu Polakowi w realizacji najprostszych nawet spraw dokucza biurokracja, korupcja i nieczytelność prawa. To wszystko podważa zaufanie do państwa. Aby temu zaradzić Polskie Stronnictwo Ludowe proponuje:

- Tworzenie dobrego prawa

Niezbędne jest lepsze skoordynowanie prac legislacyjnych w rządzie. Konieczne jest powołanie Krajowej Rady Legislacyjnej jako organu czuwającego nad merytorycznym poziomem stanowienia praw, aby nie postępował chaos prawny i dalsza jego degradacja.

W instytucjach państwowych musi być stworzony sprawny system rozpatrywania skarg obywateli, tak aby skargi były badane szybko i obiektywnie.

W zachowaniu urzędników nie może być miejsca na arogancję w odniesieniu do ludzi załatwiających w urzędach swoje sprawy.

- Obywatele muszą czuć się bezpieczni

Należy zaostrzyć kary za najcięższe przestępstwa.

Od policji należy oczekiwać profesjonalizmu w takim stopniu, by w walce z przestępczością minimalizowane były zagrożenia dla obywateli.

Należy odbiurokratyzować działania policji i wzmocnić działalność prewencyjną.

Państwo musi przestrzegać praw obywateli do protestów w określonych sprawach. Nie może dochodzić do pochopnego używania siły wobec pokojowych demonstracji.

- Sprawny wymiar sprawiedliwości

Należy rozszerzyć zakres zwalniania od kosztów sądowych osób niezamożnych, by bieda nie była przeszkodą w dochodzeniu swoich praw.

Całkowicie zwolnić od kosztów sądowych osoby dochodzące swoich krzywd wyrządzonych na skutek przestępstwa.

Dostosować nakłady budżetowe na sądownictwo adekwatnie do jego potrzeb.

Wzmocnić nadzór administracyjny nad sądami, aby skutecznie eliminować zdarzające się przypadki nierzetelnej pracy sądów.

- Ukrócenie korupcji

Stosowanie w życiu publicznym zasady jawności.

Zapobieganie dowolności w postępowaniu władz publicznych, przez jasne i precyzyjne określenie ich kompetencji prawnych.

Niedopuszczanie do pełnienia funkcji publicznych przez osoby powiązane z działalnością biznesową.

Wzmocnienie kontroli wewnętrznej w administracji.

Stanowcze zakazanie prywatnego sponsorowania władz publicznych, w tym zwłaszcza władz o charakterze policyjnym.

W Sejmie powinna powstać specjalna Komisja antykorupcyjna (może tę rolę pełnić komisja ds. kontroli państwowej) analizująca projekty ustaw pod kątem ich ewentualnej korupcyjnogenności.


- Tworzenie nowych miejsc pracy,
jasne reguły w gospodarce.

Polskie Stronnictwo Ludowe dąży do budowania ustroju społecznej gospodarki rynkowej, który zakłada istnienie równych szans życiowych dla wszystkich obywateli, bez względu na ich miejsce zamieszkania, status społeczny czy ekonomiczny.

Realizacja celów społecznych wymaga sprawnej i szybko rozwijającej się gospodarki. PSL będzie działać na rzecz sprawnego funkcjonowania systemu gospodarki rynkowej, korygowanego przez racjonalną politykę państwa, zgodnie z zasadą: tyle rynku, ile trzeba dla sprawnego rozwoju i tyle państwa, ile konieczne dla społeczeństwa.

Dążąc do skutecznej realizacji pragnień i potrzeb milionów Polaków oczekujących rozwoju gospodarczego, pracy, poprawy swego losu i sprawiedliwości społecznej, PSL proponuje następujące działania i rozwiązania.

- Przede wszystkim – praca!

To najważniejsze aktualnie zadanie państwa musi być realizowane poprzez:

Praktyczną realizację konstytucyjnych gwarancji pełnego zatrudnienia jako celu i jednego z naczelnych priorytetów w pracy każdego rządu i samorządów.

Wprowadzenie zasady, że decyzje gospodarcze podejmowane w kraju i każda z ustaw rozpatrywana przez Parlament są analizowane pod kątem skutków dla rynku pracy.

Radykalne zmniejszenie rozmiarów szarej strefy szacowanej obecnie na ponad 20% PKB.

Aktywną polityką proeksportową.

Odpowiednie ukształtowanie polityki pieniężnej, w tym zaangażowanie Narodowego Banku Polskiego i Rady Polityki Pieniężnej do działań na rzecz utrzymania wysokiego i trwałego wzrostu gospodarczego.

Inwestowanie w postęp, edukację i naukę.

Rozwój i modernizację polskiej elektroenergetyki.

Prowadzenie aktywnej polityki regionalnej oraz robót publicznych.

Wprowadzenie elastycznych form zatrudniania drogą m.in. skracania czasu pracy, różnicowania norm czasu pracy w ramach stałego jej wymiaru, wielozmianowość.

- Rozwój małej i średniej przedsiębiorczości

Odbiurokratyzowanie i uproszczenie przepisów prawnych utrudniających prowadzenie działalności gospodarczej.

Wzmocnienie znaczenia i poszerzenie uprawnień powszechnego samorządu gospodarczego.

Szerokie uruchomienie dla przedsiębiorstw systemu poręczeń i gwarancji oraz innych możliwości wsparcia.

Przeciwdziałanie powstawaniu i wykorzystywaniu pozycji monopolistycznych przez wielkie firmy handlowe w stosunku do polskich dostawców.

Prowadzenie zdecydowanej polityki proeksportowej oraz ochrona i promocja polskiej przedsiębiorczości w Unii Europejskiej i poza jej granicami.

Wprowadzenie dla małych i średnich przedsiębiorstw możliwości dodatkowego zatrudnienia jednego absolwenta na jedno stałe miejsce pracy tylko z wynagradzaniem przez przedsiębiorcę z refundacją składek ZUS, Funduszu Pracy i składek na ubezpieczenie zdrowotne z budżetu państwa przez okres 1 roku.

- Rozwój infrastruktury i budownictwa mieszkaniowego

Duże inwestycje infrastrukturalne (w tym budowę dróg i autostrad) wykonywane przy użyciu środków publicznych powinny preferować pracochłonne techniki i technologie.

Należy wdrożyć wieloletni narodowy program budownictwa mieszkaniowego, w którym przywrócone zostaną ulgi budowlane i remontowe, ale również wprowadzone obniżone stawki VAT w ramach szeroko rozumianego budownictwa społecznego.

Zwiększenie roli całego kompleksu mieszkaniowego w polityce gospodarczej.

Przywrócenie rzeczywistego charakteru spółdzielczego istniejącym spółdzielniom mieszkaniowym.

- Solidarna polityka podatkowa i budżetowa

Główną drogą trwałego uzdrowienia finansów publicznych powinno być zdynamizowanie rozwoju opartego na zdrowych podstawach, prowadzącego do powiększenia dochodów.

Drogą prowadzącą do zdynamizowania wzrostu PKB i zatrudnienia nie mogą być cięcia wydatków celem zmniejszania deficytu budżetowego, lecz wygospodarowanie środków pozwalających w pełni wykorzystać fundusze, które stawia nam do dyspozycji Unia Europejska.

Zwiększenie wydajności podatkowej poprzez wyeliminowanie transferu dochodów firm z kapitałem zagranicznym, ograniczenie szarej strefy, przemytu i oszustw podatkowych.

Racjonalizacja wydatków tak na szczeblu państwa jak i w strukturach jednostek samorządu terytorialnego.

Wprowadzenie skuteczniejszej ochrony celnej kraju w ramach polityki unijnej, szczególnie w zakresie produktów akcyzowych (alkoholu, papierosów, paliw).

Przejście na unijną metodologię liczenia długu publicznego.

Wprowadzenie podatku dochodowego na ogólnych zasadach (z zaliczaniem pełnej amortyzacji w koszty uzyskania przychodu) w odniesieniu do dużych gospodarstw rolnych i ogrodniczych. W stosunku do pozostałych gospodarstw rolnych powinien być zachowany dotychczasowy podatek rolny, który jest jedną z form zryczałtowanego podatku majątkowego.

Stopniowe podnoszenie kwoty wolnej w podatku dochodowym od osób fizycznych obciążającego ludność, aż do poziomu minimum socjalnego, przy zachowaniu dotychczasowych stawek skali progresywnej.

Utrzymanie uproszczonych form opodatkowania dochodów małych firm, prowadzonych przez osoby fizyczne (tj. karty podatkowej i ryczałtu od przychodów ewidencjonowanych).

Zmniejszanie w warunkach wysokiego wzrostu gospodarczego podstawowej stawki VAT z 22 do 16 proc. po 1 proc. rocznie.

- Prywatyzacja i reprywatyzacja

Powołanie Prokuratorii Generalnej Skarbu Państwa - instytucji do nadzoru nad prywatyzacją majątku narodowego.

Dokonanie przeglądu wszystkich decyzji prywatyzacyjnych oraz dokładnej oceny stanu realizacji zawartych umów.

Powstrzymanie prywatyzacji jako źródła finansowania deficytu budżetowego.

Środki uzyskane ze składników majątku narodowego powinny być gromadzone na specjalnym Funduszu Rozwoju Gospodarczego Kraj z przeznaczeniem na wspieranie nowatorskich i zyskownych inicjatyw gospodarczych.

Utrzymanie kontroli państwa nad ostatnimi polskimi bankami PKO BP, BGK, BGŻ, Bank Pocztowy, Bank Ochrony Środowiska a także polskimi strategicznymi gałęziami gospodarki.

Aktywniejsze włączanie w procesy prywatyzacyjne posiadaczy drobnego kapitału krajowego.

Reprywatyzacja tak, ale tylko mająca wymiar symbolicznego zadośćuczynienia byłym właścicielom, którzy mieli obywatelstwo polskie, a dotycząca tylko majątku zabranego właścicielom z naruszeniem obowiązującego wówczas prawa.


- Trwała i spójna polityka rolna.

Ludność rolnicza i polska wieś poniosły w ciągu minionych kilkunastu lat największe koszty przemian społeczno - gospodarczych. Spowodowane to było skrajnie liberalną polityką państwa. W efekcie doszło do ogromnej degradacji wsi.

Zmierzając do zasadniczej i wszechstronnej poprawy społeczno - ekonomicznej wsi i rolnictwa, Polskie Stronnictwo Ludowe dążyć będzie do osiągnięcia niżej przedstawionych celów:

- Zwiększenie dochodów rolników

Poprawa koniunktury rolnej oraz zdolności inwestycyjnych gospodarstw poprzez proeksportową i prodochodową politykę rolną.

Konieczne są dodatkowe dochody umożliwiające poszukiwanie alternatywnych miejsc zatrudnienia celem utrzymania olbrzymiej rzeszy osób bezrobotnych.

Inwestycyjne wsparcie rodzin wiejskich, które podejmą programy modernizacji swych gospodarstw.

Finansowania ze środków publicznych przedsięwzięć gospodarczych i inwestycyjnych wykraczających poza gospodarstwa.

- Wykorzystanie możliwości, jakie stwarza Wspólna Polityka Rolna

Pełne wykorzystanie wynegocjowanych warunków finansowania rolnictwa.

Dążenie do skrócenia okresu dochodzenia do pełnych dopłat bezpośrednich uzgodnionych aktualnie na 2013 r.

Wzrost eksportu produktów rolnych i artykułów rolno-spożywczych na rynki wewnątrzunijne.

Pomoc wsi w wykorzystaniu funduszy w ramach Sektorowego Programu Operacyjnego Restrukturyzacja i Modernizacja Sektora Żywnościowego i Rozwój Obszarów Wiejskich oraz w ramach Programu Rozwoju Obszarów Wiejskich.

Wzmocnienie organizacyjne instytucji odpowiedzialnych za rozwój obszarów wiejskich.

- Samowystarczalność żywnościowa Polski

Zapewnienie samowystarczalności żywnościowej Polski jest fundamentem bezpieczeństwa żywnościowego narodu. Polska należy do tych krajów europejskich, które udzielają najmniej subwencji dla rolnictwa i gospodarki żywnościowej. Jest to jedna z przesłanek niekorzystnego dla ludności poziomu cen żywności ograniczającego nadmiernie popyt. Ustalenie minimum bezpieczeństwa żywnościowego i zasad osłony żywnościowej dla biedniejszych grup społeczeństwa powinno stanowić cel strategiczny polityki gospodarczej Polski.

Wielkim wyzwaniem jest wykorzystanie ekologicznych możliwości polskiego rolnictwa. Polska zdrowa żywność powinna i może stać się europejskim przebojem.

- Zrównoważony rozwój obszarów wiejskich

Opowiadamy się za gospodarstwem rodzinnym jako podstawowym podmiotem w polskim rolnictwie.

Zrównoważony rozwój poprzez wielofunkcyjność obszarów wiejskich musi być finansowany w ramach programów przemian strukturalnych ze środków publicznych krajowych jak i UE.


- Niwelowanie różnic w rozwoju regionów Polski, ekologia, kultura i sport.

Polskie Stronnictwo Ludowe głęboko osadzone i znające realia polskich regionów dołoży wszelkich starań, aby aktywizować, umacniać i inspirować potencjał społeczności lokalnych i regionalnych. Dlatego proponujemy:

- Sprawne samorządy gwarancją rozwoju

PSL ocenia, że samorządy gminne, już okrzepłe, w przeważającej liczbie sprawdziły się jako gospodarze swoich społeczności.

Istnieje konieczność opracowania innego systemu zasilania samorządów gminnych i powiatowych o słabej obecnej i perspektywicznej tzw. bazie gospodarczej i dochodowej mieszkańców.

PSL będzie dążyć do likwidacji urzędów wojewódzkich w dotychczasowym kształcie, co będzie wyrażać się w znaczącym ograniczeniu kompetencji administracji rządowej na poziomie województwa.

Majątek Skarbu Państwa będący w dyspozycji wojewody (w tym przedsiębiorstwa państwowe) należy skomunalizować na rzecz samorządów województw, powiatów i gmin.

PSL oczekuje zapewnienia osłony administracyjnej, prawne i finansowej realizowanych przez samorządy procesów restrukturyzacji szkolnictwa, ochrony zdrowia, przedsiębiorstw, kolei regionalnych czy działaniom na rynku pracy.

PSL dążyć będzie do większego niż do tej pory udziału samorządów województw w przygotowaniach i prowadzeniu polityki regionalnej.

PSL niezmiennie opowiada się za aktywną polityką regionalną państwa, której celem jest zmniejszanie dysproporcji ekonomicznych i społecznych między najbogatszymi i najbiedniejszymi regionami Polski. Zapóźnienie rozwojowe dotyczy głównie obszarów wiejskich, szczególnie popegeerowskich i położonych peryferyjnie w stosunku do ośrodków miejskich.

- Polityka ekorozwoju realizowana z myślą o człowieku

Każdy Polak ma konstytucyjne prawo do życia w czystym środowisku naturalnym, a współczesne i przyszłe pokolenia do bezpieczeństwa ekologicznego.

Będziemy wspierać powstawanie zielonych miejsc pracy w agro i ekoturystyce, leśnictwie, ochronie przyrody, transporcie publicznym i innych dziedzinach.

Podejmować będziemy działania mające na celu zwiększenie zasobów leśnych, a szczególnie przyśpieszenie zalesiania gleb najsłabszych. Jednocześnie zdecydowanie sprzeciwiać się będziemy prywatyzacji i reprywatyzacji lasów państwowych.

Należy promować oszczędzanie zasobów energii i wody oraz zagospodarowania odpadów oraz edukację ekologiczną społeczeństwa i przeciwdziałać negatywnym skutkom dla człowieka produktów inżynierii genetycznej i organizmów genetycznie modyfikowanych.

Promowanie odnawialnych źródeł energii i różnorodności biologicznej i krajobrazowej na terenie całego kraju.

Umacnianie systemu finansowania ochrony środowiska, zwłaszcza Narodowego Funduszu Ochrony Środowiska i funduszy wojewódzkich w dotychczasowej formie prawnej.

Przeciwdziałanie klęskom i zagrożeniom ekologicznym.

- Kultura fundamentem tożsamości narodowej

Należy strzec nasze narodowe dziedzictwo kulturowe, pomnażać dobra kultury oraz zapewniać równe i powszechne z nich korzystanie.

Największym dobrem dziedzictwa kulturowego jest język polski, który zwłaszcza w warunkach członkostwa w UE musi zostać objęty szczególną ochroną.

PSL uważa, że państwo powinno wspierać wszystkie wartościowe kierunki rozwoju kultury profesjonalnej, ludowej i amatorskiej. Należy chronić podstawy kultury narodowej, jej tradycyjne i chrześcijańskie wartości oraz przeciwstawiać się wynaturzeniom narzucanym kulturze przez liberalny rynek.

Szczególne miejsce należy się kulturze w polskiej szkole.

Konieczna jest powszechna edukacja kulturalna, służąca kształtowaniu tożsamości narodowej i ochrony kultury przed degradacją.

Należy wspomagać społeczny ruch kulturalny, związki i stowarzyszenia twórcze, towarzystwa regionalne, koła gospodyń wiejskich, straż pożarną oraz inne organizacje regionalne, środowiskowe i lokalne służące polskiej kulturze.

Niezbędne jest stworzenie prawnych i ekonomicznych zachęt do zwiększenia świadczeń na kulturę i sztukę przez zakłady pracy, instytucje, podmioty gospodarcze i osoby fizyczne.

- Upowszechnianie kultury fizycznej i sportu

Uważamy za konieczne ustawowe zobowiązanie organów władzy publicznej (państwowej i samorządowej) do współodpowiedzialności za rozwój sportu i upowszechnianie kultury fizycznej.

Należy przyśpieszyć realizację programu "Sala gimnastyczna w każdej gminie".

Konieczne jest wdrożenie rozwiązań pozwalających na udzielanie skutecznej pomocy talentom sportowym, szczególnie ze wsi i małych miast, gdzie brak jest dużych klubów zapewniających stosowny mecenat.

Należy propagować współzawodnictwo dzieci i młodzieży, w celu szerszego tworzenia internatów sportowych i wiodących klubów sportowych w środowisku wiejskim z gwarancją wsparcia finansowego ze środka specjalnego.

Opowiadamy się za uchwaleniem przez Sejm narodowego planu rozwoju kultury fizycznej i sportu oraz jego realizację we współpracy z samorządami wszystkich szczebli.

VI. Godne miejsce Polski na arenie międzynarodowej.

Polska polityka zagraniczna, powinna respektować polską rację stanu i interesy narodowe. Powinna zabezpieczać suwerenność i bezpieczeństwo zewnętrzne kraju, tworzyć korzystne warunki dla długofalowego rozwoju Polski, wiążąc sojusze i współpracę międzynarodową z właściwym wykorzystaniem potencjału wewnętrznego kraju i kreatywnych zdolności narodu.

Nasze członkostwo w UE powinno służyć budowie międzynarodowej pozycji Polski, wyrównywaniu - poprzez stosowanie zasad subsydiarności i spójności - różnic rozwojowych wszystkich obszarów Wspólnoty. Powinno również budować przyjaźń, zaufanie i służyć pojednaniu narodowemu.

W realizacji polityki zagranicznej pragniemy zapewnić niezbędne, skuteczne wsparcie dla Polaków żyjących za granicą, rozwijać ich kontakty z Ojczyzną, współdziałać w kształtowaniu międzynarodowej pozycji Polski.

