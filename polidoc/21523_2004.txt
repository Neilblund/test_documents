INLEIDING 
Het Brussels Hoofdstedelijk Gewest heeft, sinds zijn creatie in 1989, een lange weg 
afgelegd. De opeenvolgende regeringen hebben, onder impuls en met de medewerking 
van CD&V (die sinds 1989 Brussel onafgebroken mee bestuurd heeft), van Brussel 
opnieuw een stad gemaakt die aanspreekt en aantrekt. 
Maar het werk is verre van af. Brussel blijft bij het begin van de 21ste eeuw nog steeds 
geconfronteerd met grote uitdagingen, die een krachtig beleid én duidelijke keuzes 
vereisen. 
CD&V wenst met het programma dat thans voorligt verder te bouwen aan Brussel. Dit 
document is opgesteld rond 10 thema’s waarbij telkens, zo concreet als mogelijk, 
aangegeven wordt welke beleidspunten voor de CD&V prioritair zijn. 
De 10 thema’s zijn huisvesting, tewerkstelling en economie, veiligheid en justitie, 
onderwijs, welzijn en gezondheid, het Vlaamse karakter van Brussel, Brussel als kruispunt 
van culturen, ruimtelijke ordening en milieu, cultuur en sport, en tenslotte mobiliteit. 
De voor ieder thema voorgestelde beleidsmaatregelen zijn erop gericht om van Brussel, 
nog meer dan vandaag het geval is, een warme, menselijke én toekomstgerichte stad te 
maken. CD&V droomt van een stad die opnieuw meer en meer inwoners mag tellen, en 
die bruist van culturele en economische activiteiten. Een stad waarin alle inwoners, van 
zovele verschillende origines, elkaar respecteren en harmonieus willen samenleven. Een 
stad waarvan de inwoners de aanwezige diversiteit beschouwen als een rijkdom, en als 
een immens potentieel. 
In dit Brussel, dat evolueert naar “een stad van minderheden”, moet het beleid 
bijzondere aandacht hebben voor nieuwe breuklijnen die het sociale weefsel van de stad 
kunnen aantasten. Inwoners die meerdere talen beheersen, hebben een streepje voor op 
andere inwoners. Inwoners die mee zijn met de kennismaatschappij, krijgen meer kansen 
dan andere inwoners. De overheid moet ervoor zorgen dat alle inwoners van de stad de 
nodige ontplooiingskansen krijgen. 
En ook voor hen die het – om welke reden ook – moeilijk hebben (materieel, financieel, 
..) moet Brussel zorg dragen. We mogen immers niet vergeten dat Brussel onder zijn 19 
gemeenten de armste gemeenten van het land telt. Een zorgzame stad waar niemand uit 
de boot valt : daarvoor willen wij graag de handen uit de mouwen steken. 
Hierbij dient steeds rekening gehouden met enkele bijzonderheden die kenmerkend zijn 
voor Brussel : 
(1) De grondwettelijke hoofdstedelijkheid van Brussel. Brussel is vele malen 
hoofdstad : van België, van Vlaanderen, van Europa. Omwille van deze 
meervoudige hoofdstedelijke functie moet Brussel bepaalde, specifieke taken 
vervullen. Anderzijds heeft deze hoofdstedelijkheid als gevolg dat Brussel in vele 
gevallen een voorbeeldfunctie krijgt… 


(2) De grondwettelijke tweetaligheid van Brussel. Brussel is een smeltkroes van vele 
talen; twee ervan, het Nederlands en het Frans zijn de officiële talen. Zij moeten 
ten allen tijde gelijk behandeld worden. Een achterstelling van één van beide talen 
kan niet aanvaard worden. 
(3) Het specifieke karakter van Brussel. Omwille van zijn ligging, zijn hoofdstedelijke 
functies, en zijn (o.a.) economische afhankelijkheid t.o.v. de andere gewesten, 
dient Brussel als positief bindteken te fungeren tussen Vlaanderen, Wallonië en 
Brussel zelf. Brussel ontleent immers een groot stuk van zijn rol en betekenis aan 
de omliggende gewesten. 
Voor de uitbouw van een dergelijke, warme stad op mensenmaat, met respect voor de 
bovengenoemde specifieke kenmerken, wil CD&V graag bouwmeester zijn. 


1. 
WONEN IN BRUSSEL : 
Huisvesting 
Aangenaam en betaalbaar wonen voor elke Brusselaar 
CD&V vindt aangenaam en betaalbaar wonen in het Brusselse erg belangrijk. Dit 
is een recht voor elke Brusselaar. Geboren en getogen Brusselaars moeten hier 
hun woning kunnen vinden, kansarmen hebben recht op een degelijke woning 
en gezinnen moeten een betaalbare gezinswoning kunnen vinden. Brussel moet 
ook blijven openstaan voor nieuwe mensen. Echte alleenstaanden krijgen een 
extra duwtje in de rug. Mensen moeten daarbij kunnen wonen in aantrekkelijk 
thuis, in een levendige en warme buurt. Wij willen geen woongetto’s maar een 
goede sociale mix, en dit in alle gemeenten van het Gewest. Ook gezinnen met 
middeninkomens moeten dus in Brussel aan hun trekken komen. De overheid, 
en dus ook elke gemeente, heeft als taak lacunes in het Brussels woonaanbod 
op te sporen en in te vullen. 
Prioriteiten voor CD&V zijn: 
1) Kwaliteitsvolle sociale huisvesting. Weg met de wachtlijsten. 
2) Renoveren én zorgen voor nieuwe woningen. Geen leegstand. 
3) Mooie en moderne woningen voor iedereen 
4) Aanmoedigen van het kopen van een woning 
5) Meer gezinswoningen 
6) Aangename woonomgeving in alle buurten 
1.1. Kwaliteitsvolle sociale huisvesting. Weg met de wachtlijsten. 
Waar de markt faalt om een voldoende, aantrekkelijk en betaalbaar woningaanbod te 
verzekeren, moet de overheid optreden. Absolute prioriteit moet gaan naar het verder 
wegwerken van de wachtlijsten via: 
1.1.1. de sociale huisvestingmaatschappijen 
- De sociale huisvestingssector moet nog meer toegespitst worden op gezinnen en 
alleenstaanden die een sociale ondersteuning echt nodig hebben, en dit in de fase van 
hun leven waarin ze deze ondersteuning het meeste nodig hebben. 
Wie na negen jaar beschikt over een hoger inkomen dat niet langer overeenstemt met de 
criteria voor het bekomen van een sociale woning, moet aangemoedigd worden om plaats 
te maken voor nieuwe gezinnen. 
- Sociale huisvestingsmaatschappijen hebben een belangrijke 
beleidsverantwoordelijkheid. De maatschappijen moeten op een professionele en 
efficiënte wijze bestuurd worden. De toegang tot de sociale woningen moet gebeuren op 
basis van objectieve criteria, niet op basis van politieke voorkeur. 
- Manifeste sociale fraude is ook fraude, en moet aangepakt worden. 


- De nieuwe middelen die voortvloeien uit verkoop van sociale woningen moeten terug 
geïnvesteerd worden in de sociale sector, volgens het principe 1 verkochte woning tegen 
1 nieuwe sociale (koop)woning. 
- In de sociale huisvesting moet aandacht gaan naar een evenwichtige mix van 
bevolkings - en leeftijdsgroepen. 
 - Ook in sociale woningen is de veiligheid van de bewoners belangrijk. 
- Senioren verdienen extra aandacht en een eigen aanpak. CD&V wil hulpbehoevende 
senioren de mogelijkheid geven zo lang mogelijk thuis, in de vertrouwde omgeving, te 
laten wonen. De overheid komt financieel tussen in de kleine aanpassingen of 
verbouwingen die hiervoor noodzakelijk zijn. 
Daarnaast moeten er (ook in Brussel) meer service flats komen. Bij voorkeuze worden 
deze in samenwerking met en in de buurt van de rusthuizen ingeplant. 
- Voor begeleid “zelfstandig wonen” van jongeren in moeilijke omstandigheden moeten 
meer middelen worden vrijgemaakt 
- Aangepaste woonvormen voor personen met een handicap zullen verder uitgebouwd 
worden 
1.1.2. Sociale verhuurkantoren 
Sociale verhuurkantoren willen we verder professioneel uitbouwen. 
We moedigen eigenaars die bereid zijn een private woning gedurende een minimale 
periode te verhuren aan een sociaal verhuurkantoor of sociale huisvestingsmaatschappij 
financieel aan. Zij ontvangen een eenmalige premie. De aan de betrokken woning 
verbonden beheerskosten (onderhoud, ...) worden gedragen door het sociaal 
verhuurkantoor of de huisvestingsmaatschappij. 
1.1.3. Huursubsidies 
Via huursubsidies willen we het voor zwakkere groepen mogelijk maken een huurcontract 
voor een private woning af te sluiten op de private markt. Dit systeem kan een tijdelijke 
oplossing bieden voor de lange wachtlijsten voor sociale woningen. Tegelijkertijd moeten 
de nodige mechanismen voorzien worden opdat de huurprijzen door dit systeem niet 
zouden stijgen. Het principe van de huursubsidies zit overigens vervat in een reeds door 
de CD&V ingediend voorstel van ordonnantie. 
1.2. Renoveren én zorgen voor nieuwe woningen 
a) Nieuwe woonruimten moeten er komen zowel via renovatie als via het bouwen van 
nieuwe woningen. De nieuwe woningen kunnen gebouwd worden op braakliggende 
terreinen of waar stadskankers zijn. 
Ook bij nieuwe woningen moet het principe van de inbreiding voorop staan. 
b) Speculatie moeten we blijven bestrijden. Naast repressieve maatregelen moet het 
beleid ook positieve maatregelen of stimulansen bevatten die eigenaars ertoe brengen 


hun panden niet ongebruikt te laten. De lokale overheden moeten een voorbeeld geven 
door renovatieprogramma’s op te stellen voor hun leegstaande gebouwen. 
c) Het kadastraal inkomen is een geschikt instrument om het renoveren van woningen 
aan te moedigen. Een tijdelijke vrijstelling van de verhoging ervan, of een verlaging van 
het kadastraal inkomen, b.v. in verouderde wijken (waar het kadastraal inkomen 
momenteel, vaak om historische redenen, te hoog ligt) kan eigenaars stimuleren om 
bepaalde renoveringen uit te voeren. 
d) Werk - en woonruimte moeten samen kunnen in eenzelfde wijk. Tegenover nieuwe 
kantoren plaatsen we nieuwe woningen. 
e) Ongebruikte ruimte moeten we beter gaan benutten. Zo willen we bv. de kanaalbuurt 
verder ontginnen en willen we het wonen boven handelspanden mogelijk maken in 
buurten waar de bewoners zijn weggetrokken. 
f) Leegstaande bedrijfspanden zonder verder economisch worden vaak beter omgebouwd 
tot bv. lofts. Mensen die dergelijke projecten opzetten moeten ondersteund worden. 
1.3. Mooie en moderne woningen voor iedereen 
a) Alle mensen verdienen een aantrekkelijke en veilige woning. Lelijke betonnen 
stadsgetto’s willen we vermijden. 
b) CD&V wil premies voor de installatie van rookdetectoren, isolerende en 
energiebesparende materialen en instrumenten. 
c) Creatieve en verfrissende architectuur geniet onze voorkeur. De aanstelling van een 
Brussels bouwmeester is een must. 
d) De GOMB en het woningfonds willen we verder versterken, zodat zij hun rol volop 
kunnen spelen. 
1.4. Aanmoedigen van het kopen van een woning: betaalbare woningen 
a) Mensen die een woning kopen of renoveren kunnen rekenen op overheidstoelagen. De 
bestaande renovatiepremies en de fiscale voordelen voor gezinswoningen zijn hierbij 
belangrijk. 
Het aanspreken van grondreserves kan zorgen voor de daling van de prijzen. 
b) De eventuele opbrengst van de fiscale amnestie voor Brussel moet alle Brusselaars ten 
goede komen. De eerlijke belastingbetaler moet worden beloond voor zijn of haar 
eerlijkheid. 
c) Brussel moet voor zijn (potentiële) inwoners een fiscaal aantrekkelijk gewest zijn. 
Daarom moeten de successierechten en de registratierechten voor schenkingen en 
erflatingen verlaagd worden. Eventuele verschillen met de omliggende gewesten moeten 
zo klein mogelijk gehouden worden. Bijzondere aandacht moet besteed worden aan de 
fiscaliteit van de woning die door de eigenaar zelf bewoond wordt. 
d) Voor echte alleenstaanden is het aankopen van een woning vaak financieel erg zwaar. 
CD&V wil voor deze vaak vergeten groep een extra steuntje geven via bv. woningen die 


beter geschikt zijn voor alleenstaanden en meer aandacht vanuit de GOMB en het 
woningfonds voor deze groep.
e) Verzekering tegen inkomensverlies moeten makkelijker beschikbaar zijn. 
1.5. Meer gezinswoningen, ook voor gezinnen met middeninkomens ! 
a) CD&V wenst dat - zowel in het centrum als in de andere gemeenten van het Brusselse 
Gewest - er meer gezinswoningen komen. Elk gezin dat zich in Brussel wil komen 
vestigen of hier wil blijven, moet dat kunnen in een geschikte en betaalbare gezinswoning 
in een aangename Brusselse buurt. 
b) Om gezinnen een plaats te geven in de stad, willen we voldoende speelruimte en 
veilige straten maken. 
c) Het bestaande partnerschap publiekprivate investeringen inzake de bouw en de 
verbouwing van koopwoningen voor gezinnen met middelgroot inkomen is een 
interessant instrument in het woonbeleid van het Gewest. CD&V vraagt dat dit instrument 
verder ontwikkeld en gestimuleerd zou worden. 
6. Aangename woonomgeving in alle buurten 
a) CD&V wil dat mensen kunnen wonen in een leefbare, aangename buurt. Dit betekent 
minder vervuiling en minder lawaai, goed ingerichte openbare ruimten met degelijke 
voetpaden, wijkspeelpleinen, buurtparkjes en de nabijheid van openbare en privé 
voorzieningen. 
b) De veiligheid moet overal gewaarborgd worden via politieantennes en de aanwezigheid 
van de wijkagent op straat. Niet enkel de grote criminaliteit, maar ook overlast moet 
bestreden worden. 
c) CD&V wil betrokken buurten, waar buurtinitiatieven worden ondersteund en er opnieuw 
sociale controle groeit. 
c) CD&V dringt erop aan dat bij de realisatie van huisvestingsprojecten de verschillende 
overheden, instelling en diensten samenwerken zodat dankzij een geïntegreerde aanpak 
de hele woonomgeving van een buurt leefbaarder wordt. 

 
2. 
WERKEND BRUSSEL : 
Economie en tewerkstelling 
Brussel is één van de meest welvarende gewesten van de Europese Unie. Het 
Brussels Hoofdstedelijk Gewest is tevens de economische motor voor heel het 
land. 
Tezelfdertijd kampt Brussel met een groeiende dualisering én ligt het aantal 
laaggeschoolde werkzoekenden zeer hoog. 
2.1. Tewerkstelling 
CD&V wil een actiever beleid en doelgerichte inspanningen van overheidswege in 
samenwerking met de private sector om de Brusselse werklozen herin te schakelen. Ook 
van de werkgevers en van de werkzoekenden mag men een inspanning verwachten. 
2.1.1. Vorming en opleiding 
1) Brussel heeft een grote groep laag- en ongeschoolde werklozen. Zij komen niet meer 
aan de bak op de arbeidsmarkt. Opdat zij de nodige competenties en attitudes zouden 
aanleren dient er geïnvesteerd te worden in toegankelijke opleidingen en in het 
scheppen van kansen inzake werkervaring. 
2) Het actuele opleidingsaanbod moet zichtbaarder worden. Aan de 
informatiedoorstroming over de diverse opleidingen en vormingen naar de doelgroepen 
toe kan gesleuteld worden. 
3) Meertaligheid leidt – onafgezien van het opleidingsniveau – tot tewerkstelling. Brussel 
telt bijna geen twee- of meertalige werkzoekenden. De CD&V wil het aantal 
taalopleidingen voor werknemers en werklozen verder opvoeren. Bovendien moeten 
ook meer aansluitende Nederlandstalige beroepsopleidingen komen voor de grote 
groep mensen die reeds de stap zetten voor het volgen van taallessen Nederlands. 
4) Globaal dient de klassieke investeringsondersteuning meer georiënteerd te worden 
naar permanente vorming. Hierbij moeten de laagstgeschoolden, die dreigen het eerst 
uit de boot te vallen, prioritair aan bod komen. 
2.1.2. Arbeidsmobiliteit 
De arbeidsmobiliteit moet bevorderd worden. Zo kan o.a. de tewerkstelling van 
Brusselaars in de meer industriële bedrijven in Halle-Vilvoorde gestimuleerd worden. Een 
aangepast openbaar vervoer die de Brusselse werknemers naar en van deze bedrijven 
brengen kan hiertoe een hulpmiddel zijn. 


2.1.3. Tewerkstelling 
1) Het grootste deel van de Brusselse werklozen moet georiënteerd worden naar het 
normaal economisch circuit. CD&V is niet te vinden voor door de overheid 
gesubsidieerde jobs met nepstatuten. 
2) De tewerkstellingsprogramma's moeten maximaal georiënteerd worden naar de 
laaggeschoolde langdurig werklozen. Het beleid dient de aandacht voor de moeilijkste 
doelgroep nog op te voeren. Bovendien moeten bijkomende 
tewerkstellingsprogramma's ingeschakeld worden in de trajectbegeleiding van 
werkzoekenden en gericht op een latere doorstroming (geherwaardeerde 
doorstromingsprogramma's). Met het oog op de inschakeling, moeten sommige 
programma's van tijdelijke aard zijn. 
3) De aanpak van de jeugdwerkloosheid is een absolute beleidsprioriteit. 
4) Voor de werklozen die op de arbeidsmarkt heel moeilijk of niet meer aan de bak komen 
moet het Gewest een systeem van sociale werkplaatsen uitbouwen. 
5) Tewerkstelling kan gecreëerd worden in de wijken (reiniging van de openbare ruimten, 
onderhoud van de groene zones). In de dienstverlenende sector zijn er nog talrijke 
behoeften in te vullen; hierbij denken we o.a. aan de sector van de kinderopvang en in 
de ouderenvoorzieningen. 
6) Het systeem van de dienstencheques dat heel wat banen kan creëren, mag niet meer 
gesaboteerd worden en moet echt operationeel gemaakt worden in Brussel. 
2.2. Economie 
2.1. Ontwikkelingskansen voor bedrijven 
Het dynamisme van een stad wordt mee bepaald door haar economische activiteiten. 
Bedrijven vormen vaak het werkende, kloppende hart van een wijk of een gemeente. 
Bedrijven moeten ook in Brussel de nodige ontwikkelings- en uitbreidingskansen krijgen. 
Hierbij wil CD&V oog hebben voor hetgeen wenselijk is op milieuvlak én voor wat 
economisch en financieel realiseerbaar is. 
2.2. Vergunningenbeleid 
1) Transparante wettelijke criteria op het vlak van de milieu- en stedenbouwkundige 
vergunningen zijn nodig. 
2) De hele reglementering inzake vergunningen moet trouwens eenvoudiger en sneller. 
Onze bedrijven hebben recht op een bedrijfsvriendelijke omgeving en een stimulerende 
overheid. Het beleid inzake het zgn. 'Enig loket' (centrale helpdesk waar de bedrijven 
met al hun vragen terecht kunnen) verdient navolging. 
2.3. Verlaging van de lasten – aantrekkelijke fiscaliteit ! 
De gemeentelijke lasten (zowel fiscaal als de stedenbouwkundige lasten) op economische 
activiteiten zijn te hoog en soms onvoorspelbaar. Dit is – in hoofde van de in Brussel 
gevestigde bedrijven – soms demotiverend. Deze zware lasten kunnen b.v. weggewerkt 


worden via systemen van grotere solidariteit tussen de gemeenten en/of compenserende 
regelingen vanuit het Gewest. In ieder geval dient Brussel fiscaal meer aantrekkelijke 
regels voor bedrijven uit te werken. 
2.4. Nieuwe bedrijven aantrekken 
Het Gewest moet inspelen op de mogelijkheden van de Eurozone, en nieuwe bedrijven in 
de dienstensector aantrekken. Brussel heeft als Europese, Belgische en Vlaamse 
hoofdstad vele troeven in handen om nieuwe economische actoren (o.a. multinationals) 
aan te trekken : de meertaligheid en de kwalificaties van het beschikbare personeel, de 
beschikbare tele-communicatiemogelijkheden, .... 
Het Brussels Gewest moet een echte city-marketing voeren en deze actie kaderen binnen 
de algemene strategie inzake promotie. 
2.5. Inspelen op nieuwe technologieën 
De bedrijven – en meer specifiek de KMO's – moeten optimaal voorbereid worden op de 
nieuwe communicatie-, informatie-, en andere technologieën. De overheid kan er mee 
voor zorgen dat de Brusselse bedrijven deze nieuwe technologieën maximaal onder de 
knie krijgen. 
2.6. Een gediversifieerde economie 
CD&V kiest voor een gediversifieerde economie, waar traditionele én nieuwe sectoren aan 
bod komen. Een dergelijk economisch bestel is de beste garantie voor de creatie van 
arbeidsplaatsen voor laaggeschoolden. 
Het belang van de interimsector mag niet onderschat worden. Wij willen bovendien de 
oprichting van een sociaal interimkantoor waarin private en publieke sector samen 
participeren. 
2.7. Sociale economie 
De volgende legislatuur, moeten er niet enkel regeltjes komen, maar moeten er eindelijk 
nieuwe sociale economieprojecten, onder andere inschakelingsbedrijven erkend en 
gesubsidieerd worden. 
2.8. Ondernemerschap 
Nieuwe ondernemers zijn de beste garantie voor onze toekomstige welvaart. Tevens 
creëert ondernemerschap kansen voor opwaartse sociale mobiliteit voor alle 
bevolkingslagen. Nieuwe ondernemingen brengen dynamisme en werkgelegenheid. Uit 
allerlei studies is echter gebleken dat het aantal starters zeer laag is. De gewestelijke 
overheid moet nieuwe initiatieven (begeleiding, coaching, administratieve 
vereenvoudiging, ...) nemen naar alle bevolkingslagen, in het bijzonder de jeugd, om het 
starten van ondernemingen aantrekkelijk te maken. 
2.9. Handel – kleinhandel - handelskernen 
Voor een stadseconomie is de handel een van de belangrijkste economische sectoren. 
Handel (met inbegrip natuurlijk van de kleinhandel) is een aanzienlijke bron van welvaart 
en werkgelegenheid, en moet dus door het beleid ondersteund en aangemoedigd worden. 
Het gewest moet er voor zorgen dat de Brusselse handelskernen aantrekkelijk en 
bereikbaar zijn voor hun cliënteel. "Kopen in Brussel" moet niet alleen aantrekkelijk zijn 
voor de Brusselaars, maar ook voor de toeristen, de pendelaars en de inwoners uit de 


Rand. Het gewest moet bovendien de gemeenten ondersteunen bij het dynamiseren van 
hun beleid naar de handelskernen toe. 
2.10. Taakafspraken 
Er moet een nieuwe invulling gegeven worden aan de talrijke naast elkaar opererende 
overheidsinstellingen (GOMB, GIMB, Participatiefonds, BGDA, Ministerie, .....). 


3. 
BRUSSEL, VEILIGE STAD 
Veiligheid, justitie, politie 
CD&V…de “veiligheidsspeld” voor Brussel 
Brussel is een grootstad en heeft zoals alle grote Europese steden een vrij hoog 
criminaliteitscijfer. Een grootstad trekt door haar anonimiteit sowieso mensen 
aan die hun geluk zoeken via het beoefenen van duistere of oneerlijke 
praktijken. Ook de armoede en werkloosheid zijn vaak de basis van geweld en 
crimineel gedrag en de armere wijken zijn ook hiervan vaak het eerste 
slachtoffer. 
De politiek dient deze problemen niet uit de weg te gaan of te ontkennen. CD&V 
wil de criminaliteit dan ook “aanpakken” en niet “inpakken”. Veiligheid is niet 
alleen een recht maar ook een plicht van onze samenleving. Zowel de veiligheid 
als het veiligheidsgevoel zijn belangrijk, wil men deze stad leefbaar houden. 
CD&V wil de veiligheidsspeld zijn voor de burger zonder echter te vervallen in 
radicale en absurde maatregelen die alleen maar de vrijheden van de bewoners 
beperkt. 
De overheid moet deze veiligheid garanderen en eindelijk de moed hebben daar 
ook de nodige financiële middelen voor uit te trekken desnoods via een 
veiligheidstaks. De straat moet weer van iedereen worden. 
3.1. Veiligheidsspeld 1 : “Een veilige omgeving” 
De omgeving waar we wonen, leven, leren, werken en ontspannen moet veilig zijn en 
aanvoelen. De CD&V wil dit verwezenlijken door werk te maken van : 
- Een hardere en efficiënte aanpak van jeugdbendes, sac - en carjackers, en 
gewelddadige overvallers. De zware criminaliteit mag niet meer ongestraft blijven, 
maar de straf moet wel in verhouding van de misdaad zijn; 
- Veiligheidsconsulenten (adviseurs veilig wonen); 
- De uitbouw van een buurttelefoon (plaatselijke centrales waar klachten rond 
onveiligheid kunnen gemeld worden); 
- Meer “zone 30”; 
- Een politieke dialoog met de achtergestelde buurten; 
- Goede verlichting van gemeenschappelijke plaatsen (uitgangen metro’s, 
parken,parkings…..); eventueel dienen hiervoor normen te worden uitgevaardigd; 
- Meer veiligheid in de metro’s (via bewaakte camera’s in de voertuigen, en op 
perrons en een grotere aanwezigheid van veiligheidsagenten op onveilige uren); 
- Meer en veiligere fietspaden; 
- Een efficiënte aanpak van het spijbelen want dit is vaak de weg naar de 
criminaliteit; 
- Ondersteunen van buurtwinkels (deze kunnen immers –onrechtstreeks- de 
veiligheid verhogen); 
- Een goed tewerkstellingsbeleid voor jongeren; 


- Meer wijkagenten, straathoek - en buurtwerkers die de dialoog aangaan met de 
bevolking en niet alleen met de probleemjongeren zelf; 
- De aanpak van drugsproblemen, met name bij de schoolpoorten; 
- Een veiligheidsrapport bij het aanleggen of vernieuwen van woonwijken of 
bouwwerken; 
- Een “Ouderentaxi” (reductiecheques voor ouderen die ’s avonds nog op stap 
willen); 
- Een betere slachtofferbegeleiding. 
3.2. Veiligheidsspeld 2 : “Een krachtdadige, snelle, discrete en toch vriendelijke 
politie” 
Veiligheid en veiligheidsgevoel wordt in een grootstad vaak bepaald door de aanwezigheid 
en het snel optreden van de politie. De politiehervorming heeft het in Brussel de eerste 
jaren echt niet goed gedaan. De politieambtenaar heeft in een eerste fase meer tijd 
moeten steken in het vinden van zijn plaats in de nieuwe structuur en zijn nieuwe 
collega’s en werkomgeving. De werkelijkheid heeft bewezen dat plaatselijke (of 
gemeentelijke politiecorpsen) efficiënter werk leverden omdat zij het werkterrein kenden 
en er ook gekend waren. 
De kloof met de burger is zeer groot geworden. Snelle interventies worden vaak 
vertraagd omdat men de straten niet eens kent of weet liggen…of men gewoon geen 
agenten heeft. Politiemensen moeten terug meer gezag kunnen krijgen om hun werk 
degelijk te kunnen uitvoeren. De politie moet ook meer het imago van de vriendelijke 
dienstverlener uitstralen en dit in de twee talen. 
De bevolking moeten een stuk mee hun veiligheid maken. Dit kan alleen maar door het 
vertrouwen onderling te vergroten. De CD&V wil dit verwezenlijken door werk te maken 
van: 
- 100 wijkcommissariaten in het Brussels Hoofdstedelijk Gewest (d.w.z. : 1 per 
10.000 inwoners). Deze wijkcommissariaten moeten 24 uur op 24 functioneren; 
- Burgers moeten de (wijk)commissariaten steeds - b.v. wanneer ze klacht willen 
neerleggen - kunnen bereiken via moderne technologische middelen (zoals e-
mail); de soms lange wachttijden in de (wijk)commissariaten weerhouden 
sommige slachtoffers er immers van om klacht neer te leggen; 
- Buurtinformatienetwerken in samenwerking met de politie (hierdoor worden de 
bewones betrokken bij het veiligheidsbeleid in hun wijk); 
- Een verhoogde aandacht voor de veiligheid van zelfstandige ondernemers en 
handelaars; 
- Een groter aantal wijkagenten of agenten die niet verplaatsbaar zijn of inzetbaar 
op andere plaatsen of evenementen en dus sneller kunnen reageren op oproepen; 
- Taalstages voor agenten; 
- Uitbetaling van de afgesproken en toegezegde Brussel-premies voor stadsagenten 
(grootstedelijke context); 
- Meer rechten en bescherming van het politioneel gezag; 
- Een volledig gevuld politiekader binnen het Brussels Hoofdstedelijk Gewest, zeker 
wat betreft de interventiepolitie. Politiemensen moeten bovendien politiewerk 
doen, en niet ingezet worden om allerhande administratieve taken uit te voeren; 
- Een “nabijheidspolitie” die praat en contact heeft met de burger en zich dus 
tussen de mensen begeeft; 
- Volledige en gewaarborgde anonimiteit voor de personen die melding maken van 
een misdaad; 
- Stevig uitgebouwde slachtofferhulp. 


Op het vlak van de jeugdcriminaliteit moet werk gemaakt worden van preventie en een 
beleid waarbij een jongere die in de fout gaat de kans krijgt om zich te herpakken. 
Hervallen de jongeren echter, of worden door hen zware criminele feiten gepleegd, dan 
moet het beleid doortastend en hard optreden mogelijk maken, door ervoor te zorgen dat 
criminele jongeren hard en snel bestraft kunnen worden. Uiteraard dienen dan ook de 
nodige middelen voorzien te worden om dit sanctiebeleid daadwerkelijk uitvoerbaar te 
maken : m.a.w. meer plaatsen in instellingen en meer werkingsmiddelen voor de 
strafuitvoering. Alleen zo kan een eind gemaakt worden aan het gevoel van 
straffeloosheid bij sommige jongeren en de frustratie bij vele van de mensen die zich 
dagdagelijks inspannen in het veld. 
3.3. Veiligheidsspeld 3 : “Een efficiënt gerecht” 
Als alles normaal loopt, is het gerecht het laatste redmiddel voor de bevolking, 
de ultieme waarborg dat de zaken op een min of meer fatsoenlijke manier 
verlopen. Wanneer het vertrouwen in het gerecht afneemt, is er dus iets 
ernstigs aan de hand. 
CD&V wil het engagement aangaan om vanuit de Vlaamse en Brusselse instellingen (die 
momenteel nog te weinig in de pap te brokken hebben wanneer het over justitie en 
veiligheid gaat) een duidelijk signaal te geven dat het gerecht efficiënter kan werken dan 
vandaag het geval is. 
In Brussel is de nood aan een efficiënter gerecht zo mogelijk nog prangender dan elders. 
Brussel is immers het juridische knooppunt van ons land. Vele processen, die eigenlijk 
betrekking hebben op gebeurtenissen elders in het land, vinden hun oplossing in het 
Brusselse Justitiepaleis. Wij spelen als inwoners van de hoofdstad graag onze rol van 
gastvrijheid, maar deze omstandigheden mogen er niet toe leiden dat de juridische 
dienstverlening voor de Brusselaars zelf vermindert (cfr. het probleem van de 
gerechtelijke achterstand). Zo nodig moet de regeling inzake territoriale bevoegdheid 
aangepast worden, zodat een meer evenwichtige spreiding van de zaken kan worden 
bereikt. Daarnaast moet het gerecht vanzelfsprekend vanzelfsprekend het gedane 
politiewerk zo goed als mogelijk opvolgen. 
CD&V stelt volgende concrete maatregelen voor: 
1. Terecht ergeren vele mensen zich eraan dat straatcriminelen op vrije voeten 
zijn vooraleer de politie alle administratieve formaliteiten heeft vervuld. 
Daarom moet het mogelijk worden recidivisten (en met name de “bekende 
klanten” van de lokale politiekorpsen) gedurende een iets langere periode, 
namelijk 48 u administratief op te sluiten. Voor hetzelfde publiek moet het ook 
mogelijk zijn vlotter over te gaan tot voorarrest, bij voorkeur in specifieke 
gevangenissen. Aan de waarborgen voor een eerlijk proces en aan het 
vermoeden van onschuld kan echter niet worden geraakt. 
2. Langdurige processen maken onze rechtsstaat onbetrouwbaar en weinig 
krachtdadig. De lange duur van de procedures is voor sommige procespartijen 
echter ook een bijkomend voordeel, hetzij om uitstel van betaling te verkrijgen, 
hetzij om de gerechtelijke interesten te laten lopen. Het is dus minstens even 
belangrijk om de instroom van processen te beperken als om het verloop ervan 
te versnellen. Daarom pleiten wij voor een duidelijke versterking van de 
bemiddelings- en arbitragemogelijkheden, naar het voorbeeld van wat 
momenteel al in de sector van de reisbureaus bestaat. 


3. Al te gemakkelijk wordt de gerechtelijke achterstand in verband gebracht met 
de taalproblematiek in het Brusselse gerecht. CD&V wijst resoluut de pseudo-
oplossing af die erin bestaat de vereisten inzake tweetaligheid voor de 
Brusselse rechters af te zwakken. Daarom moeten maatregelen genomen 
worden om de taalkennis van de magistraten nog verder uit te breiden. Om de 
achterstand weg te werken, moet het mogelijk zijn dat tweetalige magistraten 
ook zaken in beide landstalen behandelen en niet, zoals nu het geval is, enkel 
in de taal van hun diploma. Vanzelfsprekend kan deze regel enkel toegepast 
worden ten aanzien van rechters die in de ware zin van het woord tweetalig 
zijn, m.a.w. een grondige, aan hun taak aangepaste kennis van de andere 
landstaal hebben bewezen. Wij kiezen tevens voor de fundamentele oplossing 
die erin bestaat het reuze-gerechtelijk arrondissement Brussel-Halle-Vilvoorde 
te splitsen : een Nederlandstalige rechtbank voor de Nederlandstalige zaken in 
Brussel-Halle-Vilvoorde en een Franstalige rechtbank voor de Franstalige zaken 
in Brussel zullen het mogelijk maken om veel efficiënter te werken. Een apart 
tweetalig parket voor Brussel-hoofdstad zal een specifiek vervolgingsbeleid 
mogelijk maken, dat rekening houdt met de specifieke toestand in Brussel. 
4. De door de politiehervorming ingevoerde zes politiezones kunnen uitgroeien tot 
bruikbare instrumenten, indien ze goed georganiseerd, stevig uitgebouwd en 
efficiënt gecontroleerd worden. Opdat de indeling in deze zones een grotere 
kwaliteit van het politiewerk op het terrein met zich zou meebrengen, moet de 
werking van de zones regelmatig geëvalueerd worden; in het bijzonder moet 
hierbij gelet worden op de territoriale efficiëntie van de doorgevoerde indeling. 
5. Een laag justitiebudget is zeker geen doel op zich, en ongetwijfeld ook een 
slecht middel. We moeten beseffen dat enkel een voortgezette investering van 
alle bestuursniveaus onze zieke justitie weer gezond kan maken. 


4. 
LEREND BRUSSEL : 
Onderwijs, informatie 
Levenslang en levensbreed leren voor iedereen 
In onze kennismaatschappij is participatie aan alle vormen van onderwijs 
(levenslang en levensbreed leren) van cruciaal belang. Brussel heeft een 
bijzondere bevolkingssamenstelling (nl. heterogeen en anderstalig). Het 
Nederlandstalig onderwijs- en opleidingsaanbod moet hierop inspelen. Daarbij 
staat ontplooiing van eenieders talent voorop. 
CD&V wenst hierbij dat het beginsel van “gratis onderwijs” zoveel als mogelijk 
gerespecteerd wordt. In geen geval mogen de huidige schoolfacturen stijgen. 
Onderstaande tekst begint met enkele aandachtspunten, nl. de voor- en 
buitenschoolse opvang en een toelichting bij de specifieke situatie van de 
Nederlandstalige onderwijsvormen in Brussel. De eigenlijke onderwijsvormen 
delen we in in twee grote blokken: enerzijds het onderwijsaanbod gaande van 
basisonderwijs tot hoger onderwijs en anderzijds de verschillende vormen van 
permanente vorming. 
4.1. Onderwijsoverstijgende aspecten 
4.1.1. Voor- en buitenschoolse opvang 
- De CD&V wenst het aanbod inzake kinderopvang in het Brussels Hoofdstedelijk Gewest 
te vergroten. Ook in en rond scholen moet meer kinderopvang voorradig zijn. 
- De CD&V wenst meer soepelheid in de beoordeling en de betoelaging van de Brusselse 
consultatiebureaus voor het jonge kind. Daarom vraagt de CD&V een betere afstemming 
van de Vlaamse regelgeving op de specifieke situatie, meer bepaald de erkenning, de 
hogere huurprijzen van de locatie , de afbouw van de plaatselijke consultatiebureaus,… 
Daarom vraagt de CD&V die bevoegdheid over te hevelen naar de Vlaamse 
Gemeenschapscommissie. 
- In Brussel is er een grote behoefte aan projecten voor Buitenschoolse Kinderopvang 
(BKO). Projecten vragen veel energie ten koste van de inhoudelijke werking ter plaatse. 
Daarom wil de CD&V streven naar structurele verankering. Het komt er op aan voldoende 
financiële middelen en personeel te vinden om ze op structurele wijze te behouden. 
- Brussel is een belangrijk woon- en werkcentrum. Hierdoor is de vraag naar flexibele 
kinderopvang groot. Er zijn onvoldoende mogelijkheden voor flexibele kinderopvang die 
een antwoord geven op de vraag van ouders uit Brussel (zieke kinderen, ongewone 
werkuren, éénoudergezinnen,…). Daarnaast beschikt deze grootstad minder over een 
netwerk van onthaalmoeders. Daarom ondersteunt CD&V nieuwe initiatieven voor extra 
kinderopvang. Enkele voorbeelden: aanwenden van dienstencheques voor kinderopvang, 
opzetten en uitbreiden van diensten voor opvang van zieke kinderen en aangepaste 
opvangcentra (‘kinderhotel’). 


- Om personeel te vinden voor deze nieuwe initiatieven zijn extra leerroutes nodig opdat 
kandidaten de nodige zorgkwalificaties kunnen behalen. 
4.1.2. Specifieke situatie van de Nederlandstalige onderwijsvormen in Brussel 
- De schoolpopulatie van de Brusselse school die multicultureel, internationaal en 
meertalig is, stelt de Brusselse scholen voor een complexe leersituatie. Een aangepast 
taalbeleid en de omgang met diversiteit vraagt veel deskundigheid en overleg. 
Leerkrachten in Brusselse scholen wonen vaak niet in Brussel zelf. Daardoor is het niet 
evident dat leerkrachten elkaar na de schooluren ontmoeten. De CD&V vraagt naar 
middelen om deze overlegmomenten en het verwerven van deskundigheid in de 
schoolopdracht van de leerkrachten mogelijk te maken. 
- Ondersteuning van leerkrachten in opleiding gebeurt best vanuit de respectieve scholen. 
Naast omkaderende activiteiten is er in het basiscurriculum voor onderwijzer/leerkracht 
aandacht nodig voor de hoofdstedelijke multiculturele omgeving. 
- De versoepeling van het curriculum aangepast aan de specifieke situatie van Brussel 
blijft een noodzaak. De CD&V pleit voor pilootprojecten die inspelen op de meertalige, 
internationale en multiculturele omgeving in Brussel, o.a. via uitwisseling van zowel 
leerlingen als leerkrachten bij voorkeur uit het Franstalig onderwijs. 
4.1.3. Centra voor leerlingenbegeleiding 
- Voor CD&V is het noodzakelijk de Centra voor leerlingenbegeleiding in te schakelen voor 
een preventieve aanpak van het druggebruik op school. 
- Een betere ondersteuning en omkadering van de CLB’s is noodzakelijk, gezien hun extra 
opdrachten die ze de laatste jaren gekregen hebben, bv. coaching van leerkrachten bij 
het helpen van leerlingen in hun studiekeuze. 
4.2. Onderwijsaanbod van basisonderwijs tot hoger onderwijs 
4.2.1. Basisonderwijs 
- Kinderen uit Nederlandstalige gezinnen (minstens 1 ouder Nederlandstalig) moeten 
garanties krijgen terecht te kunnen in de school van hun (taal)keuze. De kwaliteit van het 
Nederlandstalig onderwijs moet zeker behouden blijven (hierbij kan de norm van de 
“uitwisselbaarheid met Vlaanderen” gehanteerd worden : een kind dat school volgt in een 
bepaald leerjaar in een Nederlandstalige school in Brussel, zou moeiteloos moeten 
kunnen overstappen naar eenzelfde leerjaar in een school in Vlaanderen). CD&V ijvert 
voor een uitbreiding van het Nederlandstalige scholenaanbod en vraagt daarvoor de 
Vlaamse Gemeenschap en de VGC de financiële middelen vrij te maken. Het GOK-decreet 
dient te worden aangepast aan de Brusselse situatie wat criteria en inschrijvingsbeleid 
betreft. 
- Driekwart van de Nederlandstalige scholen werkt al in het kader van het 
Voorrangsbeleid Brussel (VBB). Dit beleid dient verankerd te worden in plaats van op 
projectmatige basis ondersteuning te krijgen. Dat de leerlingen een zelfde niveau 
Nederlandse taalbeheersing bereiken als de scholen in Vlaanderen moet hierbij een 
aandachtspunt zijn. De VGC-inbreng kan hiervoor gevaloriseerd worden. De extra 
ondersteuning van VBB dient ook doorgetrokken te worden in het secundair onderwijs. 
Tot op heden is er geen ondersteuning van het secundair onderwijs mogelijk. 


- In de nieuwe netoverstijgende ondersteuningsstructuur 'Schoolopbouwwerk Brussel' 
dient voldoende rekening gehouden te worden met de positieve elementen en realisaties 
van de vroegere netgebonden initiatieven. Dit betekent dat de schoolnabije werking 
gegarandeerd moet blijven dat bv. het initiatief 'Boekenbende aan huis' een volwaardige 
plaats dient te krijgen in de werking van het schoolopbouwwerk. 
- In Brussel is er nood aan leerkrachten en onderwijzers die de Brusselse situatie goed 
kennen en aankunnen. Speciale begeleiding van leerkrachten is noodzakelijk, niet alleen 
als ze in de praktijk staan, maar ook vooraf in hun opleiding als leerkracht of onderwijzer. 
Des te beter onderlegd de leerkrachten zich op de onderwijsvloer wagen, des te meer 
kans dat de leerkrachten ook in Brussel aan de slag blijven. Het grote verloop van 
leerkrachten maakt dat er veel knowhow verloren gaat. Een bijkomende stimulans zou 
kunnen gegeven worden via een ‘Brusselpremie’, zoals voor de politie is uitgewerkt. 
- CD&V wenst dat blijvend geïnvesteerd wordt in de ‘vernederlandsing’ van de 
leefomgeving van de anderstaligen in het Nederlandstalige onderwijs via taallessen 
Nederlands, jeugdbeweging, buitenschoolse opvang, schoolopbouwwerk… Kinderen die 
het Nederlands als vrijetijdstaal leren kennen en appreciëren, zullen het makkelijker 
hebben het Nederlands als onderwijstaal te gebruiken. Bij de inschrijving in een 
Nederlandstalige school moeten anderstalige ouders zich bewust zijn dat ook zij een rol 
spelen in het Nederlandskundig maken van hun kind. Ze moeten beseffen dat het ook 
belangrijk is in de thuisomgeving een plaats aan het Nederlands te geven. Vandaar dat bij 
inschrijving aan de anderstalige ouders een engagement in die zin zal gevraagd worden. 
Deze engagementsverklaring heeft geen dwingend karakter. Ze is er in de eerste plaats 
om de ouders te sensibiliseren. 
4.2.2. Secundair onderwijs 
- Het schooltaalbeleid dat gestart is in het basisonderwijs moet garanties krijgen op 
continuïteit in het secundair onderwijs. De CD&V pleit voor een onderwijsbeleid waarin 
taalonderricht en talenkennis voorop staan. De mogelijkheid moet bestaan om, via de 
kanalen en scholen van het Nederlandstalig onderwijs, leerlingen te leiden naar een 
resultaat van volledige twee- of meertaligheid. De mogelijkheid om tweetalig onderwijs te 
organiseren, moet bovendien onderzocht worden. Creatieve oplossingen, zoals een 
‘talenbad’ of het beginsel van taalversterkend onderwijs in scholen, verdienen 
aanmoediging. Deze projecten dienen wel tijdens de schooluren uitgewerkt te worden. 
- Het voorrangsbeleid dat ingezet wordt in het basisonderwijs moet zich ook richten op 
het secundair onderwijs. Er dient binnen het Brussels voorrangsbeleid een cel te worden 
opgericht voor het secundair onderwijs om bijstand te verlenen aan leerkrachten uit het 
secundair onderwijs. 
- De doorstroming van jongeren vanuit het Nederlandstalig basisonderwijs naar het 
Nederlandstalig secundair onderwijs moet een blijvend aandachtspunt zijn. De promotie 
van het Nederlandstalig onderwijs ism de VGC moet voortgezet worden. Toch moeten 
scholen uit het secundair onderwijs leerlingen kunnen heroriënteren binnen het 
Nederlandstalig onderwijs en eventueel naar het Franstalig onderwijs als blijkt dat zij het 
basisonderwijs niet in het Nederlands gevolgd hebben. 
- In het onderwijsaanbod van de Nederlandstalige secundaire scholen is er een tekort aan 
nijverheidstechnische opleidingen. Nu moeten Brusselse leerlingen veelal buiten het 
gewest een school zoeken. Creatieve oplossingen in samenwerking met beroepssectoren 
moeten hiervoor een uitweg bieden. Anderzijds hebben de bestaande 
nijverheidstechnische richtingen te weinig aantrekkingskracht. Ouders en jongeren 
moeten aangemoedigd worden om positief en bewust te kiezen voor technisch en 
beroepsonderwijs. De inspanningen die scholen hiertoe leveren verdienen sterker 
ondersteund te worden vanuit het beleid. 


- De CD&V wenst dat de toegankelijkheid en de bereikbaarheid van de 
onderwijsingstellingen verbeterd wordt en dit ism de vervoersmaatschappijen. Zo wil de 
CD&V een gecombineerd abonnementsysteem voor de Lijn, de MIVB en de TEC. 
4.2.3. Buitengewoon onderwijs 
- In Brussel hebben alle scholen van het gewoon basis- en secundair onderwijs 
aangepaste normen voor de omkadering. De CD&V wil dat die normen voor omkadering 
tevens toegekend worden aan de scholen voor buitengewoon onderwijs in het Brussels 
Hoofdstedelijk Gewest. 
- Met de invoering van het GOK-decreet werden sinds het schooljaar 2000-2001 de 
bestaande Onderwijsvoorrangsbeleidprojecten in het buitengewoon onderwijs verlengd. 
Hierdoor is er geen ruimte meer voor nieuwe projecten. De CD&V vraagt dat scholen voor 
buitengewoon onderwijs de kans krijgen om nieuwe OVB-projecten in te voeren. 
4.2.4. Hoger onderwijs 
- De studentenpopulatie die in Brussel op kot zit is belangrijk. Kotstudenten zijn 
belangrijk voor Brussel, Brussel is belangrijk voor kotstudenten, want CD&V gaat uit van 
de idee “leren (en leven) in Brussel is een verrijking voor je opleiding”. Om het kotleven 
te ondersteunen is er nood aan een kotbeleid en een kotinternet-beleid. Quartier Latin is 
hiervoor een bevoorrechte partner. Verder gratis openbaar vervoer stimuleren is nodig. 
Ook doelgerichte communicatie naar Vlaams-Brusselse kotstudenten is noodzakelijk, bv. 
speciale promotie voor vrijwilligerswerk (zoals voorlezen kinderboeken aan allochtone 
kinderen, praatcafés voor anderstaligen die Nederlands willen onderhouden,…). Om op 
kot gaan in Brussel te stimuleren, ijvert CD&V voor de afschaffing van de gemeentelijke 
belasting op de niet-hoofdverblijfplaats voor kotstudenten. Deze bijkomende kost is 
studentonvriendelijk. 
- Aantrekkelijk maken van het kotleven is een onderdeel van het aantrekkelijk maken van 
Brussel als Europese toplocatie voor hoger onderwijs en levenslang leren. Dit is vooral 
belangrijk voor de rekrutering van aankomende studenten van buiten Brussel en mensen 
die overdag in Brussel werken en zich willen bijscholen. Initiatieven in die zin kunnen 
bevorderd worden door bv. een overlegplatform op te richten voor instellingen voor 
hoger onderwijs en de verschillende overheden (inclusief Europa). 
- De doorstroming van allochtone leerlingen naar het hoger onderwijs is een belangrijk 
aandachtspunt. Dit is in het bijzonder voor de pedagogische opleidingen 
(lerarenopleidingen, maar ook pedagogiek en agogiek) het geval. Allochtone leerkrachten 
die later voor een klas komen te staan, hebben een voorbeeldfunctie voor hun leerlingen. 
Die doorstroming moet gestimuleerd worden. 
- Ook de doorstroming van studenten uit taalgemengde gezinnen of Franstalige 
studenten, die vaak hun secundair onderwijs in het Nederlands hebben gevolgd, maar 
toch nog problemen ondervinden omdat Nederlands hun moedertaal niet is, moet 
ondersteund worden. 
- CD&V wenst dat de Vlaamse gemeenschap blijvend voldoende aandacht geeft aan de 
verschillende Nederlandstalige universiteiten (V.U.B. en K.U.B.) en hogescholen in 
Brussel. De opgelegde stand alone positie van de KUB in het kader van de hervormingen 
van het hoger onderwijs (bachelor/master structuur) moet ongedaan gemaakt worden 
zodat de KUB, zoals alle andere instellingen van Hoger onderwijs, kan samenwerken met 
partners naar keuze. 

 
4.3. Permanente vorming 
4.3.1. Basiseducatie 
- Het Centrum voor Basiseducatie Brusselleer bereikt telkens weer nieuwe doelgroepen, 
o.a. via NT2-lessen voor anderstaligen. Deze evolutie brengt nieuwe noden mee. 
Momenteel is er een gebrek aan goede lesplaatsen. De CD&V wil zich inzetten opdat 
voldoende geschikte lokalen worden gevonden in het Brussels Gewest. 
- De CD&V wil het Centrum ondersteunen in een evenwichtige groei, waarbij de 
verhouding tussen Nederlandstaligen en anderstaligen gerespecteerd blijft. Ook het 
aanbod voor anderstalige analfabeten moet kunnen groeien. 
4.3.2. Deeltijds Kunstonderwijs 
- Het verschil in inschrijvingsgeld tussen het Franstalig en Nederlandstalig deeltijds 
kunstonderwijs blijft bestaan. Het inschrijvingsgeld kan in Brussel evenwel niet aangepast 
worden. Dit zou de goede verstandhouding met het deeltijds kunstonderwijs van de Rand 
niet ten goede komen. Er zijn wel alternatieven om de discriminatie jegens 
Nederlandstalige leerlingen in Brussel weg te werken (bv. extra initiatieven of 
Nederlandstalige leerlingen te ondersteunen of om de toeleiding naar het kunstonderwijs 
te verbeteren zoals een ‘promsconcert’ om aspirant-leerlingen vertrouwd te maken met 
bepaalde instrumenten). Dergelijke speciale maatregelen moeten behouden blijven en 
worden bij voorkeur gecoördineerd door het samenwerkingsforum Deeltijds 
Kunstonderwijs. Voor CD&V moet dit samenwerkingsforum deeltijds kunstonderwijs dan 
ook behouden blijven. 
- De afzonderlijke normen voor Brussel zoals ze tot hiertoe zijn gehanteerd moeten 
behouden blijven. 
- De CD&V wil tegemoetkomen aan verdere verzuchtingen van het DKO: 
- openstelling urgentiefonds schoolgebouwen ook voor het gesubsidieerde 
DKO; 
- Administratieve ondersteuning voor het DKO; 
- Gemeenschappelijke promotie voor de academies; 
- Navormingsbudgetten ook voor DKO-leerkrachten; 
- Lager of geen inschrijvingsgeld voor leerlingen en academies in kansarme 
gebieden; 
- Aangepaste VGC-gadgets voor DKO; 
- Subsidiëring preacademielessen ook voor werkingskosten. 
4.3.3. Opleidingsprogramma’s en vorming 
- Het aantal cursisten in de Nederlandstalige opleidingen gefinancierd door de VDAB is in 
de vorige legislatuur (1999-2003) verdubbeld: van 900 naar meer dan 1800. Het aandeel 
van de Brusselse werkzoekenden is daarbij verdrievoudigd: van 300 naar meer dan 900. 
Ondertussen is het aandeel anderstaligen gestegen naar 70%. Dit maakt dat in de 
opleidingen een specifieke methodiek nodig is om deze anderstalige cursisten te 
begeleiden. Nederlands op de opleidingsvloer is hierbij een voorwaarde. 
- Het Huis van het Nederlands is een goed initiatief om de taallessen Nederlands te 
promoten. Volgens de CD&V is evenwel het een verkeerde optie om alle cursisten daar 
hun intake te laten doen. Een gemeenschappelijk intake-instrument voor de verschillende 
opleidingsverstrekkers is efficiënter. 


- Een nog grotere zichtbaarheid van het opleidingsaanbod kan gerealiseerd worden via 
een decentralisering van tracé, infopunt over opleiding naar werk. De CD&V pleit voor het 
oprichten van opleidingswinkels in verschillende Brusselse gemeenten. 
- In deze opleidingswinkels moet het mogelijk zijn de vacatures op een WIS-computer 
aan te bieden, net zoals dat moet kunnen in de Nederlandstalige gemeenschapscentra en 
bibliotheken. Verder zou de VDAB en andere opleidingsinstanties rechtstreeks toegang 
moeten krijgen tot de vacatures van de BGDA om de cursisten makkelijker naar Brusselse 
vacatures te kunnen doorverwijzen. 
- De VDAB moet volgens de CD&V in Brussel een afzonderlijke opleidingsdienst blijven en 
niet geïntegreerd worden in een provinciaal Vlaamsbrabants opleidingscentrum. 
- Om de huidige opleidingscapaciteit te behouden en eventueel uit te breiden is er extra 
ruimte of zijn er gebouwen nodig. De site van de Lijn in Anderlecht kan hierbij van nut 
zijn. 
- Om de discriminatie tussen Vlaamse en Brusselse cursisten op te heffen moeten voor de 
CD&V ook Brusselse werkzoekenden een gratis abonnement van de MIVB krijgen. 
- De CD&V pleit voor bijkomende beroepsreferentiecentra in Brussel. Het mag niet blijven 
bij de momenteel vijf voorziene centra (metaal, bouw, ICT, automechanica en verkoop), 
waar er momenteel één van gerealiseerd is (Iristech+). Een afstemming op wat de VDAB 
in Vlaanderen met de competentiecentra realiseert moet mogelijk zijn. Naast het 
promoten van de opleidingen uit de sector, moeten beroepsreferentiecentra ook instaan 
voor het valoriseren van elders verworven competenties en het afleveren van 
getuigschriften. 
- Nieuwkomers zijn een belangrijke doelgroep voor inburgeringstrajecten in de 
onthaalcentra. De CD&V wil hiervoor een verruiming van het aanbod zien en een betere 
samenwerking met de Brusselse gemeenten. 
Voor allochtonen en anderstaligen is een bijzonder leertraject soms noodzakelijk, waarbij 
extra Nederlands wordt aangeboden tijdens de kwalificerende opleiding. Voor polyvalent 
verzorgenden is dit gelukt, dit zou ook moeten kunnen in andere sectoren, zoals 
gehandicaptenzorg, kinderverzorging, maatschappelijk werk en andere beroepen. 
4.4. Kennis- en informatiemaatschappij 
- De kennis- en informatiemaatschappij biedt grote ontplooiings- en ontwikkelingkansen. 
De Brusselaars zijn hierbij goed geplaatst: ons stadsgewest is uitgegroeid tot een 
belangrijk telecommunicatiecentrum waarbij de talenkennis op een hoog peil staat. Zowel 
jongeren als volwassenen moeten voldoende mogelijkheden krijgen om zich levenslang 
bij te scholen. 
- De evolutie naar een kennis- en informatiemaatschappij houdt echter ook het gevaar 
van een duale maatschappij in zich. De overheid moet in dit kader een actieve rol 
vervullen door de drempel tot de informatiemaatschappij maximaal te verlagen. Voor 
velen die geen gebruik maken van internet is de financiële drempel te hoog. De VGC dient 
hiervoor inspanningen te leveren via de gemeenschapscentra, de bibliotheken en de 
jeugdhuizen. Ook andere creatieve initiatieven, zoals het buurtinitiatief ‘Kuregem-net’ 
verdienen navolging. 


5. 
ZORGZAAM BRUSSEL : 
Welzijn, gezondheid 
Het Brussels Hoofdstedelijk Gewest is een unieke structuur in België door haar 
eigenheid als enige grootstad, haar sociologische samenstelling en haar 
structurele en institutionele complexiteit. De sociologische samenstelling is 
multicultureel en divers (talen, leefgemeenschappen en culturen, socio-
professionele diversiteit, ideologische en levensbeschouwelijke diversiteit). 
Brussel is de stad waar de vele minderheden de meerderheid vormen. De 
structurele, politieke realiteit gaat hierbij uit van de 2 taalgemeenschappen wat 
niet altijd overeenstemt met de meer multiculturele maatschappelijke realiteit. 
Als gevolg daarvan heeft Brussel een eigen identiteit die in Vlaanderen niet 
steeds wordt begrepen. 
Het welzijnswerk staat voor grote uitdagingen en snelle evoluties in een Brussel 
waar 45% van de bevolking van vreemde origine is. Over enkele decennia zullen 
we kunnen spreken over een “meerderheid bestaande uit minderheden” en zal 
er in Brussel geen echte meerderheid meer bestaan. De overheid heeft als taak 
al deze mensen voldoende mogelijkheden te bieden om zich te ontplooien, 
individueel en met anderen samen. De overheid moet het kader scheppen, maar 
ook de maatschappelijke organisaties spelen een belangrijke rol in het 
emancipatieproces en in het bieden van kwalitatieve hulpverlening aan iedere 
Brusselaar. 
De Nederlandstalige gemeenschap in Brussel neemt hier het voortouw, in haar werk met 
een grote openheid naar iedereen. Zo worden dure, maar duurzame investeringen gedaan 
voor specifieke doelgroepen, zoals gehandicapten, senioren en sociaal zwakkeren. Het 
sociaal vangnet moet steeds weer worden uitgebreid, de voorzieningen moeten 
toegankelijker worden gemaakt en bijkomende instellingen moeten worden opgericht in 
functie van de noden. 
Voor CD&V is niet alleen het versterken van het Nederlandstalig aanbod belangrijk, maar 
ook de versterking van de bicommunautaire sector. Gelet op de specificiteit van Brussel is 
samenwerking over de gemeenschappen heen een belangrijk aandachtspunt voor de 
toekomst. Co-communautaire initiatieven, samenwerking tussen de diverse overheden, 
moeten aangemoedigd worden. Meer dan ooit moet er over bevoegdheidsgrenzen heen 
samengewerkt worden. Zo hebben bijvoorbeeld huisvesting, welzijn en gezondheid heel 
wat met mekaar te maken. Een degelijke en gezonde woning voorkomt heel wat 
gezondheidsproblemen, maar kan ook een oplossing bieden voor de 
thuislozenproblematiek. 
5.1. Gezondheid 
- Een gezondheidsbeleid mag zich niet beperken tot de ziekenhuissector. 
Preventie en voorlichting blijft een prioriteit. We denken aan campagnes en 
initiatieven met betrekking tot gezonde voeding, vroegtijdige opsporing van 
borstkanker, HIV-besmetting, TBC enz. 


- Nederlandstaligen moeten in Brussel in het Nederlands kunnen verzorgd worden. 
Een goed functionerend lokaal Nederlandstalig gezondheidsnetwerk is van groot 
belang. 
- De publieke en private sector moet gelijk behandeld blijven en mensen de vrije 
keuze blijven garanderen. 
- Het correct onthaal in de beide landstalen in de bicommunautaire voorzieningen 
blijft uiteraard een belangrijk aandachtspunt. 
- Het psychiatrisch aanbod dient verder uitgebouwd te worden in Brussel. 
De toename van het aantal zelfdodingen en depressies is onrustwekkend. 
- Wijkgezondheidscentra kunnen in bepaalde wijken een goed alternatief bieden voor 
de overconsumptie van de spoeddiensten Ze zijn laagdrempelig, werken aan het 
tarief van het remgeld en preventie. 
- Eerstelijnsgezondheidszorg gaat samen met thuiszorg. Deze samenwerking tussen 
hulpverleners, moet nog beter gecoördineerd worden Nog te vaak komen teveel 
hulpverleners aan het bed van één persoon. 
5.2. Welzijn 
- Het aanbod van voorzieningen moet verder uitgebreid worden. 
Mensen zijn het wachten beu. De noden en hulpvragen nemen steeds toe, maar de 
vragen zijn ook meer en meer gedifferentieerd. Er is een te lange wachttijd voor 
personen met een handicap. Ook de rusthuizen en de kinderdagverblijven zijn 
volzet. 
- Kwaliteitsnormen zijn geen loos begrip in Brussel. Inzake dienstverlening wordt 
schitterend werk geleverd. Er zullen wel nog creatieve oplossingen moeten gezocht 
worden inzake administratieve vereenvoudiging en dossierbeheer. 
- CD&V opteert voor “bottom-up” initiatieven maar dit betekent dat de verwachtingen 
ten aanzien van de beheerders hoog zijn. Gelet op de vaak ingewikkelde 
reglementeringen en wetgeving, de aansprakelijkheid en financiële 
verantwoordelijkheid haken vele mensen af. CD&V wenst hen hierbij te 
ondersteunen bv. door de oprichting van een “consultancybureau”. 
- De regelgeving van de Vlaamse Gemeenschap moet onverkort van toepassing zijn in 
Brussel. 
5.3. Zorgverzekering 
Het model van de zorgverzekering biedt een goed antwoord op de hoge kosten waar hulp-
behoevende mensen mee geconfronteerd worden. 
De zorgverzekering moet maximaal toepasbaar en operationeel zijn in Brussel. De 
bestaande discriminaties van de Brusselse Vlamingen t.o.v. inwoners in Vlaanderen moeten 
volledig weggewerkt worden. Alle bi-communautaire instellingen zouden moeten kunnen 
aansluiten bij het stelsel van de zorgverzekering (gekoppeld aan de Nederlandstalige 
dienstverlening). 
5.4. Verzorgend personeel 
Het aanbod aan tewerkstelling in de verzorgende sector is hoog in Brussel, maar er bieden 
zich steeds minder en minder kandidaten aan. 


Er zullen een aantal stimuli moeten ontwikkeld worden om de tewerkstelling in Brussel 
aantrekkelijk te maken. 
Maar dit zal nog ontoereikend zijn. Daarom zullen creatieve voorstellen verder moeten 
uitgewerkt worden om mensen bij te scholen, om te scholen en extra opleidingsmodules uit 
te werken. Taallessen Nederlands zijn hier een belangrijk aandachtspunt. 
5.5. Vele culturen in Brussel ! 
Meer en meer zal de welzijns- en gezondheidssector aandacht moeten hebben voor de 
zorgvragen van de allochtone gemeenschappen. De culturele identiteit van de hulpvrager, 
de geloofsovertuigingen en de taal zijn de belangrijkste barrières. 
Aangepaste hulpverleningsmodellen zullen moeten uitgewerkt worden, het aantal 
interculturele bemiddelaars zal moeten uitgebreid worden maar ook de uitbouw van een 
tolkendienst dient overwogen te worden. 


6. 
BRUSSEL, WAAR VLAMINGEN THUIS ZIJN 
Brussel moet prioritair een aangename stad om wonen en verblijven zijn, voor 
al haar inwoners. Als partij behorende tot de Nederlandse taalgroep zal CD&V, 
naast de zorg voor alle inwoners, een bijzondere inzet en inspanning leveren 
voor de Vlaamse Gemeenschap van Brussel: alzo blijft CD&V de 
vanzelfsprekende politieke advocaat van deze gemeenschap en diens leden. 
Voor een evenwichtige en volwaardige beleidsparticipatie van beide 
gemeenschappen stelt CD&V volgende prioriteiten. 
6.1. Toepassing, verbetering en afdwingbaar maken van de taalwetgeving 
a) De taalwetgeving moet onverkort toegepast worden op basis van de nu reeds 
jarenlang gevestigde rechtsspraak en rechtsleer van de Raad van State en van de Vaste 
Commissie voor Taaltoezicht. Met name : 
- dient voor alle personeelscategorieën, inclusief de contractuelen aan de taalvereisten 
voldaan te zijn;
- dienen de zelfstandige geneesheren, die hun activiteit uitoefenen in een OCMW-
ziekenhuis of een ziekenhuisvereniging, te voldoen aan de taalwetvereisten; 
- dienen de gemeentelijke en OCMW-vzw's de taalwetgeving te eerbiedigen. 
De taalwetgeving is van openbare orde : de uitoefening van de voogdij dient derhalve op 
een uitermate correcte wijze uitgeoefend worden. CD&V verwacht dit van een gewest dat 
hoofdstedelijk is en derhalve geacht wordt een voorbeeld van civisme te zijn. 
b) Het is wenselijk dat de voogdijregeling over de lokale besturen omgekeerd wordt, 
zodat schorsingen door de vice-gouverneur wegens schending van de taalwetgeving 
automatisch tot vernietiging leiden, tenzij een andersluidende beslissing bij consensus 
genomen wordt in de Brusselse regering. 
- De voogdij over de lokale besturen dient dermate georganiseerd te worden dat 
beide gemeenschappen effectief volwaardig participeren. De voogdijregeling 
moet omgekeerd worden : schorsingen door de vice-gouverneur moeten leiden 
tot de automatische vernietiging van de betrokken beslissingen, tenzij een 
andersluidende beslissing eenparig genomen wordt door de Brusselse regering. 
- Alle beslissingen van de plaatselijke besturen (incl. intercommunales, ziekenhuis-
verenigingen, politiezones, enz.) inzake benoemingen, aanwervingen, 
bevorderingen, aanstellingen, enz., dienen op straffe van nietigheid van 
rechtswege, aan de vice-gouverneur bezorgd worden. 
c) Een degelijke en consistente taalrapportering dient minimaal halfjaarlijks opgemaakt 
te worden teneinde, via deze vooruitgangsrapporten, de situatie op het terrein continu te 


kunnen beoordelen en bij te stellen. Deze verslagen worden onverwijld bezorgd aan de 
Brusselse Hoofdstedelijke Raad en aan de Verenigde Vergadering van de 
Gemeenschappelijke Gemeenschapscommissie. 
d) Alle mededelingen voor het publiek dienen geviseerd te worden door een 
gemeentelijke, OCMW of gewestelijke taaldienst, waarvan de werking en de lonen 
gefinancierd worden via de federale middelen voor de hoofdstedelijke functie. 
e) De gewestelijke overheden dienen mede te ijveren voor een beter onderricht van de 
tweede taal o.m. via een constructieve samenwerking met Selor. 
f) De kennis van de tweede taal moet beter gehonoreerd worden. CD&V zal zich op de 
daartoe bevoegde niveaus inzetten voor het onbelastbaar maken van de 
tweetaligheidspremies. 
g) Het principe van de tweetaligheid van de ambtenaren moet bij de brandweer en bij de 
dringende geneeskundige hulpverlening in de plaats komen van het huidige principe van 
de tweetaligheid van de dienst. 
h) Overigens moeten niet alleen overheidsinstellingen maar ook economische en sociale 
actoren die zich tot de bevolking richten, aangezet en gemotiveerd worden om de twee- 
en meertaligheid te respecteren en te promoten (handelszaken, horeca, taxidiensten, 
.....) 
6.2. Volwaardige beleidsparticipatie 
Een evenwichtige en volwaardige beleidsparticipatie van beide gemeenschappen moet 
gerealiseerd worden om een effectieve en opbouwende samenwerking tussen Vlamingen 
en Franstaligen mogelijk te maken. 
CD&V vraagt dan ook: 
- een gewaarborgde basisvertegenwoordiging in de gemeenteraden voor elke 
gemeenschap; 
- (minstens) twee Vlaamse schepenen met : 
- de bevoegdheid voor de Nederlandstalige culturele, onderwijs- (para- en 
postscolaire bevoegdheden inbegrepen.) en persoonsgebonden aangelegenheden; 
- substantiële bevoegdheidspaketten en dito middelen, teneinde een wezenlijke 
participatie te realiseren van de Vlaamse schepenen aan het gemeentelijk beleid. 
De gemeentelijke middelen moeten evenwichtig verdeeld worden over beide 
gemeenschappen inzake onderwijs-, culturele en persoonsgebonden aangelegenheden. 

 
6.3. Bi-communautaire instellingen 
De bi-communautaire instellingen (met name de ziekenhuizen en zorgverstrekking 
allerhande) dienen een correct onthaal en dienstverlening in beide landstalen te 
verzekeren. Een correcte communicatie is trouwens primordiaal voor de kwaliteit van de 
dienstverlening. 
De financiering van de bi-communautaire sector moet geconditioneerd worden door 
tweetaligheidscriteria inzake onthaal en zorgverstrekking. 
In de ziekenhuisverenigingen dienen de Vlamingen minimum een derde van de mandaten 
te bekleden in alle bestuursorganen.
6.4. Efficiënt bestuur : overheveling van bevoegdheden 
CD&V is, omwille van de efficiëntie, voorstander van de overheveling van bepaalde 
plaatselijke bevoegdheden naar het Brussels Hoofdstedelijk Gewest, o.m. de ruimtelijke 
ordening, de veiligheid, het verkeersbeleid. 
Anderzijds bestaat er een ontegensprekelijke behoefte aan een grotere decentralisatie op 
mensenmaat, zowel inzake besturen met plaatselijke als met gewestelijke 
bevoegdheden. 
Elke uitbouw of wijziging van structuren en instellingen moet een meerwaarde betekenen 
voor de bevolking. 
6.5. Internationale instellingen 
CD&V zal bij de internationale instellingen ijveren voor een onthaal en een dienstverlening 
in de officiële talen van het Brussels Hoofdstedelijk Gewest, dus ook in het Nederlands. 
Het is trouwens ondenkbaar dat een inwoner van Parijs of van Madrid niet in het Frans of 
het Spaans zou terecht kunnen bij de terplekke gevestigde internationale instellingen. 
Met name zullen de nationale en internationale E.V.P.-geledingen verzocht worden 
terzake tussen te komen. 

 
7. 
OPEN BRUSSEL : 
Europese en internationale rol 
Verdraagzame stad 
CD&V is voorstander van de blijvende aanwezigheid van de Europese en 
internationale instellingen in het Brussels Hoofdstedelijk Gewest en van een 
efficiënte onthaalpolitiek ten aanzien van deze instellingen. 
Deze internationale aanwezigheid is voor Brussel, hoofdstad van Europa, een 
verrijking op sociaal, economisch en cultureel vlak. 
Tegelijkertijd dient Brussel zich verder te ontwikkelen als een pool van respect 
en tolerantie voor alle inwoners. 
7.1. Sociaal-economische aspecten van de internationalisering van Brussel 
De impact van de Europese en internationale instellingen op de economie en de 
werkgelegenheid is enorm. Hun aanwezigheid in Brussel is goed voor 62.000 jobs of zo’n 
10% van de totale werkgelegenheid in Brussel. 
Met de uitbreiding van de Europese Unie, van de NAVO en van de hoofdkwartieren van 
internationale ondernemingen zal dit cijfer in de komende jaren nog toenemen. Het is 
mede dankzij de internationale aanwezigheid dat Brussel een welvarend stadsgewest is. 
De Brusselse bevolking moet deze kans te baat nemen en daartoe de mogelijkheden 
aangrijpen die haar geboden worden. Tegelijkertijd moet aandacht besteed worden aan 
de eventuele consequenties van de aanwezigheid van de internationale instellingen in 
Brussel voor het leven van de Brusselaars (evolutie van de huurprijzen, …) 
CD&V wil er voor zorgen dat er voldoende taal- en andere opleidingen ingericht worden 
zodat meer Brusselaars in deze internationale instellingen en ondernemingen 
tewerkgesteld kunnen worden. 
Bovendien zullen we de huidige werknemers aanmoedigen om zich in het Brussels 
Hoofdstedelijk Gewest te huisvesten en er zich in het lokale gemeenschapsleven te 
integreren. 
De bestaande kinderopvangmogelijkheden die verbonden zijn aan internationale 
instellingen, moeten in de mate vanhet mogelijke opengesteld worden voor 
buurtbewoners. 
Tegelijkertijd blijven wij ervoor ijveren dat verdere inplantingen van internationale 
instellingen en ondernemingen in overeenstemming zijn met het regionaal 
urbanisatiebeleid en terdege rekening houden met de bekommernissen van de lokale 
gemeenschap.

7.2. Culturele identiteit in een veelkleurige en meertalige stad 
Wij zijn er van overtuigd dat in een open en tolerant Brussel onze Vlaamse cultuur een 
vruchtbare bodem vindt om zich ten volle te ontwikkelen. Elke cultuur is immers 
doorheen de geschiedenis voortdurend in beweging en wordt telkens verrijkt door 
vreemde invloeden; dit is niet anders voor de Vlaamse cultuur. De veelkleurige en 
meertalige samenleving is voor ons een uitdaging en een enorme troef. 
CD&V meent dat door onze dagelijkse openheid en interesse voor de andere culturen om 
ons heen, wij onze eigen identiteit niet verliezen maar ze in tegendeel versterken. 
Bovendien maakt de dagdagelijkse meertalige omgeving een belangrijke meerwaarde uit 
voor de ontwikkeling van onze kinderen en speelt ze dikwijls een doorslaggevende rol bij 
het solliciteren naar een job.Wie in Brussel talen kent, speelt troef (zie hoofdstuk 4 van 
dit programma, m.b.t. onderwijs). 
7.3. Multicultureel Brussel – Interculturele en interreligieuze dialoog 
In het Brussels Hoofdstedelijk Gewest leven vele niet-Belgen : sommigen hiervan komen 
uit landen van de Europese Unie ( Italianen, Fransen, Spanjaarden,...), anderen uit niet-
EU-landen (Marokkanen, Turken, Congolezen,...). Een dergelijk internationaal milieu 
biedt de inwoners een unieke kans tot dialoog, erkenning en culturele uitwisseling. 
De overheid moet hierin een actieve en stimulerende rol spelen. Kansen bieden tot 
participatie van àlle inwoners en het respect verzekeren voor hun eigen cultuur zijn 
hierbij prioritair. 
CD&V benadrukt het ook belang van het “Interreligieus platform” dat in Brussel onlangs 
werd opgericht, en gelooft dat dit platform de komende jaren kan uitgroeien tot een zeer 
belangrijk discussie- en ontmoetingsforum. 
In tegenstelling tot extreem rechtse partijen is voor de CD&V vanzelfsprekend elke 
discriminatie uit den boze en moet Brussel een model zijn van verdraagzaamheid waar 
alle gemeenschappen actief participeren in het Brusselse leven. 

 
8. 
BRUSSEL, AANTREKKELIJKE STAD : 
Milieu, ruimtelijke ordening, netheid 
Het Brussels Hoofdstedelijk Gewest is aantrekkelijk. Het trekt elke dag 350 000 
pendelaars aan, die hier komen werken. Het trekt de laatste tien jaar weer 
nieuwe inwoners aan (in 2004 opnieuw meer dan 1 miljoen, na de daling in de 
jaren ’80 en ’90). Bedrijven, instellingen, allerlei initiatieven en creatieve ideeën 
voelen zich aangetrokken. 
Maar dat gaat niet vanzelf: veel activiteit, veel mensen en huizen en bedrijven 
en verplaatsingen op een kleine ruimte, dat vraagt afspraken en overleg. 
Omdat we willen dat onze stad nog aantrekkelijker wordt, moet er in 2010, na 
de volgende legislatuur, werk gemaakt zijn van volgende elementen : 
8.1. Leefmilieu 
Een aantrekkelijke leefomgeving blijft een uitdaging in een stad. In het Brussels 
Hoofdstedelijk Gewest zijn extra inspanningen nodig om op lange termijn de leefbaarheid 
van de stad te behouden en te verbeteren. 
8.1.1. De groene ruimten 
In het Gewest zijn gelukkig nog heel wat groengebieden: tuinen, parken, bossen, 
reservaten. In een stadsgewest moeten deze zo veel mogelijk open staan voor iedereen 
(sport, spel en ontspanning). Parken en bossen kunnen enkel voor het publiek gesloten 
blijven voor natuurbehoud of in natuurreservaat, ofwel tijdelijk en als dit nodig is voor 
herstel. 
Een beter beheer van de kleinere openbare groene ruimten is mogelijk: bermen, kleine 
braaklanden, enz. moeten ingericht en onderhouden worden met het oog op gebruik door 
iedereen (zie ook verder bij 8.3.; actie Straatmus). 
8.1.2. Geluids- en trillingsoverlast 
De vele activiteiten en het vele verkeer in ons Gewest zorgen regelmatig voor geluids- en 
trillingsoverlast. Het kan niet dat de Brusselaar daar het slachtoffer van blijft. Het Gewest 
moet, samen met de gemeenten, een ondersteuning opzetten zodat, als zo’n overlast 
ontstaat door een normaal gebruik van de openbare weg of door vergunde inrichtingen 
(bedrijf of instelling met milieuvergunning), de buurtbewoners recht hebben op een 
vergoeding om de overlast tot onder bepaalde normen te reduceren. 
Inzake de overvluchten en nachtvluchten die opstijgen of landen in het nabije Zaventem, 
moet gezocht worden naar een zo groot mogelijke spreiding van de lasten. De overheid 
moet bij het uitstippelen van haar beleid streven naar een combinatie van een maximale 
veiligheid, een evenwichtige spreiding, en een blijvende aandacht voor economische 
aspecten (zoals tewerkstelling). 


8.1.3. Luchtkwaliteit 
Brussel heeft een probleem op het vlak van uitstoot in de sectoren transport en 
gebouwen. Voor de eerste (auto’s, bussen, vrachtwagens, vliegtuigen) moet de reductie 
ervan met 20% tegen 2010 worden beoogd. Dit kan door kleinere, milieuvriendelijkere 
voertuigen te stimuleren (m²-korting voor kleinere auto’s, Kyoto-premie voor 
huishoudens met minimale uitstoot) en zelf het goede voorbeeld te geven. In de sector 
van de gebouwen moet het Gewest het initiatief nemen om uitstoot op te sporen en 
voorstellen te doen om ze te verminderen. 
8.2. Ruimtelijke Ordening 
Ruimtelijke ordening, stedenbouw, dat is niet in de eerste plaats “hoe mag mijn voordeur 
er uit zien ?” of “welke paaltjes mogen er voor mijn winkel staan ?”. Het zijn in de eerste 
plaats goede afspraken om een aantrekkelijke stad te krijgen, waar op een weloverwogen 
manier de functies van de stad met elkaar gecombineerd worden. De aanstelling van een 
Brusselse bouwmeester (zie ook hoofdstuk 1 van dit programma m.b.t. huisvesting) is 
gewenst. 
8.2.1. Wijkontwikkeling 
De stedelijke planning van het Gewest moet een stadsproject zijn. Daarom vragen we dat 
bij alle Europese en Belgische plannen voor wijkontwikkeling een sociaal luik komt (als 
het er nog niet is) of versterkt wordt (als het al bestaat). Dit betekent: begeleiden en 
informeren van de buurtbewoners en buurtgebruikers, stimuleren van kleinschalige, eigen 
initiatieven die aansluiten op de grotere infrastructuurwerken. Dit is onmisbaar en 
hoogstdringend in de Europese Wijk. Het toetreden van de nieuwe lid-staten tot de Unie 
is een uitgelezen moment om wijkontwikkeling en sociale prikkels structureel aan te 
pakken. 
Elk initiatief in de Europese Wijk moet een sociaal luik hebben: alle buurtbewoners en 
buurtgebruikers betrekken bij de ontwikkeling; stimuleren en (financieel) steunen van 
kleinschalige initiatieven (ook kleinhandel). 
Dit kan ofwel via de stedenbouwkundige lasten, ofwel via een “Europese-Wijkfonds” met 
middelen van de EU en de federale overheid. Geen studies meer, maar daden. 
Dit “Europese-Wijkfonds” moet tevens de breuk met de omliggende, arme wijken, 
aanpakken. 
8.2.2. Informatie m.b.t. stedenbouwregels 
De Brusselaar heeft recht op duidelijke en transparante stedenbouwregels; en zelfs dan 
kan een individu nog snel de weg kwijt geraken. Daarom is een hulp aan particulieren 
nodig, via verenigingen, en een wegwijzer die helpt bij het ontwarren van het 
reglementaire kluwen. Dit zal ongetwijfeld het meest efficiënt zijn als de mensen van de 
verschillende gemeentelijk en gewestelijke diensten en hun dossiers met elkaar 
verbonden worden; op die manier verzamelen we de know how van de negentien 
gemeenten om een betere dienstverlening te verzorgen.  
Het Gewest heeft een ontwikkelingswacht / stedenbouwschout nodig: een coördinator die 
de informatie van alle gemeentelijke en gewestelijke diensten groepeert en die 
rechtstreeks en via gespecialiseerde verenigingen ter beschikking stelt. De verenigingen 
zijn nodig om de particulier op laagdrempelige manier te helpen bij de administratieve 
gang (indiening, opvolging, uitvoering) van zijn dossier. 

 
8.2.3. Publieke ruimte 
De publieke ruimte is in een stadsgewest van groot belang. We zijn met zovelen op zo’n 
kleine ruimte dat het fout loopt als de publieke ruimte niet op deskundige manier wordt 
ingericht. 
De publieke ruimte moet worden ontworpen met vijf vuistregels: aantrekkelijkheid (het 
moet mooi zijn, en dat ook blijven als het gebruikt wordt), 
bewoonbaarheid (een stad is van de mensen, dus moet de woonfunctie prioritair zijn), 
functionaliteit (publieke ruimte moet gebruikt worden, ontworpen om te gebruiken), 
versterken van lokale verwevenheid (de aantrekkelijkheid van de stad is dat op korte 
afstand (loopafstand) de meeste voorzieningen aanwezig zijn, zowel 
gemeenschapsvoorzieningen, als handel), bereikbaarheid (openbaar vervoer en korte-
afstandsverplaatsingen moeten aangetrokken worden). 
8.3. Openbare Netheid 
Een aantrekkelijke stad is natuurlijk ook een propere stad. Ook op dat vlak zijn blijvende 
inspanningen nodig: 
- Straatvegers zijn buurtwerkers en kunnen dienen als doorgroeibanen, maar 
straatvegers mogen bij de mensen niet aanzetten tot deresponsabilisering: de 
Brusselaar moet zich ervan bewust zijn dat afval (groot en klein) op de openbare 
weg niet kan. 
- Het is belangrijk om de middenstanders te responsabiliseren; ook via scholen kan 
hieraan gewerkt worden. We hebben nood aan meer en beter doordachte en 
geleegde vuilbakjes op de hoeken van de straten en aan de aanleg en het 
onderhoud van kleine openbare groene ruimten of braakland. 
- Beginnend bij kleinere winkeltjes en handelszaken kan het Brussels Gewest aan 
afvalpreventie doen door een “best practices”-campagne op te zetten en 
begeleiding door lokale mensen. 
- In het kader van de actie “Straatmus” kan een vrijwilliger (met vorming en kleine 
vergoeding) kan gezocht worden om het peterschap van een straathoek op zich te 
nemen, wat o.m. betekent het in het oog houden van de vuilbakjes en het 
onderhoud van de bomen en andere planten (al dan niet in bakken). 


9. 
STEDELIJK BRUSSEL :
Cultuur en sport
Brussel is de hoofdstad van Vlaanderen, van België en ook van Europa. Brussel 
is daarnaast ook een multiculturele stad. Het aan te bieden cultureel palet moet 
dan ook heel specifiek zijn, wil men een maximaal aantal mensen bereiken. Niet 
alleen moet rekening gehouden worden met de hoofdstedelijke en 
internationale functies van onze stad, ook de doelgroepen zijn erg bepalend. 
Voor haar cultuur- en sportbeleid wil CD&V rekening houden met deze diverse 
elementen. 
CD&V benadrukt de cruciale rol van de vrijwilligers in het culturele – en 
sportleven. Vrijwilligers moeten door de overheid in de watten gelegd worden. 
Cultuur : 
Brussel vervult een bijzondere rol in de uitstraling van de Nederlandse taal en 
cultuur. Het is daarom ook meer dan aangewezen om een kwalitatief en 
kwantitatief Vlaams cultureel aanbod te verspreiden in deze hoofdstad. Wat 
aangeboden wordt moet zowel cultuurliefhebbers van heel Vlaanderen lokken, 
alsook de volledige internationale gemeenschap, alle anderstalige groepen in 
Brussel aanwezig. 
Sport : 
CD&V wil van sport een evident gegeven maken. Sport is een vrijetijdsbesteding 
waartoe de stad op heel wat terreinen uitnodigend moet optreden, eerder dan 
afremmend. Uitbouw van groene ruimten en parken, waar ouders met kinderen 
kunnen voetballen op mooie en propere grasvelden en waar joggers een 
autoloos en interessant parcours kunnen afleggen.De volledige 
verkeersinfrastructuur moet herdacht worden vanuit het standpunt van 
wandelaars, fietsers, maar ook bewoners. De Brusselse straat moet opnieuw een 
plaats zijn waar oudere mensen durven flaneren, elkaar ontmoeten en waar 
kinderen durven (leren) fietsen. Deze aandachtspunten zouden er toe moeten 
leiden dat Brussel meer aantrekkelijk wordt voor jonge gezinnen, want deze 
groep vertegenwoordigt en waarborgt de toekomst van deze stad. 
9.1. Cultuur : sterke promotie van het cultureel aanbod in Brussel 
Er is globaal bekeken voldoende aanbod aan cultuur. CD&V wil er zich op toe leggen om 
dit aanbod maximaal te promoten. Er moet werk gemaakt worden van, en een strategie 
bepaald worden om het ruim Vlaams-Brussels aanbod zoveel mogelijk bekend te maken 
bij alle doelgroepen. Niet alleen hebben de 22 gemeenschapscentra een heel belangrijke 
rol te vervullen, ook TV-Brussel, Brussel Deze Week en Agenda spelen hier een cruciale 
rol. Nieuwe aangekomen Brusselaars moeten zo snel mogelijk ingelicht worden over de 
bestaande mogelijkheden en wegwijs geraken in alle Brusselse structuren. Men stelt vast 
dat studenten die hier in Brussel evolueren sneller aan hun trekken komen, dan personen 
die zich hier in de hoofdstad komen vestigen en er voor het eerst komen werken. 


Opgeslorpt door drukke werkuren doen zij er meer tijd over om echt kennis te maken 
met alle bestaande structuren.en te integreren. 
CD&V moet dan ook heel duidelijk de mogelijkheden formuleren. De agenda van Brussel 
Deze Week moet overzichtelijk zijn. Adressen van personen die interesse vertonen in de 
Vlaamse cultuur, moeten dadelijk opgenomen worden in een bestand. 
Een degelijke communicatie zal leiden tot een grote participatie, én van de Vlamingen,én 
van de anderstaligen, aanwezig in Brussel. 
CD&V wil verder de hand reiken naar de anderstalige Brusselaars en de internationale 
gemeenschap en deze interculturele relaties ook verder ondersteunen of uitbreiden, door 
: 
- Participatie in evenementen met internationale uitstraling zoals de grote 
zomerfestivals in Brussel (Boterhammen in het Park, Klinkende Munt, Plazey en 
Brosella) moeten absolute aandacht blijven houden. 
- De 11-julivieringen in gemeenten en gemeenschapscentra moeten verder en 
algemeen uitgebouwd en ondersteund worden en als dusdanig bekendheid 
verwerven. 
- Ook participatie stimuleren aan bi-culturele initiatieven met internationale 
uitstraling zoals het Internationaal filmfestival van Brussel en het Internationaal 
Festival van de Fantastische Film 
- Participatie aan het Kunstenfestival des Arts. 
- Het ter beschikking stellen van apparatuur met boven- en ondertiteling in alle 
culturele huizen moet mogelijk gemaakt worden. 
Nederlandstalige cultuurproducties moeten gepromoot worden naar alle 
Nederlandstaligen, maar ook naar alle anderstaligen met tevens nadruk op de zichtbare 
tweetaligheid van Brussel. 
CD&V wil ook de artistieke en inhoudelijke samenwerking tussen Vlaamse organisaties en 
de organisaties van andere gemeenschappen ondersteunen en dit zowel in het kader van 
bi-communautaire instellingen en initiatieven als daarbuiten. In dit verband wil de partij 
ook de mogelijkheid van een cultureel aanbod met de Franse Gemeenschap ten volle 
onderzoeken. 
9.2. Cultuur : voor iedereen ! 
Uit democratisch opzicht wil CD&V verder werk maken van de ondersteuning van het 
cultureel aanbod naar de verschillende doelgroepen toe. 
1) Kinderen en jeugd moeten aan hun trekken komen in de verschillende disciplines. Het 
kan ook een belangrijke bijdrage zijn in de aantrekkelijkheid van onze stad als 
woonplaats én om jonge mensen naar Brussel te lokken. Heel wat anderstalige ouders 
kiezen voor het Nederlandstalig onderwijs. Het is uiterst belangrijk dat we de kinderen in 
de stad een stevig aanbod formuleren naschools, opdat zij naast de taal ook kennis 
maken met de cultuur . Vlaamse bibliotheken moeten aanwezig zijn in alle gemeenten. 
Openingsuren moeten duidelijk aangegeven worden. Ouders moeten ingelicht worden 
welke de bestaande mogelijkheden zijn in de nabije omgeving. Waarom ook geen BIB-bus 
voorzien? Actieve ouders zijn niet steeds beschikbaar om hun kinderen naar de jeugdbib 
op het Muntplein te brengen. Musea op kindermaat en filmvoorstellingen in het 
Nederlands of minstens met Nederlandstalige ondertitels. Taal en uitspraak moeten 
kunnen verbeterd worden dankzij het gebruik en het luisteren naar goed filmmateriaal. 

 
2) Ook het culturele leven van de senioren, een steeds groeiende groep, blijft een sterk 
aandachtspunt voor CD&V. Vele senioren durven om veiligheidsredenen ’s avonds niet 
meer op stap. Zijn er genoeg namiddagvoorstellingen waar zij naartoe kunnen? Moet men 
ook niet in wijkverkenning investeren dankzij rondleidingen? Wie zijn stad beter kent zal 
ook minder schrik hebben. Rondleidingen in de zin van “Brusselbinnenstebuiten “. 
CD&V wil ook in voldoende infrastructuren voor de senioren voorzien. Volkstheater en 
amateurstoneel zijn thema’s die de senioren blijven boeien. Mooie klassieke concerten, 
aan hun smaken aangepaste muziek…Prijzen moeten ook aangepast zijn aan het inkomen 
van de de vele gepensioneerden. De cultuurcheque moet ook beter bekend gemaakt 
worden en de verschillende diensten van de VGC moeten meer in het daglicht gesteld 
worden. 
3) Het Vlaams cultureel aanbod moet ook rekening houden dat vele nieuwe Brusselaars 
niet steeds het Nederlands machtig zijn en/of soms andere culturele achtergronden 
hebben. Ze maken soms echter wel deel uit van de Vlaamse gemeenschap in Brussel via 
engagementen, via het onderwijs, de politiek, welzijn of andere…CD&V wil het Nederlands 
promoten via alle bestaande mogelijkheden o.a. het Huis van het Nederlands. Alle 
anderstaligen moeten hiervan op de hoogte gebracht worden en iedereen die het wenst 
moet voor een inschrijving aan bod kunnen komen. Het Huis van het Nederlands moet 
maximale ondersteuning krijgen, zowel in personeel als in middelen. 
4) Cultuur moet voor iedereen toegankelijk zijn in de grootstad. Men moet 
drempelverlagend werken. Naast subsidiëring van de artistieke creatie en de presentatie 
moet die uiterst succesvolle “incentive-regeling”de CULTUURWAARDEBONS volop in het 
daglicht gesteld worden met duidelijke bewegwijzering om hoe en waar ze aan te vragen 
9.3. Cultuur : musea, beeldende kunst, podium- en amateurkunsten 
De musea zijn en blijven belangrijke aantrekkingspolen en cultuurdragers voor de 
hoofdstad van Vlaanderen. CD&V wil die sector blijven dynamiseren en opwaarderen. 
Openingsuren moeten aangepast zijn aan het tijdschema van werkende mensen. 
Beeldende kunst: moet een volwaardige plaats behouden in het globaal cultureel beleid. 
Infrastructuren moeten aangeboden worden. Een eventuele samenwerking met 
middenstanders die infrastructuren kunnen ter beschikking stellen moet ondersteund en 
gepromoot worden. 
Podium-en amateurkunsten moeten ondersteund worden. CD&V onderkent het artistiek 
belang van de Vlaamse organisaties voor podiumkunsten in Brussel. Waarachtige publieke 
ruimtes waar alle Brusselaars zich thuis kunnen voelen zijn een absolute prioriteit. 
9.4. Cultuur : cruciale rol van de gemeenschapscentra, de verenigingen en hun 
vrijwilligers 
De 22 gemeenschapscentra spelen - samen met de vele Nederlandstalige verenigingen 
die in Brussel actief zijn, en die trouwens door de gemeenschapscentra ten volle 
ondersteund moeten worden - een cruciale rol in Brussel. Ze vormen een open, 
Nederlandstalig netwerk en bieden veel aandacht aan culturele en sociale noden. Zij 
bereiken gelukkig ook vele allochtonen. 
Deze verenigingen en gemeenschapscentra (en zeker ook de vrijwilligers die aan de basis 
van de werking ervan staan), moeten dan ook blijvende steun en stimulansen krijgen 
vanwege de overheid. Vrijwilligers en verenigingen vormen immers het warme, kloppende 
hart van de samenleving. 


Een verdere verlaging van de subsidies voor de gemeenschapscentra, zoals dit het geval 
is in 2004, is niet aanvaardbaar. Verder moet de overheid toezien dat alle 
gemeenschapscentra, ook de kleinere, kunnen beschikken over een geschikte, 
aangepaste en aantrekkelijke infrastructuur. 
9.5. Sport : een integratie-instrument 
Een sport beoefenen is voor elke inwoner van deze stad van kapitaal belang, niet alleen 
voor zijn gezondheid, maar ook op sociaal vlak, en als integratiemiddel in deze stad. 
Buren moeten kennis maken met elkaar. Samen sport beoefenen is het middel bij uitstek 
om mensen te leren kennen.Het is wel degelijk dé manier om verschillende sociale 
groepen en culturen met elkaar in contact te brengen. De CD&V wil uitdrukkelijk oog 
hebben voor de mogelijkheden tot integratie die de georganiseerde sportbeoefening biedt 
en wil in dit verband ook werken aan een geschikte omkadering. 
9.6. Sport : infrastructuur 
De CD&V engageert zich voor de verdere uitbouw van de Brusselse sportinfrastructuur. 
Ook de toegankelijkheid is een blijvend aandachtspunt. 
De investeringen die in dit verband gebeuren, hebben zowel betrekking op de eigen 
infrastructuren van VGC als op de infrastructuur van derden. 
9.7. Sport : aanbod en promotie 
De CD&V wil werk maken van de promotie naar sport naar de verschillende doelgroepen 
toe. Deze sportpromotie heeft als doelstelling de sportparticipatie te verhogen. Verdere 
inspanningen zijn noodzakelijk om de kwaliteit van het sportaanbod te verhogen en de 
nodige randvoorwaarden te realiseren voor een degelijk en vernieuwend sportbeleid. Er 
moet constructief en degelijk worden samengewerkt met BLOSO en de VGC-sportdienst, 
die als lokale actor optreedt en zowel de plaatselijke als hoofdstedelijke taken op zich 
neemt. 
De VGC moet de sportpromotionele activiteiten van de Vlaamse sportclubs en van de 
Vlaamse gemeenschapscentra ondersteunen en coördineren. 
Meer promotie moet gemaakt worden rond de bestaande sportgids ( een nuttig 
instrument!) die te verkrijgen is bij de VGC of de gemeenschapscentra. De bevolking 
moet er wegwijs in geraken. Er moet melding gemaakt worden van de bestaande privé-
initiatieven. 
Wat betreft de zwembaden: infrastructuren moeten intensiever gebruikt worden. Alle 
bestaande school en privé-infrastructuren moeten in een bestand opgenomen worden en 
vervolgens ter beschikking gesteld worden. Openingsuren moeten aangepast worden aan 
het uurrooster van de actieve bevolking.Er zijn bijna geen zwembaden waar men ’s 
avonds naar toe kan. Er zou een beurtrol moeten kunnen georganiseerd worden in 
overleg met de verschillende zwembaden. Ook voor kinderen is het belangrijk op een 
georganiseerde wijze zweminfrastructuren aan te bieden. Voor alle kinderen van de 
basisscholen staat het zwemmen in de eindtermen. Zwemmen is dan ook de gezonde 
familiesport bij uitstek ! 


CD&V wil de nodige stappen ondernemen opdat de Brusselaars de gelegenheid krijgen op 
voor hen haalbare uren een sport te beoefenen. Ook de gemeenschapscentra moeten 
hierin het persoonlijk contact bevorderen en personen aan elkaar voorstellen. Er moet 
impliciet werk gemaakt worden van de onthaalfunctie als belangrijkste opdracht voor alle 
gemeenschapscentra, waar zij heel duidelijk op alle bestaande sportmogelijkheden 
kunnen duiden. 
Sport moet veel meer gepromoot worden met de nadruk op de sociale contacten die 
hierdoor bevorderd worden…alsook het ontstaan van netwerken in dit verband. In Brussel 
Deze Week stelt men elke week de ”chou” van de week voor. Waarom niet elke week 
kennis maken met een voorzitter van een sportvereniging. 
CD&V wil absoluut in haar sportbeleid rekening houden met het stedelijk en multicultureel 
karakter van Brussel.Specifieke acties naar bepaalde bevolkingsgroepen en/of kansarme 
buurten kunnen als hefboom fungeren voor sociale integratie en stellen de openheid van 
de Vlaamse gemeenschap naar anderstalige bevolkingsgroepen duidelijk in het daglicht. 
9.8. Sport : ondersteuning van amateuristische sportbeoefening 
De CD&V is zich meer als ten volle bewust van het maatschappelijk belang van de 
amateuristische sportbeoefening. De CD&V wil voorrang geven in dit kader aan de diverse 
sportclubs en de vele sporttakken de nodige ondersteuning geven. 

 
10. 
BEWEGEND BRUSSEL : 
Mobiliteit 
Mobiele mensen en bedrijven in een gezellige stad ! 
Goede mobiliteit is van levensbelang voor de ontwikkeling van een stad waar 
het goed is om te wonen, te werken en te leven. CD&V wil oplossingen voor het 
mobiliteitsvraagstuk naar voor schuiven die sociaal zijn (aandacht voor de 
zwaksten), die economisch verstandig zijn (mobiliteit is nodig voor jobkansen), 
die ecologisch verantwoord zijn (geen extra druk op ons leefmilieu) en die de 
levenskwaliteit van Brusselaars echt ten goede komt (beperking van de geluids- 
en andere omgevingshinder). 
10.1. Het openbaar vervoer 
Het openbaar vervoeraanbod kende de afgelopen jaren in Brussel een sterke groei. Toch 
moet het, ondanks de indrukwekkende verwezenlijkingen van de laatste jaren, verder 
verhoogd en verbeterd worden. Met de bestellingen van nieuwe metro- en tramstellen en 
met de nieuwe metro- en tramplannen is hiervoor de basis reeds gelegd. Nu moet o.a. 
ook de bestelling van nieuwe, moderne bussen gerealiseerd worden. Ook deze nieuwe 
voertuigen moeten gekenmerkt worden door hun gebruiksgemak, in het bijzonder voor 
mensen die slecht te been zijn. 
Openbaar vervoer moet aantrekkelijker worden door de reizigers sneller ter bestemming 
te brengen dan wanneer ze de wagen zouden gebruiken, en dit op een comfortabele 
manier. Daarom moet in Brussel – zoals in zovele moderne Europese steden – resoluut 
gekozen worden voor meer plaats voor openbaar vervoer: de procedure voor de aanleg 
van eigen bus- en trambanen moet vereenvoudigd en versneld worden (en er moet voor 
gezorgd worden dat de auto’s in geen geval deze banen gebruiken), en de investeringen 
in dat verband moeten opgevoerd worden. De geslaagde projecten van banen in 
tegenrichting (zoals de Schildknaapstraat) verdienen navolging. Wie het openbaar 
vervoer hindert (dubbelparkeren of parkeren op een halte, misbruik van bus- of 
trambanen) moet kordaat worden aangepakt. Volgens CD&V kan dit het best gebeuren 
door een aantal verkeerspolitiebevoegdheden op gewestelijk vlak uit te oefenen : wij zijn 
voorstander van een gewestelijke mobiliteitspolitie. Sommige regels moet men ook 
vlotter doen naleven door ze administratief af te handelen. 
Het aanbod moet ook verder worden uitgebreid. Het succes van de nieuwe metrostations 
laat zich nu reeds voelen. De verhoging van frequenties heeft zijn uitwerking niet gemist. 
De MIVB kent vandaag meer dan een derde meer reizigers dan in 1999. Ook al heeft de 
federale meerderheid de afgelopen jaren nagelaten om het project van Gewestelijk 
Expressnet echt op de sporen te zetten, dat betekent niet dat men in het Brussels Gewest 
ondertussen geen verdere vooruitgang kan boeken. De overlegmechanismen tussen de 
overheden en vervoersmaatschappijen moeten ook efficiënter gebruikt worden, want 
alleen via samenwerking zal een GEN kunnen worden uitgebouwd dat de verkeersstromen 


tussen de hoofdstad en het hinterland vlot doet verlopen. De diverse overheden moeten 
de nodige budgetten voor de uitwerking van het GEN voorzien. 
Eventueel moet gewerkt worden met « tramtreinen » als alternatief voor nieuwe 
metrotunnels: gebruik van spoorweginfrastructuur kan zorgen voor goed openbaar 
vervoer in zones die nu niet door metro bediend worden (b.v. Ukkel, Vorst, Schaarbeek, 
Sint-Agatha Berchem). Door het gebruik van voertuigen die zowel op trein als 
tramsporen kunnen rijden kan bovendien voor een integratie in de rest van het openbaar 
vervoernet gezorgd worden. Elke uitbreiding maar ook aanpassing van het net 
(bijvoorbeeld nieuwe tramaanleg) moet wel gepaard gaan met een aandachtige en 
wetenschappelijke behoeftenstudie en met goed lokaal overleg en communicatie met de 
bewoners en handelaars van de omgeving. 
Ook ‘s morgens vroeg, ‘s avonds (nachtnet) en in het weekend moet het aanbod beter 
inspelen op de vraag. Dit kan door meer trams en bussen te laten rijden of een service 
met collectieve taxi’s of belbussen te organiseren. In vele gevallen moet nog beter 
worden samengewerkt met de bedrijven (bedrijfsvervoersplannen) of met de 
organisatoren van bijzondere evenementen, zodat men zijn auto wat vaker aan de kant 
kan laten staan. 
CD&V wil geen oorlog verklaren aan het autogebruik, en zeker niet aan het autobezit. Wel 
wil zij met alle middelen – ook met de fiscale bevoegdheid van het Gewest – een beleid 
voeren dat mensen aanmoedigt om de auto enkel te gebruiken wanneer dat echt nodig is. 
In het bijzonder de vele honderden duizenden mensen die niet in Brussel wonen, maar er 
wel gebruik van maken (voor hun job, hun uitgaansleven, hun zorgvoorzieningen, hun 
onderwijs) moeten begrijpen dat de Brusselaars een gastvrije, maar vooral ook leefbare 
stad willen voor henzelf en voor hun kinderen. 
De veiligheid op het openbaar vervoer is een bijzonder aandachtspunt. Meer 
aanwezigheid van politie op metro, tram en bus is noodzakelijk om het gevoel te 
verhogen dat men in Brussel op elk moment van de dag in alle veiligheid kan reizen. Ook 
het opvoeren van de menselijke aanwezigheid vanwege de MIVB kan – eerder nog dan 
zware investeringen in infrastructuur – helpen om een veiliger omgeving te creëren voor 
de reizigers van het openbaar vervoer. Vandalisme en criminaliteit moeten radicaal 
worden aangepakt. Het veiligheidspersoneel van de MIVB verdient een sluitend juridisch 
statuut. 
De tram- en bushaltes verdienen het om gebruiksvriendelijker, praktischer en 
esthetischer te worden : zij maken deel uit van het visitekaartje van een stad, en zijn 
onmisbaar voor het comfort van de gebruiker van het openbaar vervoer. Daarom zou het 
ook beter zijn, mochten ze niet langer worden beheerd door de gemeenten, maar door de 
MIVB. Het is tenslotte zij die moeten instaan voor een goede dienstverlening inzake 
openbaar vervoer. 
Al deze maatregelen moeten gepaard gaan met de toekenning van bijkomende middelen 
aan de MIVB, zodat dit overheidsbedrijf, dat meer dan 6 000 mensen tewerkstelt, geen 
schulden moet maken die haar voortbestaan bemoeilijken. De federale overheid en de 
andere Gewesten zouden in verband met de mobiliteit van hun hoofdstad mee (financiële) 
verantwoordelijkheid moeten opnemen. Een gevolg hiervan kan dan ook de verlaging van 
de prijs van het openbaar vervoer zijn voor de gebruiker ervan. 
10.2. Zachte weggebruikers 


We willen meer plaats voor zachte weggebruikers (voetgangers, fietsers, en ook mensen 
met beperkte mobiliteit) : de herinrichting van de Wetstraat verdient navolging op andere 
plaatsen. Het jaarlijks aantal aangelegde en herstelde voet- en fietspaden moet verder 
opgevoerd worden. Het moet plezieriger gemaakt worden om te voet te gaan. 
Ook de combinatie van fietsen en het gebruik van openbaar vervoer moet worden 
aangemoedigd, in het bijzonder door de garantie te geven dat men zijn fiets veilig en 
gratis kan achterlaten aan belangrijke knooppunten van het openbaar vervoer. 
Ook de sector van de taxi’s in Brussel verdient aandacht. Als Vlaamse christen-
democraten verlangen we dat er kwaliteitscertificaties komen. Wie beroep doet op een 
taxi, zal zo kunnen rekenen op een correcte, professionele, en dus ook tweetalige, 
service. 
10.3. Leefbaarheid 
De aanleg van autoluwe zones moet het stadsleven aantrekkelijk maken. Autoluwe zones 
moeten er niet alleen in de vijfhoek komen, maar ook in de andere centra van de stad 
(b.v. in woonwijken, winkelcentra, …). Tegelijk dient voor gepaste parkeervoorzieningen 
gezorgd worden. 
Ook de netheid van straten, pleinen en metrostations is essentieel om het leven in de 
stad aangenaam te maken, net zoals de aanwezigheid van groenvoorzieningen. Via een 
goede ruimtelijke ordening moet verstandig worden omgesprongen met de beschikbare 
ruimte. 
In het algemeen is CD&V er voorstander van dat het beleid inzake parkeren maximaal 
wordt georganiseerd op gewestelijk vlak. Ook op gewestelijk vlak kan men via goed 
overleg met bewoners en lokale organisaties komen tot oplossingen die aangepast zijn 
aan het terrein. 
Wie ervoor kiest om in de stad te komen wonen, heeft al meteen de meest ecologische 
keuze gemaakt, en mag hiervoor niet ontmoedigd worden. Wij zijn voorstander van het 
veralgemenen van de bewonerskaart in gans het Gewest. 
10.4. Het goederenvervoer 
Tal van problemen worden veroorzaakt door een onoordeelkundige organisatie van de 
goederenstroom. Daarom moet er een betere organisatie van het vrachtwagenverkeer in 
de stad komen. Hiervoor moeten de routes voor vrachtvervoer beter gereglementeerd en 
gesignaliseerd worden. Er moet ook een specifieke reglementering en signalisatie komen 
voor de laad- en loszones zodat ze op een correcte wijze gebruikt worden. De oprichting 
van stedelijke distributiecentra kan eveneens zorgen voor een betere organisatie van de 
goederenstroom. Tevens willen wij het goederenvervoer via spoor- en waterwegen 
aanmoedigen, zeker voor het lange afstandtransport. Een binnenschip vervangt makkelijk 
100 zware vrachtwagens. Zo vermijden we dat vrachtwagens onze wegen en straten 
doorkruisen. De rol van de Haven van Brussel is hierbij cruciaal. 



