TÖÖTAV EESTI
Rahvaerakonna Mõõdukad põhiseisukohad Riigikogu valimisteks
Rahvaerakonna Mõõdukad eesmärk on õiglane ühiskond ning tulemuslikult töötav ja terve Eesti.
Eesti seisab NATO ja Euroopa Liidu lävel ning sellega on kümme aastat väldanud pingutav üleminekuaeg lõpule jõudmas.  Eesti on saavutanud stabiilse arengu ja rahvusvaheliselt tagatud julgeoleku. Kiire majandusliku edu pahupooleks on ebavõrdsuse süvenemine.  Nüüd ootab rahvas õigusega tulude õiglasemat jaotamist, kõigi ühiskonnakihtide heaolu kasvu ning võrdset võimalust arenguks.
Et seda saavutada, seavad Mõõdukad oma poliitikale järgmised sihid:
Esiteks, Mõõdukad suurendavad palgasaaja kindlustunnet ja sõlmivad tulupoliitilise kokkuleppe.
Eesti majanduse tootlikkus sõltub nii ettevõtjate võimalustest kui ka töötegijate haritusest, tervisest ja veendumusest, et töö toob parema elu. 
Mõõdukad seisavad palgasaajate ja FIE-de õiguste ja huvide eest. 
Mõõdukad nõuavad, et valitsus ja tööturu osapooled sõlmiksid igal aastal tulupoliitilise kokkuleppe, millega määratakse kindlaks kõigi töötajate palga kasv, maksuvaba tulu määr ja maksupoliitika muudatused, kulutused tööhõivele ning töötajatele tööandja poolt võimaldatava maksuvaba täiendkoolituse ja taastusravi kulud.
Kui on tööd ja palka, siis suurenevad ka pensionid.
Teiseks, Mõõdukad toetavad tulude õiglasemat jaotamist. 
Keskmine palk peab suurenema madalamate ja keskmiste palkade tõstmise, mitte väheste ülikõrgete palkade jätkuva kergitamise tulemusena. Mõõdukad soovivad tulude õiglasemat jaotust ühiskonnas ning peavad võimalikuks astmelise tulumaksu kehtestamist.
Kolmandaks, Mõõdukad tagavad lapsevanematele kindlustunde.
Eesti tulevikku ohustab tööealise elanikkonna kahanemine ja uute põlvkondade väikesearvulisus. Lapsevanematelt tuleb võtta hirm lapse sünniga kaasnevate majandusraskuste ees. Sündimuse suurendamiseks peavad Mõõdukad möödapääsmatuks maksta lapse sünnile järgneval aastal kodus last kasvatavale vanemale 50 000 krooni aastas ning tagada talle  tasuta enesetäiendusvõimalused, et ta saaks pärast lapsepuhkust edukalt tööellu naasta.
Neljandaks, Mõõdukad teevad ettepaneku rahastada omavalitsusi õiglasemalt, mis annab kõigile Eesti piirkondadele paremad arenguvõimalused.
Süvenev pealinnakesksus on pärssinud Eesti väiksemate linnade ja muude asulate arengut. Mõõdukad on veendunud, et Eesti riigil tuleb asuda otsustavalt vähendama piirkondlikku ebavõrdsust, kasutades selleks investeeringute ja riigi maksutulude õiglasemat jaotamist. Tuleb taastada veendumus, et ka kodukohas saab teha korraliku tasu eest jõukohast ja erialast tööd. Mõõdukate siht on hariduse, sotsiaalteenuste ja tervishoiu hea kvaliteet ja kättesaadavus kõikjal Eestis. Mõõdukad suurendavad selleks omavalitsustele tagatud osa SKP-st, lisavad neile otsustusvabadust ja toetavad kohalikku algatust oma elu paremaks muutmiseks. 
Viiendaks, Mõõdukad suurendavad investeeringuid  teadus- ja arendustegevusse, haridusse ja kultuuri.
Eesti tulevik nõuab rohkem investeeringuid inimestesse. Mõõdukad soovivad kindlustada Eesti arengupotentsiaali Euroopa ja maailma konkurentsis, panustades teadusmahuka tootmise arengusse ning elukestvasse haridusse. Euroopa Liidust loodetavate suurte toetusrahade jaotamisel tuleb inimkapitali arengusse panustatav osa suurendada vähemalt kolmandikuni. Ajude äravoolu vältimiseks tuleb andekatele ja haritud  noortele tagada maksimaalsed eneseteostusvõimalused oma kodumaal. 
Kuuendaks, Mõõdukad seisavad  rohelise Eesti eest.
Järeltulevad põlvkonnad ei pea puudust tundma Eesti kaunist ja liigirikkast loodusest, puhtast õhust ja veest. Mõõdukad kaitsevad igameheõiguse säilimist metsas ja veekogude ääres. Mõõdukad taotlevad peretalude allesjäämist ning metsa ja maa heaperemehelikku kasutamist, et panna piir röövettevõtjate karistamatule tegutsemisele. Keskkonnasäästliku majandamise arengukavad tuleb ellu viia,  keskkonnanorme tuleb tingimusteta täita.
Seitsmendaks, Mõõdukad kannavad hoolt kodanikuühiskonna igakülgse arendamise eest.
Kodanikuühiskonna areng on inimkeskse ühiskonna arengu tagatis. Mõõdukad toetavad kodanikuühenduste aktiivset kaasamist avaliku võimu otsusteprotsessi.
NATO ja  Euroopa Liit ei kindlusta iseenesest Eesti turvalisust ja majanduse edenemist. Meie ise peame tagama rahva ja riigi töövõime. Mõõdukate poliitika elluviimine on rahva püsimajäämise kindel tagatis ning kindlustab Eestile maksimaalse kasu Euroopa Liidu liikmeks olekust. Mõõdukad teevad koostööd kõigi ühiskondlike organisatsioonide ja poliitiliste jõududega, kes meie põhiseisukohti jagavad.