EESTI MAARAHVA ERAKONNA VALIMISPLATVORM 
EME eesmärk on Eesti maarahva poliitilise tahte kujundamine selgel programmilisel ja organisatsioonilisel alusel, et saavutada rahvusliku majanduse, s.h. põllumajanduse säilimine, maaelu riiklik väärtustamine/ja kogu ühiskonna tasakaalustatud areng.
Maaelu on Eesti omariikluse üks aluseid. Linn oma avatusega soodustab uuenemist, maa on enam säilitanud traditsioone ja rahvuslikku omapära. Oma arengutee leidmisel ja integreerumisel tänapäeva maailma peame tuginema nende vastastikusele seosele.
EME peab oluliseks ühiskondlikku kokkulepet Eesti pikaajalise arengustrateegia loomiseks. Selle eesmärgid ja põhimõtted peavad olema aluseks kõigile teistele eesti arengut puudutavatele kavadele.
Eesti praeguse majanduspoliitika põhiküsimuseks peame luua ainelised ja seadusandlikud tingimused sotsiaalse turumajanduse arengumudeli käivitamiseks.
EME taotlusteks majanduspoliitika alal on:
- luua paindlik, terviklik ja mitmekesine rahvuslik majanduspoliitika,
- riiklikult reguleerida strateegiliselt tähtsaid majanduslikke ja sotsiaalseid protsesse majanduslike hoobade kaudu (maksu-, krediidi-ja valuutapoliitika),
- orienteeruda valmistoodangu ekspordile,
- aktiivselt kaasata väliskapitali ja reguleerida selle efektiivset kasutamist.
Põllumajanduse reformipoliitika põhieesmärgiks peame maaomaniku-maaharija klassi väljakujundamist. Eesti põllumajandus peab katma põhiliste saaduste osas kogu riigi sisetarbe, võimaldama luua strateegilised riigiressursid ning andma konkurentsivõimelist toodangut ekspordiks.
Ajakohane, maailmas konkurentsivõimeline, rahvuslikule kapitalile rajatud põllumajandus on riigi majandusliku sõltumatuse ja seega rahvuse eksistentsi alus.
EME peab oluliseks arendada ja kaasajastada kalandust kui strateegilise tähtsusega tootmisharu, mis annab asendamatut põhitoidust ning suurele osale rahvast tööd ja tegevust.
Metsanduspoliitika aluseks peame era- ja riigimetsade majandamist ühtsetel alustel. Oluline on tagada metsade taastootmine ning metsamaterjali ümbertöötamine kohapeal, mitte selle eksportimine väärtustamata toormena.
EME peab õigeks, et maksusüsteemi aluseks on mõõdukalt progresseeruv tulumaks. Tuleb tõsta maksuvaba miinimumi.
Koos majandusprogrammidega tuleb käivitada sotsiaalsed programmid tagamaks iibe tõusu inimeste tervise ja heaolu paranemist ning väärikat äraelamist neile, kes ise end aidata ei suuda. Tahame luua inimkeskset, mitte rahakeskset ühiskonda.
Riigi põhiülesanneteks peame :
- tingimuste loomist eesti rahvuse säilimiseks ja arenguks,
- inimeste õiguste ja vabaduste kaitset,
- stabiilse sisekorra ja rahvusliku julgeoleku tagamist,
- kompromisside leidmist erinevate ühiskonnakihtide huvide vahel
- hariduse ja tervishoiu edendamist ning sotsiaalse õiguse tagamist.
Demokraatliku ja stabiilse arengu eelduseks peame erainitsiatiivi ergutamist, iseseisvate ühiskondlike struktuuride ning demokraatlike otsustusmehhanismide teket. 
Pooldame võimu detsentraliseerimist. Otsused tuleb vastu võtta nii madalal juhtimistasandil kui vähegi võimalik. Rahval on õigus võimuesindajate otsevalimiseks ja tagasikutsumiseks ning referendumite algatamiseks.
Eestimaa on eesti rahva ajalooline kodumaa, ainus kolh maailmas, kus eestlastel kui põlisrahval on õigus luua endale tingimused kestvaks arenguks ja rahvuslikuks julgeolekuks. Rahvus kestab seni, kuni kestab tema keel, eneseteadvus ja kultuur.
Eesti rahvuse säilimine on võimalik vaid iseseisvas ja sõltumatus omariigis, kus eestlased on põhirahvuseks, kus eesti keel on ainus riigikee, ja kus maa kuulub valdavalt põhirahvale. 
Regionaalpoliitika eesmärgiks on Eesti ajalooliste paikkondade säilimine ning rahvusliku asuala terviklikkuse taastamine ja arendamine.
Väikerahvana peame toetuma eelkõige oma kõrgele vaimsele potentsiaalile, hoolitsema selle tugevdamise ja arendamise eest, et jääda peremeheks omal maal ning säilitada majanduslikust ja kultuurilisest integratsioonist hoolimata oma eripära.
Seetõttu peame haridust üheks Eesti arengu prioriteediks.
Hariduspoliitika aluseks peame võrdsete võimaluste loomist hariduse saamiseks; see ei tohi sõltuda inimese elukohast, sotsiaalsest ega varanduslikust seisundist. Toetame pidevõppe ideed ning täiskasvanute täiendõppe soodustamist.
Oluliseks peame paikkondliku haridusvõrgu kujundamist! kus põhikoolide ning gümnaasiumide kõrval oleksid esindatud ka kõrgkoolid (kolledzhid). Väga tähtsaks peame väikeste maakoolide loomist ja säilitamist, et kindlustada eesti elanikkonna paiksust kogu territooriumi ulatuses. 
Rahvuskultuur haarab nii professionaalse (kõrg-)kultuuri kui ka rahvakultuuri. Väikerahvana on meile eriti tähtis nende vahelise sideme ja rahvusliku kultuuriühtsuse säilimine.
Kultuur määrab ühiskonna moraalse palge. Kommertskultuuri pealetungi tingimustes vajab rahvuskultuur riiklikku kaitset ning nii moraalset kui rahalist toetust. EME toetab kultuuri finantseerimisallikate paljusust. Tuleb luua sponsorlust soodustav maksusüsteem. 
EME väärtustab maakultuuri kui maarahva ideekapitali, mis kannab endas rahvuslikke traditsioone ja eetilisi alusväärtusi, kindlustab kiiresti muutuvas ajas stabiilsuse ja järjepidevuse. Eriline tähtsus on siin kodul, viimases aga on oluline roll naisel ja emal.
Toetame ja väärtustame perekonda kui traditsiooniliste väärtuste ja sugupõlvede järjepidevuse kandjat.
Meie eesmärgiks on taastada ja põlistada eesti küla kui sotsiaalne ja kultuuriline kooslus, mille aluseks on talupere. 
Olles avatud uuele ja minnes kaasa muutustega tahame jääda iseendaks, hoides alles oma rahvuslikud põhiväärtused ja põhitõed. 
Kinnitades oma toetust säästva, tasakaalustatud arengu põhimõttele, kutsume üles kõiki, kellele need ideed on lähedased, ühendama oma jõud inimkeskse, koostööl põhineva turvalise heaoluühiskonna ülesehitamiseks.
Veel on Eesti tulevik meie teha!
EESTIMAA ON MEIE MAA!
