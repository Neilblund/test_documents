Důchodci, zdravotně postižení, sociálně slabí, občané předdůchodového
NABÍZÍME VÁM PROGRAM PRO DŮSTOJNÝ ŽIVOT, PRO DŮSTOJNÉ STÁŘÍ

Vážení občané, důchodci, zdravotně postižení, občané předdůchodového věku. Jsme Vaší stranou založenou v roce 1989, jejímž hlavním cílem a posláním je prosazování oprávněných požadavků, zejména občanů starší generace.
Náš politický program je zaměřen výrazně na sociální oblasti, které podstatně ovlivňují život těchto skupin obyvatelstva.
Jsme jediná politická strana důchodců, která tyto své programové cíle chce prosazovat prostřednictvím volených zástupců v zastupitelských sborech.
Nechceme bezmocně přihlížet k politice současné vlády, která zbídačuje široké vrstvy obyvatel a umožňuje rychlé a často nepoctivé bohatnutí malé skupiny občanů.
Chceme se bránit proti chudobě zhoršování podmínek ve zdravotní péči, nezaměstnanosti, chceme prosazovat pro naše občany dostupné bydlení. pro naše děti a vnuky bezplatné školní vzdělání.
My jsme s Vámi - pojďte s námi společně prosazovat oprávněné zájmy a požadavky důchodců, občanů předdůchodového věku, zdravotně postižených a sociálně slabých rodin.
DŮCHODCI ZA ŽIVOTNÍ JISTOTY
hájí práva starší generace, sociálně ohrožených občanů


Volební program
STRANY
důchodců za životní jistoty
sleduje zejména tyto cíle:
- Důchody nejsou milodarem vlády, jsou odloženou spotřebou každého občana, na který má zákonné právo. Proto požadujeme, aby valorizace byla prováděna pravidelně podle růstu a inflace mezd, a aby reálná hodnota důchodů byla vyrovnána na úroveň roku 1989 do roku 1997.
- důstojné bydlení je základním právem občana. Požadujeme obnovit státní bytovou výstavbu a přijetí zákona na ochranu nájemníku, který by žádoucím způsobem bránil nájemníky a zajistil dostupné bydlení pro každého občana.
- nejcennější hodnotu, kterou člověk má, je život a zdraví. Proto požadujeme, aby stát zajistil občanům právo na bezplatnou a kvalitní lékařskou péči, bezplatné léky a pomůcky. 
- jednou ze základních povinností státu je zajistit bezpečnost, život a majetek občanů. Proto budeme prosazovat přehodnocení trestněprávních norem, omezit příliv a pobyt nežádoucích cizinců v ČR, obnovit povinnost vězňů pracovat, zvýšit nároky na výběr bezpečnostního aparátu a justice.
- prosperita hospodářství je přímo závislá na vzdělanosti národa. Proto prosazujeme právo na bezplatné školní vzdělání pro každého a na zkvalitnění způsobu vzdělání. V oblasti kultury budeme prosazovat opatření k zabránění ničení, rozkrádání a nezákonného vývozu kulturních památek.
- výkonná ekonomika je zárukou bohatého státu a důstojného života každého občana. Chceme proto stát s výkonným hospodářstvím, trváme na důsledné ochraně našeho přírodního bohatství. Proto prosazujeme vypracování dlouhodobé koncepce státní hospodářské politiky, ochranu našeho českého hospodářství před zahraniční konkurenci. Žádáme snižování státního aparátu , důsledné postihování daňových a celních úniků a vysokými tresty zamezování korupce.
- budeme požadovat prověření nezákonně získaného majetku, podvodů při privatizaci a přísné potrestání viníků, kteří zapříčinili všestranný úpadek naší společnosti.
- transformace nepřinesla očekávaný rozvoj našeho zemědělství. Proto požadujeme vypracování dlouhodobé zemědělské politiky, regulaci cen v potravinářském průmyslu, státní podporu zemědělské výroby a její ochranu před dovozem potravin, které se v dostatečném množství vyrábějí v ČR
- budeme usilovat o to, aby ČR byla vždy demokratickým, sociálním, svrchovaným a neutrálním státem. Chceme udržovat přátelské vztahy se západními i východními státy, zejména s našimi sousedy.
