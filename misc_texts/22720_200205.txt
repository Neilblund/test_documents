
Lijst Pim Fortuyn
ZAKELIJK MET EEN HART
Begin 2002 wordt de politiek-maatschappelijke
situatie in Nederland bepaald door sociaal-
economische tegenwind, enerzijds als
gevolg van de wereldwijde economische neergang
na de terreurdaden van 11 september
2001, anderzijds door de oplopende collectieve
lasten en inflatie. De internationale veiligheidssituatie
is instabiel. Europa is een bureaucratie
die de burgers nauwelijks interesseert, laat
staan inspireert. Na bijna acht jaar Paars is de
welvaart in Nederland toegenomen, mede
dankzij economische rugwind en de inzet van
het bedrijfsleven, maar dit wordt overschaduwd
door toenemende criminaliteit en grote
tekortkomingen in onderwijs en gezondheidszorg.
Door het Paarse gedoogbeleid is een
tweedeling in de hand gewerkt, waardoor grote
groepen allochtonen niet actief deelnemen aan
het maatschappelijk verkeer. Nederland is geen
immigratieland. De jaarlijkse toestroom van
tienduizenden nieuwkomers die veelal in de
illegaliteit belanden, moet stoppen. Alleen dan
kan de integratie en emancipatie van minderheden
slagen. De LPF wil daaraan met kracht
werken, maar eist ook de volle inzet van de
minderheden, want het is de moeite waard om
Nederlander te zijn.
Paars heeft Nederland opgescheept met o.a.:
- een volkomen vastgeroeste zelfgenoegzame
politieke cultuur van benoemde regenten
zonder creatief of lerend vermogen;
- een zwaar teleurstellende gezondheidszorg
met doden door wachtlijsten;
- achterblijvend onderwijs met klassen die naar
huis worden gestuurd;
- hoge inflatie ten koste van minder
draagkrachtigen en onze exportpositie;
- hoge criminaliteit waardoor de burger zich
op straat noch thuis veilig voelt;
- een voor toekomstige generaties onverantwoord
aantal van een miljoen WAO’ers;
- door gedoogbeleid onvoldoende beschermen
van de belangen van burgers;
- grote problemen op het gebied van de mobiliteit;
- uit de hand gelopen immigratie in een overbevolkt
land;
- door sociaal-culturele achterstanden met
Zakelijk met een hart
name in de grote steden een ernstige tweedeling
van de bevolking;
-het vastlopen van het poldermodel met onvoldoende
bescherming van de koopkracht
van de burger en onvoldoende waarborgen
van het democratisch gehalte van de samenleving.
Lijst Pim Fortuyn (LPF) wil aan deze problemen
het hoofd bieden door een nieuw zorgzaam
en zorgvuldig beleid. Zorgzaam omdat
alleen daardoor de belangen van alle Nederlandse
burgers zonder onderscheid naar ras,
geloof of geaardheid kunnen worden gediend.
Zorgvuldig omdat steeds gestreefd zal worden
naar kleinschalige op de menselijke maat gebaseerde
oplossingen. Onze standpunten zijn
zakelijk, maar met een hart.
Volksgezondheid
Door verkeerde inrichting van de zorg en de
regelzucht van de centrale overheid is de gezondheidszorg
in ons land in een crisis gekomen,
waardoor aan velen niet meer de zorg
geboden kan worden waar men in een beschaafd
westers land op zou moeten kunnen
rekenen. Met name de wachtlijsten voor
levensbedreigende ziekten zijn onacceptabel.
In de zorg is sprake van enorme bureaucratie
waardoor een wanverhouding is ontstaan tussen
het geïnvesteerde geld en de geboden kwaliteit.
Het huidige bestel zal niet in staat zijn
de problemen in de gezondheidszorg op te lossen,
laat staan de toekomstige vergrijzingsgolf
het hoofd te bieden. De LPF wil door het stellen
van heldere criteria inzake kwaliteit en
kwantiteit van de zorg en het frequent hierop
afrekenen, bereiken dat weer geboden wordt
waar de burger recht op heeft. Het is aan de
sector zelf om dit te organiseren, in eerste instantie
op basis van de huidige begroting uitgezonderd
de ouderenzorg waar meer geld voor
meer personeel uitgetrokken moet worden.
Het is duidelijk dat deze kwaliteitsverbetering
alleen lukt door inzet van meer zorgverlenenden,
minder managers en meer
kleinschaligheid. Het medisch ondernemerschap
moet worden gestimuleerd. Private zorginstellingen
krijgen dezelfde rechten als reguliere
ziekenhuizen. De overheid bewaakt kwaliteit
en toegankelijkheid van de zorg.
Hiernaast dient veel gedaan te worden aan
preventie door bevordering gezonde leefstijl en
gezonde leefomgeving.
Om de wachtlijsten terug te dringen, moet
het huidige budgetteringssysteem worden afgeschaft,
zodat de medische specialist extra
ingrepen mag verrichten. Dit kan ingaande
2005, omdat de huidige raamovereenkomsten
in 2004 aflopen. De medische specialist krijgt
dan loon naar werken op basis van een uurtarief.
De LPF wil de eerstelijnszorg versterken
door het aantrekken van praktijkverpleegkundigen
die de huisartsen kunnen
ontlasten. Herintreders en deeltijders moeten
worden geholpen bij het opzetten van
huisartsenposten in gebieden waar een tekort
dreigt. Door het vestigen van huisartsenposten
bij ziekenhuizen kan het aantal bezoekers van
spoedeisende hulp sterk worden verminderd.
Kleinere (streek)ziekenhuizen in de wooncentra
dienen te worden gehandhaafd; door
samenwerking met opleidingsziekenhuizen en
ICT-toepassing kan de kwaliteit worden gewaarborgd.
Meer handen aan het bed door
stimulering opleidingen, terugdringing ziekteverzuim,
opleiding voor OK-assistenten in
ziekenhuizen financieel faciliteren en invoering
van een sociale stage voor middelbare
scholieren.
Onderwijs
Marktconforme beloning onderwijsgevenden
en herstructurering van het onderwijssysteem
mede op basis van de wensen van de arbeidsmarkt.
Algemene vorming tot moderne zorgzame,
voor zich zelf opkomende mondige burgers
is de leidraad van de LPF. Door deregulering
het onderwijssysteem weer uitvoerbaar
maken. De administratieve lasten en de bureaucratie
dienen drastisch te worden teruggedrongen.
Geen verstikkende regelgeving en
onderwijsexperimenten, maar keuzevrijheid
voor de onderwijsgevenden. Zij zijn de echte
deskundigen. Vrijheid van onderwijs waarborgen,
maar onmaatschappelijke invloeden in het
onderwijs tegengaan. Kleinere scholen hebben
Lijst Pim Fortuyn - 2002
onze voorkeur, ieder kind moet op de fiets naar
de basisschool kunnen.
Sociale zaken
Deelname aan het arbeidsproces wordt in onze
westerse cultuur als een groot goed gezien en
dient volgens LPF maximaal bevorderd te
worden. Aan de instroom in de WAO dient
dan ook met kracht een halt te worden toegeroepen.
LPF wil dit bereiken door de WAO
nog uitsluitend toegankelijk te maken voor
arbeidsongeschiktheid ontstaan in of door
werksituaties. Hiervoor dienen door artsen
heldere en controleerbare medische criteria te
worden opgesteld. Sinds 1 april 2002 is de Wet
Verbetering Poortwachter van kracht die de
werkgever verplichtingen oplegt aangaande
zieke en arbeidsongeschikte werknemers.
Mede om te voorkomen dat bedrijven alleen
kerngezonde werknemers in dienst nemen, is
het nodig om de WAO te beperken tot
beroepsgerelateerde ziekten. Voor alle andere
oorzaken van arbeidsongeschiktheid dient men
- net als zelfstandig werkenden dat al doen -
een particuliere verzekering af te sluiten om
te voorkomen dat men in de bijstand komt.
De premie hiervoor kan dan afhankelijk van
persoonlijke wensen betaald worden uit de
koopkrachtverbetering door verlaging van de
WAO-premie. Mensen die onder de huidige
WAO-regeling buiten de boot vallen, zoals studenten,
freelancers en huisvrouwen/mannen,
kunnen meeprofiteren van verbeterde mogelijkheden
tot particuliere verzekering.
Aan preventie en herintreding dient grote aandacht
besteed te worden.
Het poldermodel wordt kritisch tegen het licht
gehouden. Sociale diensten en wethouders
moeten de wet toepassen en geen ontduiking
gedogen.
Openbare orde en veiligheid
Ook bij het justitiële apparaat is het hoog tijd
dat een efficiëntieslag op alle fronten en op
alle niveaus wordt gemaakt. Minder dan een
kwart van alle 45.000 politieambtenaren werkt
in de uitvoerende dienst. Er moet meer blauw
op straat en minder achter het bureau. Elk
gedoogbeleid ten aanzien van onveiligheid in
de publieke ruimte dient te verdwijnen. Daartoe
moeten prioriteiten worden gesteld. Met
name de geweldscriminaliteit dient met kracht
te worden aangepakt. Het is onbegrijpelijk dat
Justitie wel de burger aanpakt die het recht op
zelfverdediging uitoefent, maar echte criminelen
wegens tijdgebrek laat lopen. Het is
onbegrijpelijk dat Justitie wel een brave Turkse
kleermaker en hardwerkende Poolse
aspergestekers oppakt, maar zich niet vertoont
in criminele buurten. Burgemeester en gemeenteraad
moeten rechtstreekse zeggenschap
over de politie krijgen. De korpsleiding moet
op resultaat worden afgerekend en bij tegenwerking
zonodig worden vervangen door promotie
van het middenkader. Tegen minachting
van de politie wordt krachtig opgetreden.
Het zwaar belasten van het opsporingsapparaat
door draaideurcriminelen dient per omgaande
beëindigd te worden door uitbreiding van de
cellencapaciteit met bijbehorend personeel.
Waarom mogen in Nederland wel vier bejaarden
op een kamer in een verpleeghuis en mogen
niet vier criminelen tenminste tijdelijk in
een cel?
De grensoverschrijdende criminaliteit is een
van de voornaamste oorzaken van het toegenomen
aantal misdrijven. De Koninklijke
Marechaussee krijgt daarom dezelfde bevoegdheden
als de politie voor wat betreft aanhouding
en opsluiting van criminelen. De bestaande
contacten van de marechaussee met
buitenlandse politiekorpsen worden maximaal
benut. De opleidingscapaciteit van de Koninklijke
Marechaussee wordt de komende
kabinetsperiode op maximale sterkte gehouden.
De deels wegbezuinigde douane wordt
weer versterkt, omdat de douane de bevoegdheid
heeft in het hele land op drugs en
(wapen)smokkel te controleren. Gemengde
opsporingsteams van politie, marechaussee en
douane zorgen ervoor dat Nederland geen toevluchtsoord
wordt voor de internationale criminaliteit.
Het Mobiel Toezicht Vreemdelingen
wordt thans uitgeoefend door 700 marechaussees.
Door toevoeging van politie en
douane kan de capaciteit van deze vliegende
Zakelijk met een hart
brigades binnen een jaar worden verdubbeld.
Financiën
Aan de zgn. Zalmnorm dient onverkort te
worden vastgehouden. De met name voor
zwakkeren in de samenleving fnuikende inflatie
zal met kracht moeten worden bestreden.
Het belastingstelsel dient te worden
opgeschoond van de inflatiebevorderende en
lastenverhogende belastingen zoals te hoge
BTW, te hoge overdrachtsbelasting, ecotaks en
te hoge belastingen door lagere overheden.
Beleidsmaatregelen worden door de ministeries
en de politieke partijen nu doorgerekend
op inkomenseffecten. Inkomenseffecten zijn
echter geen koopkrachteffecten en daar gaat
het om. Wat zegt het ons dat het inkomen
van Jan Modaal er door een maatregel 2% op
vooruit gaat? Dat inkomen kan slaan op een
handig bijklussende student, een op haar vermogen
interende weduwe of een gescheiden
moeder met drie kinderen op de basisschool.
De student geeft een feest, de weduwe is zich
het voordeel niet bewust en de gescheiden
moeder kan eindelijk met de kinderen een
week naar Texel. Jan Modaal bestaat niet. LPF
houdt bij het doorrekenen van (fiscale) beleidsmaatregelen
rekening met de welstand- en
draagkrachtpositie van huishoudens. Het wetenschappelijk
bureau van de LPF zal hiermee
worden belast. Er is een natuurlijke weerstand
tegen belasting betalen. Als het profijt duidelijk
is, is de weerstand gering. Een voorbeeld
is de motorrijtuigenbelasting. Dat moet echter
niet de spuigaten uitlopen, zoals bij het
over de balk gooien van 260 miljoen gulden
voor tolpoortjes. Sommige belastingen zijn niet
te rechtvaardigen, zoals de overdrachtsbelasting,
de kapitaalsbelasting en bepaalde
lokale heffingen. Als niet uit te leggen is
waarom er geheven wordt, niet duidelijk is te
maken wat er met de belastingopbrengst gedaan
wordt of de belastingheffing uit de pas
loopt met overige Europese landen, dan moet
overwogen worden de belasting af te schaffen.
Dat geldt zeker als het budgettaire belang gering
is en er relatief te veel perceptiekosten
(inning, handhaving en fiscale procedures)
worden gemaakt. LPF eist dat rekening en
verantwoording wordt afgelegd over het fiscale
beleid op alle niveaus. Een departement
of lokale overheid doet bij LPF tevergeefs een
beroep op de inzet van belastingen in het kader
van milieu, arbeidsmobiliteit, werkgelegenheid,
eigen woningbezit, Europese concurrentiepositie,
etc., zonder een gedegen analyse van
de effecten, een verantwoording aan de burger
en een zo waterdicht mogelijk systeem van
fraudebestrijding.
Bij het vormgeven en inzetten van fiscale politiek
ervaart de wetgevende overheid het spanningsveld
van economische rechtvaardigheid
en juridische doelmatigheid. LPF plaatst de
maatschappelijke acceptatie van belastingen en
het beoogde doel centraal bij nieuwe en bestaande
belastingwetgeving. LPF gaat bij de
belasting- en premiedrukverdeling uit van de
solidariteitsgedachte. De sterkste schouders
zullen de zwaarste lasten dragen, maar wel op
een maatschappelijk verantwoorde wijze.
Daarbij wordt het ondernemersklimaat fiscaal
gestimuleerd, de vermogende particulier over
de daadwerkelijk behaalde rendementen (inclusief
verliezen) belast, de eigen woningbezitters
gesteund, de armoedevalslachtoffers
ontzien en de gepensioneerden zo nodig geholpen
met specifieke fiscale zorg voor senioren.
Het kwartje van Kok wordt teruggegeven aan
de automobilist. Zolang het openbaar vervoer
geen goed alternatief biedt voor de auto, is het
onrechtvaardig de zakelijke rijder op een bureaucratische
wijze te sarren met fiscale regelingen.
Economie
De loon- en prijsspiraal zal moeten worden
doorbroken door uiterste terughoudendheid
met reële loonsverhogingen. De koopkracht
van de Nederlandse burger zal moeten worden
beschermd door verlaging van sociale premies
en waar mogelijk belastingen. De regering
zal door sterke ondersteuning van efficiëntie
bevorderende Informatie- en Communicatie
Technologie (ICT) de
arbeidsproductiviteitsgroei weer moeten
Lijst Pim Fortuyn - 2002
aanzwengelen. Daar waar door combinatie van
zorgtaken en arbeid deze
arbeidsproductiviteitsgroei in de knel komt,
zal de overheid met creatieve oplossingen moeten
komen. De overheid zal vanwege de ongekend
grote mogelijkheden van de ICT in onze
diensteneconomie, deze sector zoveel mogelijk
moeten steunen. Dit kan o.a. met geld
verkregen uit de UMTS veilingen. Monopolies
in de dienstverlening zullen bij voorkeur
niet worden geprivatiseerd. Inkomensafhankelijke
subsidies die instroom in de arbeidsmarkt
verhinderen (de armoedeval) moeten
worden afgeschaft en vervangen door andere
regelingen. Het beleid inzake bezitsvorming
door verkoop huurhuizen, spaarloon
en hypotheekrenteaftrek zal worden gecontinueerd.
Emancipatie en integratie
Voor grote groepen in de samenleving geldt
dat ze een sociaal-culturele achterstand hebben.
Veelal zijn ze afkomstig uit landen die
geen deel hadden aan de eeuwenlange joodschristelijk-
humanistische ontwikkelingen in
Europa. Deze achterstanden zijn zeer onwenselijk,
daar zij zorgen voor een tweedeling in
de maatschappij en een bedreiging vormen van
het functioneren van onze grote steden. Dit
moet met kracht bestreden worden door enerzijds
extra zorg inzake huisvesting , scholing
en culturele vorming aan deze groepen te besteden,
maar anderzijds van deze groepen te
eisen dat zij zich zelf ook tot het uiterste inspannen.
Culturele ontwikkelingen die haaks
staan op de gewenste integratie en emancipatie,
zoals uithuwelijken, eerwraak en vrouwenbesnijdenis,
dienen door wettelijke regelingen
en voorlichting te worden bestreden. Met
name de discriminatie van de vrouw in
fundamentalistisch islamitische kring is onaanvaardbaar.
In een democratische samenleving
als de onze hebben alle burgers dezelfde rechten
en plichten, ongeacht ras, geslacht, geloof
en geaardheid. In Nederland geldt een scheiding
van Kerk en staat, dus ook van moskee
en staat. Dankzij de scheiding der machten
(de uitvoerende, wetgevende en rechtsprekende
macht) kan de burger zich in relatieve
vrijheid ontplooien. Onze duur bevochten
vrijheden zijn het waard te worden beschermd
tegen oprukkend fundamentalisme.
Onderzocht moet worden of invoering van
sociale en militaire dienstplicht voor jongens
en meisjes vanaf achttien jaar een bijdrage kan
leveren aan de integratie.
Immigratie
De LPF stelt onomwonden dat Nederland
geen immigratieland is. Nederland is een van
de dichtstbevolkte landen ter wereld. Dit manifesteert
zich door groeiende problemen en
spanningen op het gebied van volkshuisvesting,
ruimtelijke ordening, werkgelegenheid,
veiligheid, gezondheidszorg, mobiliteit, natuurbehoud,
versnippering van de open
ruimte, milieuzorg en recreatie. De grote immigratie
van vaak laaggeschoolden zonder inkomen
op zoek naar economische verbetering
van de afgelopen decennia staat hier volkomen
haaks op. Om de Nederlandse samenleving op
orde te krijgen is het absoluut gewenst dat aan
de immigratie maximaal weerstand wordt geboden.
De gelden die bespaard worden aan
opvang van deze immigranten/asielzoekers
kunnen dan besteed worden aan de verbetering
van de achterstandspositie van alle legale
inwoners van Nederland. De opvang van diegenen
die ergens op de wereld sociaal-politiek
in de knel zijn gekomen, dient dan bij voorkeur
te gebeuren in de regio waar zij vandaan
komen. Wij nemen het niemand kwalijk dat
hij hier zijn heil komt zoeken, we nemen het
wel de Paarse overheid kwalijk dat zij in het
buitenland de illusie in stand heeft gehouden
dat in Nederland plaats is voor iedereen. Daardoor
ontkracht zij haar eigen strenge
Vreemdelingenwet. Vorig jaar zijn 33.000
asielzoekers naar Nederland gekomen, van wie
minder dan tien procent zal worden toegelaten.
De meesten belanden dus in de illegaliteit.
Dit betekent dat 30.000 mensen een vergeefse
reis hebben gemaakt en valse hoop is
gegeven. Dat is pas asociaal. Helderheid is
geboden, de Nederlandse ambassades en plaatselijke
media zullen worden ingeschakeld om
Zakelijk met een hart
het nieuwe aangescherpte beleid uit te dragen.
Vluchtelingen dienen in de regio te worden
opgevangen. Het is onze plicht daar ruimhartig
financieel aan bij te dragen. Op Ontwikkelingssamenwerking
wordt niet zonder
meer bezuinigd, wel worden de uitgaven kritisch
bekeken op hun effectiviteit.
Mobiliteit en ruimtelijke ordening
De bereikbaarheid is zwaar in de knel gekomen.
Mobiliteit is het gevolg van sociaal-economische
(werken, inkopen doen) en sociaalculturele
(recreëren, familiebezoek ) activiteiten
en gedrag. De oplossingen zullen dan ook
gevonden moeten worden binnen deze activiteiten
en gedrag en dus niet alleen door de
aanleg van infrastructuur (wegen, spoorwegen,
vaarwegen) waar in ons land onvoldoende
plaats en geld voor is. Met name zullen toepassingen
van ICT-paviljoens en andere creatieve
ideeën voor oplossingen moeten zorgen
onder het motto: “Benutten naast bouwen”.
Flexibele arbeidstijden kunnen de spitsdrukte
doen afnemen. De aanleg van de volstrekt onrendabele
Betuwelijn zal zo snel mogelijk gestopt
worden; het vrijkomende geld kan voor
de mobiliteitsproblematiek gebruikt worden.
Knelpunten moeten worden aangepakt door
extra rijstroken aan te leggen. Paars heeft verkeerde
prioriteiten gesteld: miljarden gaan naar
prestigeprojecten als de Betuwelijn en de hogesnelheidslijn
en niet naar het lokale openbaar
vervoer. Vinex-locaties als Leidsche Rijn dreigen
een fiasco te worden omdat er geen goede
(trein)verbindingen zijn. Vandalisme en criminaliteit
in het openbaar vervoer worden
streng aangepakt. In het algemeen kan worden
geconstateerd dat het falende grotestedenbeleid
en de stijgende criminaliteit er de oorzaken
van zijn dat bedrijven en de middenklasse
wegtrekken uit de stad. Hierdoor neemt
de druk op het platteland toe. Deze oorzaken
wegnemen zal het milieu grotere winst bezorgen
dan alle goedbedoelde plannenmakerij en
milieuregelgeving.
Cultuur
De culturele vorming en ontwikkeling van de
Nederlandse burger is evenals het behoud van
de bestaande cultuur in al zijn vormen van
groot belang. LPF is echter van mening dat
subsidiering van culturele ontwikkeling met
grote terughoudendheid zal moeten geschieden.
Hier zal spraak moeten zijn van het profijtbeginsel
en is sponsoring op zijn plaats.
Defensie
Als welvarende moderne natie dient Nederland
op gepast wijze zijn verantwoordelijkheid
te nemen op het gebied van de internationale
veiligheid. Instandhouding van ons leger is
daarbij van belang met inachtneming van de
rol die een klein land als NAVO-partner redelijkerwijs
kan vervullen. Het ambitieniveau
wordt van vier naar drie vredesoperaties teruggebracht.
De LPF steunt de internationale
strijd tegen het terrorisme, maar wil naast de
inzet van militaire middelen meer aandacht
voor de dialoog. De LPF wil terugdringing van
de topzware bureaucratie om een moderne, efficiënte
en effectieve krijgsmacht te behouden.
Het gaat om doorbreken van de Haagse topstructuur
bestaande uit vier volledig
opgetuigde hoofdkwartieren (ministerie, marine,
land- en luchtmacht) die veel tijd besteden
aan het controleren van elkaar. De zeer
doelmatige marechaussee blijft hier buiten
beschouwing. Die Haagse topstructuur willen
we vervangen door een overkoepelende
Admiraliteit die fungeert als een Raad van
Bestuur voor de krijgsmacht met divisiedirecteuren
voor respectievelijk zee-, land- en
luchtstrijdkrachten, De LPF kiest voor de
Admiraliteit als managementmodel vanwege
de uitstekende reputatie van de marine. Maar
wat ons betreft, mag het College van Bevelhebbers
ook een andere naam kiezen. De inzet
is te komen tot maximale samenwerking.
De Chef Defensiestaf krijgt hierbij een belangrijke,
sturende rol. De LPF handhaaft de
gevechtskracht van marine, land- en luchtmacht
en hun waardevolle tradities. De integratie
van de krijgsmachtdelen krijgt gestalte
in het operationeel denken, de logistiek en de
opleidingen.
Lijst Pim Fortuyn - 2002
Landbouw
Geen andere bedrijfstak wordt in Nederland
zo aan banden gelegd door de overheid als de
agrarische onderneming. Dat moet veranderen.
Boeren en tuinders moeten de kans krijgen
te produceren in een gezonde markt. Met
een anders optredende overheid, veel minder
regelzuchtig. Het wordt de taak van de overheid
om de landbouwsector weer economisch
perspectief te bieden. Alleen met een gezonde
sector is er een basis voor de Nederlandse landbouw.
Immers, alleen gezonde bedrijven kunnen
investeren en voorop blijven lopen. Voorwaarde
voor een gezonde sector is ondermeer
dat Nederland geen hogere eisen stelt dan
Europa, en dat de overheid een duidelijk en
betrouwbaar beleid voert.
Nederland moet stoppen met het vooruitlopen
op de EU-afspraken. Laat de harmonisatie
in het tempo dat Brussel aangeeft, een feit
worden. Alle landbouwsectoren binnen de EU
moeten onder vergelijkbare omstandigheden
kunnen produceren, uiteraard rekening houdend
met klimaatverschillen. Maar leg nationaal
geen aanvullende eisen op die kostprijsverhogend
zijn en de concurrentie verstoren.
Verder dient de komende vier jaar de overheid
in overleg met het landbouwbedrijfsleven de
knelpunten in de regelgeving op het gebied
van voedselveiligheid, dierenwelzijn en milieu
weg te nemen en een duidelijk en werkbaar
kader te scheppen waarin de Nederlandse landbouw
een eerlijke kans krijgt zich te bewijzen.
De noodzakelijke herstructurering mag niet
uitdraaien op een koude sanering. Door de
banken uit welbegrepen eigenbelang erbij te
betrekken en zonodig kredietgaranties door het
ministerie af te geven, kan een warme sanering
worden uitgevoerd. Boerentalent en
boerenondernemerschap mogen niet verloren
gaan. Van overheidswege ontvangen boeren
een vergoeding voor het beheer van natuur en
landschap. MKZ-crises gaan we diervriendelijk
oplossen door in internationaal verband inenting
te bepleiten.
Binnenlands bestuur
Experimenten met modernisering van het binnenlands
bestuur (o.a. duaal bestuur) dienen
met kracht te worden voortgezet. Met name
dient de mondige burger (die overigens ook
op zijn of haar verantwoordelijkheid moet
worden aangesproken) directer bij het bestuur
worden betrokken. Ook hier geldt het uitgangspunt
van maximale aflegging van verantwoordelijkheid.
Verantwoordelijkheden dienen
zo laag mogelijk in de bestuurlijke structuur
te worden gelegd. Verkalkte structuren en culturen
evenals geaccepteerde problemen dienen
te worden opgeruimd en zijn niet meer vanzelfsprekend
(grenzen van het poldermodel, internationale
afspraken, gevestigde belangen
enz.), maar zullen met elan en creativiteit opgelost
worden doordat de politiek haar verantwoordelijkheid
neemt. Schaalvergroting dient
te worden tegengegaan en waar mogelijk te
worden teruggedraaid ten einde een werkbaar,
inzichtelijk en slagvaardig openbaar bestuur
te creëren, dat dicht bij de burger staat. De
burgemeester en de minister-president dienen
te worden gekozen. De monarchie staat niet
ter discussie, het staatshoofd behoudt een ceremoniële
en samenbindende functie.
Europa
De Europese Unie is een fenomenaal experiment
dat veel heeft bijgedragen aan de vrede
in ons deel van de wereld, dat eeuwen lang
door oorlogen werd beheerst. De EU heeft veel
bijgedragen aan de welvaart in de lidstaten.
Het draagvlak onder de bevolking kan verder
worden vergroot door terugdringing van de
Brusselse bureaucratie. Het functioneren van
het Europees parlement wordt kritisch bekeken;
de controlefunctie kan ook worden uitgeoefend
door een senaat die wordt samengesteld
uit afvaardigingen uit de nationale parlementen.
De LPF is een voorstander van de
EU, maar met behoud van eigen identiteit en
waar dit kan ook van onze soevereiniteit. Het
subsidiariteitsbeginsel is leidend. Nieuwe lidstaten
kunnen pas toetreden nadat de Nederlandse
bevolking zich in een politiek bindend
referendum hierover heeft kunnen uitspreken.
Op deze wijze wordt de politiek gedwongen
Zakelijk met een hart
de voor- en nadelen van uitbreiding van de
EU uitvoerig over het voetlicht te brengen.
Lijst Pim Fortuyn - 2002
