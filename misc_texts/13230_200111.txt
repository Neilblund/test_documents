
Valgudtalelse: Velfærd og forandring 							13230.2001
 Valgudtalelse fra SF’s Landsmøde d. 11. – 13. maj 2001 i Fredericia
Vi står over for et klart og afgørende valg: Skal vi sammen forme en bedre fremtid, hvor der er brug for 
alle og muligheder for alle - eller skal vi bevæge os mod et ”forsikrings-Danmark”, hvor man kun kan 
være sikker på velfærd, hvis man har pengepungen eller forsikringspolicen i orden? 
SF vil virkeliggøre de forhåbninger og drømme, mange mennesker har om et stærkt og godt 
velfærdssamfund, der modarbejder marginalisering og social ulighed, hvor der er muligheder for alle, 
og hvor vi drager omsorg for vores svageste medborgere. Mulighederne for at sikre en bedre 
omsorg og mere tryghed for den enkelte er først og fremmest et spørgsmål om politisk vilje og 
styrke. 
SF vil bestræbe sig på at være partiet, der er i stand til at omsætte menneskers konkrete 
hverdagserfaringer til politisk handling og forandring. Målet er at øge mulighederne for 
selvudfoldelse via arbejdet, et sammenhængende familieliv og aktiv deltagelse i samfundslivet. 
SF er for dem, der synes, at vi skylder vores ældre en ordentlig omsorg og pleje, når de får brug for 
det. Dem, der vil kunne stole på, at de og deres familie kan blive behandlet uden lange ventelister, 
hvis de får brug for det. Dem, der ønsker et samfund og et arbejdsmarked, hvor der både er brug for 
alle og muligheder for alle. Dem, der vil, at børn og unge får rum og rammer til deres udfoldelser. 
Dem, der ikke vil finde sig i en hverdag fyldt med kemikalier og tilsætningsstoffer, der gør os syge og 
giver os allergi. SF vil arbejde for, at alle børn får en tryg opvækst, hvor solidaritet mellem 
mennesker er noget naturligt. 
Fremtiden skal være for de mange, og ikke for de få. 
Velfærden forbigår dårligt stillede 
Det store flertal af danskerne støtter fortsat de velfærdsværdier, der sikrer den grundlæggende 
tryghed og omsorg, og som skaber mulighederne for den enkeltes udfoldelse. Men skal disse 
værdier bevares, kræver det vilje til at udvikle samfundet i en retning, hvor der er brug for alle og 
muligheder for alle. 
For ganske vist går meget godt i Danmark. Men for meget går ikke godt nok. På trods af en unik 
økonomisk fremgang er der fortsat en ganske stor økonomisk og social ulighed i Danmark. Alt for 
mange har det skidt: De bor i dårlige boliger, har dårlig uddannelse og dårlig sundhedstilstand; de 
er arbejdsløse eller har de dårligste jobs, og de falder oftere igennem de stadigt flere huller i det 
sociale sikkerhedsnet. Disse mennesker  kan med rette spørge: Hvor blev det økonomiske opsving 
af? Jeg fik ikke glæde af det. 
Massearbejdsløsheden er forsvundet sammen med firsernes borgerlige regeringer, men der er 
stadig alt for mange mennesker, som bliver mere og mere isolerede fra både arbejds- og 
samfundslivet. Alt for mange ryger ud af arbejdsmarkedet på grund af fysisk og psykisk nedslidning. 
Mange har et stresset eller usundt arbejde. Det skaber en forståelig utryghed og rejser en række 
spørgsmål hos mange danskere: Hvad sker der, hvis jeg bliver syg eller nedslidt?  Hvad sker der, 
hvis jeg ryger ud, når virksomheden skal spare? Kan jeg så finde noget nyt, hvis jeg mangler 
uddannelse? Hvor ender jeg, hvis jeg er oppe i årene, eller hvis jeg har et fremmed navn? 
På trods af god samfundsøkonomi er der en lang række opgaver inden for den basale velfærd, som 
ikke løses, løses for dårligt eller uden blik for den enkelte borgers behov: Vi tager ikke vare på 
skæve og udstødte eksistenser. Vi tager os ikke godt nok af vores ældre medborgere. Folkeskolen er 
nedslidt, og vores unger har ikke mulighed for adgang til ordentlige undervisningsmaterialer. 
Sundhedssektoren fungerer for dårligt på en række områder. Mulighederne for pasning af vores børn 
er langtfra tilfredsstillende, hverken når det gælder sikkerhed for at få passet sit barn eller børnenes 
udfoldelsesmuligheder. Vi har ikke fået integreret vores nye medborgere ordentligt. 
Det er sådanne åbenlyse huller i dagens velfærdssamfund, der er årsagen til, at mange er usikre på 
fremtidens velfærd. 
Danskerne er i almindelighed ikke intolerante. En væsentlig del af frygten for det fremmede handler 
om en stigende utryghed og manglende muligheder for dele af befolkningen. De højrepopulistiske 
strømninger spiller kynisk på  menneskers berettigede skuffelse og frygt for fremtidens velfærd ved 
at gøre de etniske mindretal til syndebukke for velfærdspolitikkens mangler. Derfor ser SF en 
ambitiøs satsning på at skabe mere og bedre velfærd som et væsentligt bidrag til at mindske 
opbakningen bag højrepartierne. 
Politisk forandring kræver politisk mod og et samspil med den store del af befolkningen, som 
foretrækker solidaritet frem for egoistisk at rage til sig. Teknokratisk tænkning vil aldrig kunne skabe 
den begejstring i befolkningen, der skal til for at skabe virkelige forandringer. 
Regeringen har svigtet mange vælgeres ønsker og behov. Efterlønsindgreb, ventelister, 
omsorgssvigt og brudte valgløfter cementerer blot den usikkerhed og afstand, mange mennesker 
føler med hensyn til, om politikerne kan og vil fastholde og udvikle den velfærd, som befolkningen 
forventer. Værre er det, at mange store og gennemgribende reformer af samfundet gennemføres 
bag hermetisk lukkede døre. Alt for mange politiske emner og love bliver i dag afgjort bag lukkede 
døre. SF vil arbejde for at der kommer en åben debat i folketinget og i offentligheden. 
Breder frygten for fremtidens velfærd sig, vil det undergrave velfærdssamfundets væsentligste 
fundament: Den brede folkelige opbakning. Så havner vi nemt i et liberalistisk 
”Forsikrings-Danmark”, hvor lysten til at betale over skatten til den fælles tryghed vil kunne svinde.
De bedst stillede vil forsikre sig, mens andre må nøjes med discount for ”værdigt trængende”. 
SF vil ikke overlade vores fælles fremtid til markedets vilkårlige luner. 
Vi kan gøre det bedre 
Valgprogrammet udgør vores bud på, hvordan SF vil omsætte nedenstående krav og forhåbninger til 
en samlet holdbar politik. Vi vil gøre alt for at presse et politisk flertal i Folketinget til at sætte netop 
disse temaer øverst på dagsordenen for de kommende års danske politik. 
   ·          Mere tryghed og bedre omsorg 
   ·          Sundhedsfremme og bekæmpelse af ventelister 
   ·          Et arbejdsmarked, hvor der er brug for alle 
   ·          Et arbejds- og familieliv med muligheder for alle 
   ·          En tryg opvækst for alle børn 
   ·          En ordentlig integration og ligestilling 
   ·          En bæredygtig omstilling 
SF arbejder for at få et politisk flertal, der forpligter sig på at sikre fremtidens velfærd og miljø: En 
politik, der både skaber tryghed og muligheder, lighed og retfærdighed, samt bæredygtighed både 
socialt og miljømæssigt. 
Tillid opstår, når vi føler os sikre på, hvad vi kan forvente af andre. Derfor er det afgørende, at 
politikerne klart melder ud, hvad de vil. Vælgerne har krav på at vide, hvilke værdier og mål de 
forskellige politikere har. SF’s melding er klar. Vi har valgt side. Vi vil kæmpe for at virkeliggøre de 
forhåbninger og drømme, mange mennesker har om et stærkt og godt velfærdssamfund. Et samfund, 
der skaber muligheder for alle, og tager hånd om de medborgere, der har det svært. 
Men det kræver et politisk lederskab, der formår at skabe et større folkeligt medansvar. Hvis vi skal 
skabe nye muligheder for livsudfoldelse og hjælpe de svageste, må vi alle tage et medansvar på 
vores arbejdsplads, hvor vi bor, i skoler og institutioner og i de frivillige organisationer. SF ønsker 
derfor at demokratisere både private og offentlige arbejdspladser, med det mål at give 
medarbejderne et aktivt medansvar for at skabe mere rummelighed, nye udfordringer og større 
arbejdsglæde i hverdagen. 
SF vil genskabe tilliden til fremtiden. Vi har viljen til forandring. For SF er lavere skattetryk ikke et mål 
i sig selv, som man starter med for derefter at regne baglæns, indtil man finder ud af hvor lidt 
velfærd, der så er penge til. Vi har set, at det fører til så snævre udgiftsrammer for kommuner og 
amter, at kvaliteten i velfærdsydelserne bliver forringet markant. SF er parat til at finde de penge og 
det personale, der skal til for at få den basale velfærd i orden. SF ønsker en social retfærdig skat, 
hvor de stærkeste bærer de tungeste byrder, når de nødvendige ressourcer til f.eks. bedre omsorg, 
uddannelse og sundhed skal findes. 
Kan det offentlige ikke få topkvalificeret personale, må vi ændre på arbejdsorganiseringen, så 
eksempelvis læger og sygeplejersker ikke skal bruge så meget tid på administrativt rutinearbejde, 
så de kan koncentrere sig om behandling og pleje. SF tilbyder at indgå en aftale med ansatte i den 
offentlige sektor: Vi er villige til at bidrage med de nødvendige økonomiske ressourcer, hvis I er 
villige til at forbedre velfærd og service. 
For SF er tryghed forudsætningen for frihed – for at alle kan skabe sit eget liv på egne præmisser. 
Viljen til tryghed og velfærd er blevet begrænset af for megen teknokratisk vanetænkning hos 
regeringens ministre: Borgernes behov for velfærd opfattes som urimelig krævementalitet, der skal 
sættes grænser for. Omsorg gøres til en vare, der kan produceres på et samlebånd eller købes hos 
ISS. Kniber det med kvaliteten, giver man ”forbrugerne” bedre varedeklarationer i stedet for bedre 
omsorg. Hvis man hænger fast i den vanetænkning, risikerer man alt for let, at velfærden bliver både 
dårlig og utilstrækkelig. 
Velfærden forbedres ikke med udliciteringer, hvis eneste formål er at spare ved dårligere service og 
nedslidning af de ansatte, eller gennem dyre konsulenter, der tror, at man kan måle alt. Bedre og 
mere service forudsætter både flere penge, bedre ledelse og mindre  bureaukrati. Desuden er der 
på mange måder perspektiv i samarbejde med frivillige organisationer. 
Alle ældre har krav på en tryg alderdom. De skal kunne regne med ordentlig hjælp og omsorg, når de 
har brug for det. Det handler om at gøre hjemmehjælpen bedre. Det skal bl.a. ske ved at sætte den 
enkelte ældres behov i centrum, tage udgangspunkt i  den enkeltes ressourcer og  forebygge 
forværring af livskvaliteten. Det kræver, at vi styrker personalets ressourcer, såvel 
normeringsmæssigt som fagligt,  til at varetage opgaven i ældreplejen. Herudover er der brug for 
flere ældreboliger. 
SF vil fremlægge konkrete forslag, der samlet set kan skabe bedre velfærd og mere velfærd for vores 
ældre medborgere. Eksempelvis mener SF, at der skal omfordeles fra de bedst stillede ældre til de 
økonomisk dårligst stillede. Det vil vi gøre ved at indtægtsregulere folkepensionens grundbeløb og 
ved at genindføre formueskatten. Pengene skal øremærkes til dårligt stillede ældre. Desuden skal 
den danske ældrepleje indrettes på at servicere ældre af anden etnisk baggrund ved ansættelse af 
tokulturelle medarbejdere og gennem efteruddannelse. 
Kvaliteten på sundhedsområdet skal fortsat og løbende forbedres. Der skal i højere grad sættes 
fokus på kvalitetsmål og -styring. SF ønsker kvalitetsmål, hvor patienternes/brugernes oplevelser og 
vurderinger af behandlingen, plejen mv. tildeles en helt afgørende betydning. På de “bløde områder” 
er det ikke muligt at fastlægge kontante kvantitative mål. Dog hersker der næppe tvivl om, at 
kommunikationen og relationen mellem patienten og det sundhedsfagli-ge personale spiller en 
afgørende rolle for patientens oplevelse af kvalitet. 
SF vil sætte ind mod urimelige ventelister både for livstruende sygdomme og nødvendige operationer 
mv. Men det må ikke ske på bekostning af andre patientgrupper, f.eks. folk med 
nedslidningssygdomme samt de langtidsmedicinske og psykiatriske patienter. 
SF vil altid sikre, at diskussionerne og beslutningerne om sundheds-væsenets udvikling er styret af 
værdierne og målsætningerne om, at alle har lige og fri adgang til sundhedsvæsenets ydelser uanset 
alder, livsstil og økonomisk formåen. At vælge sine mål er det samme som at trække grænsen for 
hvad man kan og vil. Vi skal ikke have et system, hvor man er nødt til at forsikre sig og gå til 
privathospitaler for at kunne blive behandlet. Vi skal ikke have et system, hvor forsikringsselskaber 
og rige selvbetalere giver privathospitalerne penge til at dræner det offentlige for kvalificeret 
personale. 
Der skal skabes mere helhed og tværfaglig tænkning i behandling og pleje. Patienternes rettigheder 
og tryghed skal i centrum, samtidig med at vi skal sørge for et godt og velfungerende arbejdsmiljø 
for de ansatte. Sengene skal væk fra gangene, genoptræning skal fremmes, og mad og rengøring 
skal være meget bedre. 
Sundhedsfremme og forebyggelse skal styrkes. Målet er at give mennesket mulighed for, lyst og 
incitament til at leve et sundere liv. Den alt for lave danske middellevetid skal hæves op på højde 
med lande vi deler velfærdsniveau med. 
Det kræver en helhedsorienteret indsats, der har afsæt i både arbejdsmiljøet, usunde fødevarer og 
usund valg af livsstil. SF vil bl.a. fjerne sundhedsskadelige belastninger i miljøet og arbejdsmiljøet. Vi 
vil yde aktiv støtte til de sociale miljøer, institutioner mv., så mennesker får bedre mulighed for, lyst 
og incitament til at leve et sundere liv. I stedet for bedrevidende kampagner, ønsker vi en 
folkeoplysning, der giver borgerne adgang til at træffe reelle informerede valg. Arbejdspladser og 
organisationer er vigtige samarbejdspartnere i denne proces. 
Vi vil have vores børn passet i betryggende og ordentlige rammer. Ind til nu har børnepasning været 
opfattet som en afledt effekt af arbejdsmarkedet. SF ser det anderledes. Børnenes behov for leg og 
læring skal i centrum, ikke mindst i de institutioner, hvor børnene tilbringer en stor del af 
barndommen. Der skal satses, både økonomisk og pædagogisk, på udviklingen af vores 
daginstitutioner og folkeskoler. Samtidig skal forældrene have reelle muligheder for at være mere 
sammen med deres børn. Der skal bl.a. satses på, at flere børn med etnisk baggrund kommer i 
daginstitution og derved står bedre rustet til skolestart. 
Uddannelse til alle 
SF anser uddannelse for at være en af de vigtigste veje til at sikre den fortsatte udvikling af 
velfærdssamfundet. Det er derfor afgørende, at alle har mulighed for at udvikle deres evner gennem 
fleksible og tidssvarende uddannelsestilbud. 
Virkeligheden er imidlertid, at mange tabes i uddannelsessystemet, bl.a. p.g.a. den sociale arv og 
fordi de traditionelle uddannelser ikke passer til alle. Derfor vil SF fastholde og videreudvikle 
alternativer, for eksempel i form af ophold på efterskoler eller højskoler via Den Fri 
Ungdomsuddannelse, produktionshøjskoler og daghøjskoler. Tilbud, der giver den enkelte mulighed 
for at sikre sig almen viden og kompetencer til at uddanne sig videre. 
Det er naturligvis også vigtigt, at der er tilbud om efter- og videreuddannelse til voksne, blandt 
andet gennem betalt frihed til uddannelse. De udeboende studerende skal sikres en indtægt, der er 
til at leve for. Derfor skal den nuværende SU-sats forhøjes. 
Gennem de senere år er der gennemført betydelige uddannelsesreformer på erhvervs- og 
voksenuddannelsesområdet. Det er reformer, der som udgangspunkt har haft til formål at øge 
fleksibiliteten i såvel grund- som videreuddannelser. 
SF tilslutter sig intentionerne i disse reformer. Vi vil følge udviklingen og sikre, at reformerne også i 
praksis lever op til deres formål; men at fleksibiliteten ikke må blive en forhindring for, at alle får den 
uddannelse, de har brug for. Vi vil under ingen omstændigheder acceptere, at de 
uddannelsessøgende bliver tabere i et gigantisk forsøgsprojekt. 
I forhold til uddannelsesområdet generelt er der brug for en stadig styrkelse af vejledningsarbejdet. 
Det er vigtigt, at de unge i folkeskolen og på ungdomsuddannelserne får et dækkende indblik i deres 
muligheder med hensyn til uddannelse og arbejde. I særlig grad skal der gøres en indsats for at 
gøre det danske uddannelsessystem og arbejdsmarked gennemskueligt for etniske minoriteter. 
Vejledningen over for etniske minoriteter bør rette sig mod flere generationer, da de unge sjældent 
er alene om at træffe deres valg af uddannelse. 
SF vil slås for folkeskolen og dermed modarbejde en udvikling, hvor flere og flere vælger at lade 
deres børn gå i private eliteskoler. En sådan udvikling er et udtryk for det forsikrings-Danmark, SF 
kæmper imod – og er i øvrigt helt i strid med den oprindelige friskoleidé. 
Folkeskolen skal være bedre til at tilpasse undervisningen til børnenes forskellige ønsker og 
forudsætninger. Børnenes dag skal i højere grad veksle mellem indlæring og fri leg og med mulighed 
for at bruge mere tid på samlede projektforløb. Vi har i det hele taget brug for skoler med fysiske og 
pædagogiske muligheder for at tilgodese forskellige behov hos forskellige børn. 
I dag er folkeskolens rammer mange steder simpelthen for ringe. Bygningerne skal sættes i stand, 
der skal gøres ordentlig rent, og vi vil sikre tidssvarende undervisningsmaterialer. IT-udbygningen 
skal intensiveres. 
Der skal også afsættes ekstra ressourcer til klasser med børn fra ressourcesvage hjem, og vi skal 
løse de problemer, der skyldes, at nogle børn fra de etniske minoriteter kommer i skole uden at 
kunne dansk. Vejen frem er at sikre, at alle børn kan dansk, når de begynder i første klasse. Det 
kræver ressourcer til sprogundervisning i førskolealderen, hvad enten børnene er i daginstitution 
eller ej. Samtidig skal modersmålsundervisningen fastholdes. 
SF vil slås for, at folkeskolen bliver en attraktiv arbejdsplads for lærerne. Prognoserne om en stor 
lærermangel må danne udgangspunkt for en ny udvikling af lærernes arbejdsvilkår og 
efteruddannelsesmuligheder. 
Det er blevet for svært at få en god bolig. Mange børnefamilier tvinges til at købe en dyr ejerbolig og 
knokle løs, så der ikke bliver tid nok til børnene. Regeringens teknokrater har i årevis betragtet det 
almene byggeri som en ”konjunkturregulator”, hvilket oversat betyder, at man har skruet ned for 
byggeriet, selvom man kunne forudse de problemer, vi ser nu: Mangel på familieboliger og fortsatte 
ventelister til ungdomsboliger og plejehjem. Nu går det ikke længere – der må gang i alment byggeri 
af alle tre slags. Det skal også sikres, at ingen kommuner fremover kan undslå sig bygning af almene 
boliger. Og af en ny type til de bedre fungerende ældre, der ønsker at flytte ind i bolig særligt 
tilpasset deres behov, f.eks. i forskellige former for fællesskab med andre ældre. Et sådant tilbud vil 
som ekstragevinst frigøre et antal familieboliger. SF vil fremlægge en boligpakke, der bl.a. indeholder 
forslag til at gøre byggeri, finansiering og flytning billigere, så udbuddet af boliger øges, og det 
voldsomme pres på boligpriserne fjernes. 
Tid til livet 
De fleste mennesker har en drøm om et hverdagsliv, som rækker ud over de rammer, lønarbejdet 
skaber. De ønsker større indflydelse på deres eget liv – både i arbejdslivet og i fritiden. De ønsker 
mulighed for mere tid til børnene. De ønsker mulighed for at kunne trække sig ud af arbejdslivet i 
kortere eller længere perioder for at dyrke deres evner og interesser på andre måder. 
SF vil skabe større sammenhæng mellem arbejdstid og den frie tid. SF vil fremlægge et forslag til, 
hvordan børnefamilierne får mere tid til livet. Det handler bl.a. om, at der skal skabes bedre 
mulighed for, at forældrene kan være mere sammen med deres børn. Det handler f.eks. om at 
forbedre reglerne for barselsorlov for mænd og kvinder, bedre adgang til nedsat tid i perioder, flere 
omsorgsdage og ikke mindst bedre og mere fleksible muligheder for forældreorlov, hvor 
kompensationen bør have et niveau, hvor også lavtlønnede og eneforsørgere kan være med. Hvis 
barselsorlovsperioden skal udnyttes, skal begge forældre tage del. Det vil også resultere i, at flere 
fædre benytter sig af muligheden for orlov. 
En mulighed er også opbygningen af en ”TidBank”, hvor mere fri tid bliver lige så vigtigt et gode som 
højere løn. Med en TidBank skal der kunne optjenes ”fri tid” i form af fridage eller nedsat tid. Det vil 
give bedre mulighed for åndehuller i hverdagen og en mere fleksibel arbejdstid, som er tilpasset den 
enkeltes behov. 
For mange skyldes hverdagens stress og jag ikke mindst, at de bruger bruge timer hver dag på 
transport. Til og fra arbejde. Aflevere og hente børn. De fleste vælger bilen – som deres eneste eller 
hurtigste løsning. Men ud fra en helhedsbetragtning ser det ofte anderledes ud. Især i de store 
byer, hvor den stigende biltrafik skaber trafikpropper og forsinkelser, samtidig med at den belaster 
både det lokale og globale miljø. Miljøproblemerne kan mindskes gennem skrappe miljøkrav til 
transportmidlerne, understøttet af grønne afgifter, men det er ikke nok. Skal trafikproblemerne 
løses, kræver det konsekvent vilje til at sætte ind med bedre kollektiv trafik og fremme af cyklismen. 
Regeringen har svigtet den kollektive trafik ved at gøre alt for lidt. Amternes stramme økonomi har 
ført til nedskæringer på busdriften, og der er ikke nok til vedligeholdelse og nybyggeri af jernbaner. 
At det kan lade sig gøre at få folk over i toget, hvis man satser, viser erfaringerne fra Storebælts- og 
Øresundsbroen. SF arbejder for, at Danmarks næste store trafikprojekt bliver et markant løft af den 
kollektive trafik. Både ude på landet, hvor tilbud som telebusser og samkørsel skal videreudvikles, 
og i byerne, hvor tiltagene skal understøttes og medfinansieres af roadpricing. SF er imidlertid ikke 
blinde for, at bilen i visse tilfælde er den eneste praktiske transport- mulighed. Vi vil derfor arbejde 
for, at miljøfremmende teknologiske fremskridt billiggøres. 
Vi skal også skabe en bedre geografisk balance mellem boliger og arbejdspladser gennem aktiv 
fysisk planlægning og regionalpolitik. I dag har virksomhederne stort set frit spil med hensyn til, hvor 
de vil placere sig. 
Der er brug for alle 
Regeringen ser mangel på arbejdskraft, de små ungdomsårgange og de mange, der er på vej på 
pension og efterløn - ikke mindst fra den offentlige sektor - som en forhindring for at skabe en 
ordentlig velfærd. 
SF ser det som en udfordring. For de mennesker der "mangler" - de findes jo. Mange 
hundredetusind mennesker uden job ønsker sig et job. Set fra deres synspunkt betyder presset på 
arbejdsmarkedet jo netop, at der er brug for dem. Der er brug for alle - men der bliver ikke 
automatisk plads for alle. Det kræver politisk vilje. Selvom arbejdsløsheden er faldet, er der stadig 
mange arbejdsløse - også langvarigt arbejdsløse. Mange andre befinder sig i  aktivering og på andre 
overførselsindkomster. Det samlede tal har ikke ændret sig meget under Nyrup. 
Skal der skabes et samfund med brug for alle, kræver det en målrettet politisk indsats. Og der er jo 
brug for alle: Der er masser af uløste opgaver indenfor blandt andet velfærd, miljø og bolig. 
Mennesker, der er udstødt, skal have en chance. Mulighederne findes i form af flexjob, skånejob m.v. 
Men det kræver kreativ tænkning m.v. at få dem brugt - på en måde så det bliver til glæde for både 
dem der skal have jobbene, og for dem der skal bruge arbejdskraften. 
De mennesker, der har ønsker om at forblive på arbejdsmarkedet, skal have muligheden . Det skal 
ske ved at arbejdsmarkedet også bliver attraktivt for disse mennesker. Vores arbejdspladser skal 
gøres mere rummelige for os selv og vores kolleger. Et arbejdstempo, som alle kan holde til, 
arbejdstider, der passer med familielivet, ved at vise lidt ekstra hensyn til en kollega med 
vanskeligheder på hjemmefronten, tilpasning af arbejde og job til medarbejdernes særlige 
interesser og forudsætninger. F.eks. skal vi blive langt bedre til at give ældre ansatte muligheder for 
selv at udvikle seniorjob, hvor den enkeltes erfaring og viden bruges på en måde, der passer til den 
enkeltes ønsker og krav til et fortsat arbejdsliv. I den forbindelse vil SF arbejde for, at servicejobs i 
et vist omfang kan foregå som uddannelse – f.eks. inden for social- og sundhedsområdet. 
Seniorpolitik skal ikke kun være favorable fratrædelsesordninger, men  derimod være attraktive, 
fleksible jobmuligheder. Plads og hensyn til hinandens ønsker i arbejdslivet er en vigtig del af det 
moderne fællesskab. 
Hårde belastninger, højt tempo, ny teknologi, ensformigt gentaget arbejde og nye belastende 
arbejdsformer sender hvert år titusinder af danskere ud i nedslidning, stress, sygdom og 
førtidspension. Her skal der sættes langt mere effektivt ind med forebyggelse. 
Massiv satsning på op- og omkvalificering – også som en forpligtelse for arbejdsgiveren til at sørge 
for efteruddannelse af alle medarbejdere - er et helt nødvendigt led i kampen mod udstødning og 
stigende ulighed på arbejdsmarkedet. SF ønsker ikke et samfund med voksende lønforskelle og en 
opdeling i et A- og et B-hold, hvor de, der er på A-holdet, har faste job og i øvrigt er sikre på at 
kunne finde noget nyt ved en fyring, mens B-holdet står bagest, når virksomhederne tilbyder 
efteruddannelse, men forrest når der skal fyres, og som altid har risikoen for arbejdsløshed 
hængende over hovedet. 
SF agter gennem politiske udspil at sætte fokus på uligheden på arbejdsmarkedet. 
Diskrimination på arbejdsmarkedet pga. etnisk baggrund, køn, alder osv. skal bekæmpes. 
De arbejdsløse skal have reelle tilbud om op- og omkvalificering i stedet for den form for 
perspektivløse aktivering, vi ser alt for meget af i dag. Specielt skal forholdene for de arbejdsløse, 
der er kontanthjælpsmodtagere, forbedres, og udlejning af kontanthjælpsmodtagere som billig 
arbejdskraft i private virksomheder standses. 
De, der aldrig har været på arbejdsmarkedet, skal have lettere ved at komme ind. Det betyder, at 
uddannelsessystemet skal indrettes sådan, at der tages højde for dem, der tidligt røg ud af 
uddannelsessystemet, og dem, som skolebænken er en pestilens for. Mange af dem har flere dårlige 
end gode erfaringer med folkeskolen. Derfor er det helt afgørende at der her satses på alternative 
tilbud, hvor der arbejdes ud fra det, de pågældende kan i modsætning til meget af det de 
pågældende hidtil har oplevet, hvor fokus ofte har været på det, de ikke kan. Her vil tilbuddene bl.a. 
være efterskoler med særlige tilbud, daghøjskoler, produktionsskoler, Den Fri Ungdomsuddannelse, 
erhvervsgrunduddannelsen, tilpassede arbejdsmarkedsuddannelser m.v. I mange tilfælde vil det 
være begyndelsen til fortsat videre uddannelse, idet der i mange tilfælde vil vise sig, at det ikke er 
de unge, der ”er problemet”, men den måde dele af uddannelsessystemet er indrettet på og de 
unges sociale baggrund. 
I de kommende år vil det danske samfund få stadig mere brug for flygtninge og nydanskere på 
arbejdsmarkedet. Derfor skal vi blive langt bedre til at bruge dem. De etniske minoriteter skal ikke 
ud af vagten. De skal ud på arbejdsmarkedet. Derfor skal danskundervisningen have høj prioritet og 
kombineres med jobtræning el.lign., så man får mulighed for at bruge det danske sprog og lære det 
danske samfund at kende i praksis. 
Det skal gøres lettere, at få godkendt og anerkendt uddannelse og erhvervserfaringer fra andre 
lande. Både fagbevægelsen og DA skal inviteres til at bekæmpe arbejdsgivernes diskrimination af de 
etniske minoriteter. Ledere og kolleger skal være mere opmærksomme på behovet for at snakke 
med og vejlede nyansatte med en anden kulturel baggrund. Der skal skabes flere sociale netværk 
på arbejdspladser, i fagforeninger osv., som kan være med til at hjælpe folk med en anden kulturel 
baggrund ind på arbejdsmarkedet. Vi mener, at der er behov for etnisk ligestilling og klare forbud 
mod diskrimination på arbejdsmarkedet. 
En ny og bedre udlændingepolitik 
Udlændingepolitikken popper op som politisk emne, hver gang der er nogle borgerlige politikere, der 
opdager at de trænger til at komme i medierne, men ikke har nogle egentlige resultater at byde på. 
Så de kommer de, godt hjulpet af Socialdemokratiet, med et fast repertoire om at "stramme op" og 
"tage skeen i den anden hånd". Helst med baggrund i enkelthistorier. 
Indholdet bliver oftest nogle symbolske retspolitiske ændringer, der ikke ændrer noget på 
samfundsplan, men som til gengæld kan være fatale for den enkelte. Hensigten for disse politikere 
er ikke at løse problemer, men at skabe et falsk billede af, at de har "handlet". Hvad der bagefter 
står tilbage er en højrepopulisme, hvor det bliver stadigt mere acceptabelt at mistænkeliggøre og 
skabe negative stemninger over for hele befolkningsgrupper. Og hvor medierne ikke har den 
fjerneste hensigt om at lade de mennesker, som  denne stemning rammer, komme til orde. 
SF vil stramme udlændingepolitikken. Men på den stik modsatte måde end Pia Kjærsgaard og hendes 
medløbere fra de andre partier: Vi vil ikke finde os i det mere - diskrimination af etniske minoriteter 
på arbejdsmarkedet, i uddannelsessystemet og i boligpolitikken må høre op. Vi vil spørge de andre 
partier igen og igen: hvordan kan det være acceptabelt, at arbejdsmarkedet og vores arbejdsgivere 
systematisk fravælger etniske minoriteter? Hvordan kan det være acceptabelt af unge kan forlade 
folkeskolen uden at være garanteret videre uddannelse og beskæftigelse, og hvorfor skal det især 
ramme unge etniske minoriteter? Hvorfor bliver folk med lave indkomster og marginaliserede, især 
udlændinge, tvunget sammen i ghettoer, hvor de ikke har reel mulighed for at flytte fra ? Det 
politiske flertal på Christiansborg vælger konsekvent ikke at gøre noget ved disse grundlæggende 
problemer, og hygger sig i stedet med symbolpolitik. SF kræver handling: 
   ·          SF vil have en arbejdsmarkedspolitik, der i højere grad presser arbejdsmarkedet til at tage 
      imod alle langtidsledige fra både dagpengesystemet og kontanthjælpssystemet. Vi skal have 
      regler om ligestilling af etniske mindretal på arbejdsmarkedet. Alle offentlige virksomheder og 
      institutioner og private virksomheder, der vil udføre opgaver for det offentlige, skal forpligtes 
      til at udarbejde en politik for etnisk ligestilling. 
   ·          SF vil have en uddannelsespolitik, der garanterer alle unge en uddannelse eller arbejde 
      efter folkeskolen. Det skal sikre bl.a. de unge fra etniske minoriteter. 
SF kræver en boligpolitik, hvor alle kommuner forpligtes til at have  alment byggeri og hvor 
kommunerne får anvisningsret til dele af den private boligudlejning, ligesom kommunerne har i 
forhold til det almene byggeri. Herved kan folk af alle indtægter selv vælge, hvor de vil bo. 
Udlændingepolitikken skal forlade symbolplanet. Både danskere og etniske minoriteter skal 
integreres i samfundet. Det gøres ved at give folk en uddannelse og et arbejde. 
Danmark vil blive et multikulturelt samfund. Hvis vi ikke er det allerede, så vil vi blive det. Der har 
altid været forskellige kulturer i Danmark. Men udviklingen med tilkomst af stadig flere mennesker fra 
lande uden for Nordvesteuropa vil forstærke mangfoldigheden og forskelligheden. Det er en 
udfordring for den danske selvforståelse om, at vi er frisindede, åbne og tolerante. SF ser 
grundlæggende det multikulturelle samfunds mangfoldighed og pluralisme som et gode. Vi tror på, at 
forskellige kulturer i Danmark kan leve side om side og styrke hinanden. Men det at hylde 
mangfoldigheden kan ikke i sig selv gøre det ud for et standpunkt. Vi må angive et kulturelt 
standpunkt, som er vores. Vi er ikke værdirelativister. Hvilken religion man udøver, hvordan man går 
klædt og hvad man spiser er en privatsag. Det skal politikere og arbejdsgivere ikke blande sig i. 
Hvad der prædikes bag hjemmets fire vægge kan vi ikke blande os i. Men i det offentlige rum, især 
vores folkeskole, skal de kommende generationer bevidst påvirkes til at hylde den individuelle frihed, 
kvindernes ligestilling og den enkeltes ret til uden tvang og pres at frigøre sig fra tidligere traditioner 
og konventioner og selv definere sit personlige ståsted. Disse værdier vil SF arbejde for, uanset om 
vi lægger os ud med dansk småborgerlighed, danskere eller udlændinge. 
Der er brug for en grøn omstilling 
Der er så mange undskyldninger. Virksomhederne klager over omkostningerne. Landbruget siger, at 
det rammer eksporten. Mange mennesker føler sig klemt af de grønne afgifter. En del politikere tror, 
at vælgerne er ligeglade med miljøet. Men vælgerne er ikke ligeglade, og det er muligt at forene 
begyndelsen til en national bæredygtig omstilling med afgørende bidrag til en global udvikling, og 
dermed også at skabe et mere bæredygtigt velfærdssamfund. 
Hvem havde troet, at der kunne laves internationale aftaler om miljøet? Men det lykkedes faktisk at 
lave en aftale om de CFC-gasser, som er så farlige for ozonlaget. Det viser, at hvor der er vilje, er 
der vej. Der er også lavet internationale aftaler mod drivhuseffekten. Mangelfulde som de er, er de 
kun et første skridt på vejen. Det kræver politisk vilje at følge op på dem. Vi skal arbejde for, at EU 
påtager sig et internationalt ansvar for forhandlingerne på miljøområdet. I det omfang, det ikke er 
lykkedes at få EU til at påtage sig denne rolle, må Danmark selv påtage sig rollen i samarbejde med 
ligesindede lande. Det kræver politisk mod at gå forrest. 
Også i Danmark, hvor der stadig forurenes alt for meget. Hverken når det handler om viljen til at 
satse på kollektiv trafik eller viljen til at arbejde for en grøn omstilling. Ressourceforbruget, 
trafikforureningen og drivhusgasserne bør reduceres kraftigt. For os betyder det bl.a., at 
energibesparelser, energieffektivitet, udbygning med vedvarende energi og afvikling af kulkraften er 
det centrale i omstillingsprocessen. 
Andre miljøproblemer er tættere på os alle i hverdagen. Mange allergier og andre sygdomme er 
resultatet af det bombardement af kemikalier, som vi udsættes for. Ingen ved, hvad der er 
uskadeligt, farligt eller meget farligt, for kun en lille brøkdel af de op til 100.000  kemiske stoffer, der 
findes, er blevet undersøgt. At udviklingen er alvorlig bekræftes af, at isbjørnene på Grønland i 
stigende grad bliver tvekønnede, og at mænds forplantningsevne er faldende. 
Den nuværende lappepolitik er ikke tilstrækkelig. Der er brug for en helt anderledes og konsekvent 
indsats. SF vil ikke acceptere, at vi alle sammen tvinges til at spise mad, vaske os i sæbe, gå med tøj 
eller købe legetøj til vores børn, som kan være miljøskadeligt eller farligt. Nu skal bevisbyrden 
vendes om. Kemiindustrien skal bevise sin uskyld.  Alle kemikalier skal derfor godkendes, før de 
tages i brug. Vi kræver at regler svarende til arbejdsmiljøreglerne også skal gælde for børn og unge i 
daginstitutioner, skoler og på uddannelsessteder. 
Et andet centralt område er landbruget. Kogalskab er ikke et enkeltstående problem. Det er et 
symptom på, at det går galt, når landbrug bliver industri med et unaturligt forbrug af kemikalier, 
medicin, mærkværdigt foder, sammenstuvning af dyr m.v. Test af køer, karantænebestemmelser og 
forbud mod brug af benmel til foder er nødvendige tiltag i kogalskabssagen. Men det er er på høje 
tid at tage et mere grundlæggende opgør med det overindustrialiserede landbrug. SF vil arbejde for, 
at lovgivningen ændres og strammes op, så amterne reelt får mulighed for at bremse svinefabrikker. 
I Danmark er det lykkedes at komme op på, at 5 - 6 % af landbrugsjorden dyrkes økologisk. En 
fjerdedel af den mælk, der sælges, er økologisk. Denne udvikling skyldes også en politisk indsats fra 
SF’s side. Efter kogalskabens udbredelse ser det ud til, at flere lande, herunder Tyskland, mere end 
nogensinde er motiverede for en større økologisk omstillingsplan af hele den europæiske 
landbrugspolitik. Faktisk er en overgang til økologisk kvægdrift realistisk. SF vil fremsætte forslag om 
differentieret moms på økologiske varer, både for at støtte udviklingen og for at hjælpe mennesker 
med lave indkomster til at kunne købe økologisk. 
Økologisk landbrug kan sammen med vindmølleproduktionen blive to solstrålehistorier om, hvordan 
en grøn omstilling bliver en økonomisk succes – hvor miljøgælden ikke vokser i det skjulte, men hvor 
den nedbringes år for år. En veltilrettelagt grøn omstilling vil skabe nye eksportmuligheder for både 
produkter, der fremstilles miljørigtigt, og produkter som skal bruges til at skabe et bedre miljø. En 
sådan udvikling skal fremmes og inddrage andre miljøområder, f.eks. affaldshåndtering. Det har de 
klogeste af virksomhederne indset. SF vil samarbejde med dem om at skabe en markant og 
fortløbende forbedring af Danmarks grønne konkurrenceevne. 
Grønne afgifter er der fortsat brug for. Men de skal udformes af hensyn til miljøet, og ikke fordi de 
giver penge i kassen. SF forstår, at mange mennesker mener, at de grønne afgifter er for høje. SF’s 
svar er ikke lavere grønne afgifter, men kompensation gennem et grønt personfradrag, som sikrer, 
at nye grønne afgifter kompenseres gennem lavere indkomstskat på en solidarisk og synlig måde. 
Samtidig vil SF en grøn skattereform, hvor beskatningen forskydes i retning af lavere skat på 
arbejdsindkomst og højere skat på ressourcer og forurening mv. 
Miljøsagen kræver folkelig opbakning og engagement. Det findes heldigvis, ikke mindst hos børn og 
unge, men det skal understøttes af en mindre teknokratisk måde at debattere miljø på, hvilket 
 forudsætter iderigdom og politisk mod til at udstikke en anden kurs end den nuværende, som 
hovedsageligt er kortsigtede lappeløsninger for at få en bredere folkelig opbakning. SF er villig til i 
praksis at sætte miljøet over kortsigtede økonomiske hensyn. Samtidig vil SF arbejde for, at støtten 
til grundforskning inden for vedvarende energi og miljø bliver øget. 
Vi har viljen 
Det kommende folketingsvalg vil få afgørende betydning. Efter næsten 10 år med socialdemokratisk 
ledede regeringer vil en aggressiv højrefløj gøre alt for at vinde magten. Højrefløjen har desværre 
fået alt for let spil på grund af en regering, der selvforskyldt har store troværdighedsproblemer. 
Mange mennesker føler sig skuffede over brudte løfter og store huller i velfærdssamfundet. 
SF vil ikke nøjes med at være partiet med den rigtige politik på sidelinjen. Der er brug for, at SF 
påtager sig en ny politisk rolle. Ikke kun for vores egen skyld, men nok så meget fordi 
Socialdemokratiet er blevet så svækket, at partiet ikke af sig selv er i stand til at formulere en 
troværdig samfundsvision. 
SF vil derfor skabe en ny politisk dagsorden, der ikke er til at komme udenom. Vi vil omsætte 
menneskers hverdagserfaringer til politisk handling og forandring gennem dialog og eftertanke. SF 
er desværre ikke alene herre over, hvordan de konkrete problemer og fremtidens udfordringer bliver 
tacklet. Det vil afhænge af de politiske styrkeforhold og konkrete forhandlinger i Folketinget. SF vil 
selvsagt slås for vores løsninger og svar, og vi vil kræve en indflydelse, der svarer til vores 
parlamentariske styrke. 
Det bliver en væsentlig opgave at skabe dialog. Både med dem, der har problemerne tæt inde på 
livet, og med dem, der i og for sig har det fint, men som ønsker en udvikling, hvor der er plads til alle 
og muligheder for alle. SF vil have forslag til løsninger på konkrete problemer og udfordringer. Men vi 
vil også lytte til problemerne, diskutere og få ideer til nye løsninger fra engagerede borgere og 
medarbejdere. SF er et åbent parti, der tror på, at vores ideer kan blive bedre og den folkelige 
opbakning større gennem en sådan dialog. 
Kan vælgerne så stole på, at SF vil omsætte idealerne til politisk realisme? Ja. Uanset vores kritik af 
den nuværende regering, vil vi pege på Poul Nyrup Rasmussen som statsminister. Vi kan godt forstå, 
at man kan være fristet til at give de borgerlige sin stemme, når den nuværende regering ikke har 
sikret den basale velfærd. Men de borgerlige vil  - når det kommer til stykket - ikke sikre hverken 
velfærd, miljø eller integration. Vi risikerer tværtimod at sætte både beskæftigelse og velfærd over 
styr, når liberalisterne smider fåreklæderne og viser deres sande jeg. 
SF vil vende udviklingen. Der er et alternativ til en hektisk hverdag med stress og jag, samt en 
hensynsløs konkurrence, der gør nogle til vindere og andre til tabere: Et samfund, hvor politik og 
folkeligt engagement bruges til at skabe de bedst mulige rammer for alle. 
Vi har viljen til velfærd og forandring. 
