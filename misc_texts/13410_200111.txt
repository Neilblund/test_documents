algudtalelse vedtaget af Det Radikale Venstres hovedbestyrelse november 2001 
Ansvarlighed og anstændighed 
Vi ønsker et styrket mandat til Det Radikale Venstre. Vi opfordrer 
vælgerne til at stemme radikalt ved alle valgene den 20. november. Overalt 
i landet er en stemme på Det Radikale Venstre en stemme på en 
ansvarlig økonomisk politik og en stærk vilje til nye løsninger. Vi forener 
humanisme og retssikkerhed med den politiske handlekraft, der skaber 
resultater til gavn for helheden. 
Et kryds ved B er en konkret støtte til disse værdier. Flere radikale 
stemmer gør os i stand til at virkeliggøre de drømme om et demokratisk, 
trygt og anstændigt Danmark, som vi ved, vi deler med det store flertal af 
den danske befolkning. 
Danmark i verden 
Når vælgerne går til de tre valg den 20. november, skal de tage stilling til, 
hvilken udvikling de ønsker at fremme – både globalt, nationalt og lokalt. 
Det Radikale Venstre vil aktivt fremme Danmarks engagement i globalt og 
regionalt samarbejde. Vi er en del af verden og af Europa, og vi har en 
elementær interesse i at påvirke med danske synspunkter i retning af en 
verden, der bygger på fred, forståelse, samarbejde og 
menneskerettigheder. Verden har brug for stærkere organisering af det 
internationale samarbejde: 
  Det Radikale Venstre vil konsekvent arbejde for at styrke FN, 
  således at verdensorganisationen bliver et effektivt instrument til at 
  varetage hele menneskehedens interesser. 
  Der skal arbejdes hen imod en international retsorden, en mere 
  retfærdig fordeling af verdens goder og frihandel med reelle 
  muligheder for verdens fattige lande. Der skal sættes stærkere ind 
  imod truslerne mod det globale miljø. Den internationale terrorisme 
  må bekæmpes og forebygges i overensstemmelse med 
  vedtagelserne i FNs sikkerhedsråd. Det Radikale Venstre vil 
  fastholde Danmarks ambitiøse udviklingsbistand til verdens fattige 
  lande og arbejde for en global bæredygtighed. 
  Danmark skal fortsat være et land, der påtager sig et medansvar 
  for,at mennesker, der flygter for deres liv, kan få ly. 
  Det Radikale Venstre ønsker,at Danmark skal være et fuldgyldigt 
  medlem af EU - uden forbehold. Det giver os de bedste muligheder 
  for at påvirke den europæiske udvikling. Danmark skal konsekvent 
  arbejde for EU's udvidelse med de nye demokratier i Øst- og 
  Centraleuropa. 
Velfærd og nytænkning 
Det Radikale Venstre vil udvikle velfærden i Danmark. Vi vil føre en 
ambitiøs økonomisk politik, der fastholder høj beskæftigelse, nedbringer 
gælden og sikrer lav inflation og fortsat overskud. 
Danmark skal hænge sammen. Det kræver fortsat nytænkning af 
regionalpolitikken, så uddannnelses-, arbejdsmarkeds-, kultur- og 
erhvervspolitik spiller sammen. Nye typer af samarbejde mellem 
institutioner placeret over hele landet styrker landdistrikterne, den enkelte 
region og landet som helhed. 
Der er behov for nytænkning og nye løsninger, hvor der er mangler og stive 
strukturer. I arbejdet med velfærdssamfundet er det vigtigt at bygge på de 
offentligt ansattes engagement. 
Det Radikale Venstre foreslår: 
  færre regler, bredere rammer, mindre kontrol af og større ansvar for 
  den enkelte. Vi bygger på personligt ansvar og engagement og på 
  tillid til den enkelte medarbejder, fordi det giver kvalitet i 
  velfærdsydelserne gennem fleksible løsninger, der svarer til 
  borgerens personlige behov og muligheder. 
  at skatten på arbejde skal ned. Skattesystemet skal forenkles, så 
  det bliver let at beregne sin egen skat. Arbejdet skal iværksættes 
  straks efter valget. Det er nødvendigt for at sikre den fornødne 
  arbejdskraft til både den private og offentlige sektor. 
  at der sker en fortsat opprioritering af sundhedsvæsenet. Hver 
  patient skal have et undersøgelses- og behandlingsforløb, der 
  opfylder alle rimelige krav til kort ventetid, sammenhæng og høj 
  kvalitet. Menneskelighed og omsorg skal kombineres med 
  effektivitet. Forebyggelse af sygdom fremkaldt af arbejdsmiljø, 
  livsstil og arv skal ligeledes udbygges og intensiveres. Det 
  Radikale Venstre mener, at omstrukturering af sundhedsvæsenet 
  kan øge effektiviteten. Derfor foreslår vi, at der nedsættes en 
  sundhedskommission. 
  at arbejdsmarkeds- og socialpolitikken tilrettelægges med særligt 
  henblik på en målrettet, individuelt tilrettelagt indsats for at sikre 
  alle en plads på arbejdsmarkedet. 
  at integration, beskæftigelse og uddannelse af flygtninge og 
  indvandrere skal ses som en helhed og styrkes. En forbedret 
  integration, også på arbejdsmarkedet, er afgørende for at sikre en 
  politisk og social udvikling i Danmark uden ødelæggende 
   modsætninger. 
  at folkeskolen styrkes ved fælles klare mål og et stærkere 
  samarbejde mellem forældre og skole. Dermed bedres vilkårene for 
  lærernes metodefrihed i undervisningen, og forældrene kan bedre 
  støtte børnene og skolens arbejde. Handelsskoler og tekniske 
  skoler skal have bedre økonomiske vilkår til at forbedre 
  undervisningen, modvirke frafald og skabe praktikpladser. 
  Mulighederne for uddannelse gennem hele livet bruges mere 
  offensivt. Alle arbejdsgivere bør prioritere videreuddannelse af 
  medarbejderne, og den enkelte skal på eget initiativ have adgang 
  til uddannelse med udgangspunkt i den enkeltes kunnen. De 
  borgere, som har fået mindst uddannelse, skal prioriteres højst i 
  denne indsats. 
  et langsigtet investeringsprogram, der gør den kollektive trafik til et 
  reelt alternativ til individuel trafik. Dansk infrastruktur skal blive en 
  integreret del af det europæiske kollektive transportsystem, så 
  gods kan komme på skinner. 
  en reform, der beskytter og genopretter sårbar natur og sikrer 
  grundvand og overfladevand for fremtiden. 
