
For solidaritet og demokrati – både nationalt og 
internationalt 
Mod krig og terror 
For Enhedslisten handler valget først og fremmest om solidariteten i samfundet og indsatsen mod 
krig og terror. 
Enhedslisten er det eneste parti i Folketinget som siger nej til USA´s fortsatte bombardementer i 
Afghanistan, som koster et stigende antal civile livet og som vil skabe grobund for ny terrorisme. 
Vi vil med næb og kløer gå imod den terrorpakke som regeringen har fremlagt og som er et angreb 
på selve fundamentet i demokratiet. 
Enhedslisten vil kæmpe for et socialt løft med forbedringer for arbejdsløse, bistandsmodtagere, 
pensionister, efterlønnere, uddannelsessøgende og for boliger til alle. 
Enhedslisten vil gå til valg på mere økologi. Vi vil sikre naturen, drikkevandet, fødevarerne og 
dyrevelfærden og et stop for gift og gensplejsning. 
Enhedslisten er unionsmodstandernes talerør på Christiansborg - samtidig med at vi bekæmper 
enhver tendens til racisme og fremmedhad. 
Det danske samfund er rigere end nogensinde. Der er råd til at sikre fuld beskæftigelse, social 
tryghed og økologisk omstilling; men mulighederne udnyttes ikke. Enhedslisten vil arbejde for et 
samfund, hvor solidaritet, lige vilkår for alle, hensynet til menneskene og naturen er sat i centrum. 
- Ret til arbejde og mindre stress! 
Alle skal have mulighed for at være med i fællesskabet, bidrage til det og udvikle egne ressourcer 
sammen med andre. Alle har noget at bidrage med. Ikke kun når vi er stærke, men også når vi er 
svage og i nød. 
Stress og jag på arbejdspladsen udstøder mange og nedslider mindst lige så mange. Bedre 
arbejdsmiljø og arbejdspladser, hvor der er plads til alle er alternativet. Øget demokrati på 
arbejdspladserne, hvor de ansatte selv organiserer arbejdet, skaber sundere arbejdspladser. 
Arbejdstiden skal sættes ned gennem kortere arbejdstid, længere ferie og bedre orlovsordninger. 
Der er masser af uløste opgaver og udækkede behov, lige fra miljøoprydning til menneskelig 
omsorg. Alle har krav på arbejde og uddannelse, derfor skal ingen i tvangsarbejde eller såkaldt 
aktivering. Ingen må miste dagpengene, fordi der ikke er arbejde at få. Enhedslisten har gjort en 
forskel ved at sikre fulde rettigheder til ansatte i servicejob. Dermed er der slået et lille hul i muren 
overfor de massive forringelser arbejdsløse har oplevet gennem de sidste mange år. 
Unge skal have ret til samme dagpenge og kontanthjælp som andre. Forsikringskontingentet til 
efterlønnen skal væk igen. 
- Velfærd til alle – der er penge nok 
I dag venter tusindvis i kø på en plads i daginstitutioner, på plejehjem og på hospitaler. Der er rigeligt 
råd til udbygge at velfærdssamfundet. Enhedslisten vil give den enkelte en række sociale 
rettigheder: 
- gratis pleje og omsorg for de ældre 
- gratis tandlæge, medicin, briller og psykologhjælp 
- gratis og gode daginstitutioner 
- et beløb at leve for, der mindst udgør det nuværende dagpengemaksimum 
- en bolig, man kan betale. Der skal bygges flere ungdomsboliger, ældreboliger og almindelige 
almennyttige boliger. Private udlejere og pensionskasser skal stille boliger til rådighed for 
kommunerne til at løse boligsociale problemer. 
Velfærdsydelser skal ikke forringes af private selskabers jagt på profit. Enhedslisten afviser derfor 
privatisering og udlicitering. 
- Mod krig og terror - For International solidaritet 
Enhedslisten fordømmer terror, som rammer uskyldige og tilfældige civile. De organisationer, som 
står bag disse aktioner repræsenterer såvel med deres metoder og deres ideologi det yderste højre 
på den globale scene. Men den krig, som nu er i gang i Afghanistan, stopper ikke terroren, 
tværtimod risikerer vi, at den forøger terroren. Svaret på drab på uskyldige i New York og 
Washington er ikke at dræbe uskyldige i Afghanistan. 
Svaret er heller ikke opbygningen af en såkaldt global alliance som indebærer accept af omfattende 
og systematiske overgreb mod menneskerettighederne i en lang række stater. Store mindretal i 
stater som Syrien, Rusland, Sudan, Iran o.s.v. står nu alene over for regeringer, som er fast 
besluttede på at undertrykke dem. Svaret er heller ikke en alliance med en række reaktionære 
kræfter i Afghanistan, som udelukkende ønsker at udnytte situationen til at tage magten og erstatte 
Taliban-regimets despoti med deres eget. 
Derfor tager Enhedslisten kraftigt afstand fra krigen og kræver, at den danske regering trækker sin 
betingelsesløse støtte til USA tilbage. Bombningerne skal stoppes nu og der skal igangsættes 
massiv humanitær hjælp til befolkningen i Afghanistan. FN må tage initiativ til forhandlinger, som kan
sikre et frit og demokratisk Afghanistan. Anholdelse og retsforfølgelse af mistænkte for terror og 
forbrydelser mod menneskeheden skal ske i FN-regi 
Det er den stigende ulighed, der skaber grobund for fundamentalisme, fremmedhad, fascisme og 
terrorisme. Denne udvikling hænger uløseligt sammen med den nyliberale offensiv, som hærger 
overalt i verden. Den skaber fattigdom og arbejdsløshed. Den får hele samfund til at bryde sammen 
og er årsag til borgerkrige og flygtningestrømme. Kun social retfærdighed, respekt for 
menneskerettighederne, demokrati og muligheden for national selvbestemmelse kan sætte en 
stopper for krig, undertrykkelse og flugt. U-landshjælpen må øges og gives uden skelen til vestlige 
eksportinteresser. 
Enhedslisten er aktiv i den voksende globale modstand mod nyliberalismen. Vi har deltaget i 
demonstrationer og konferencer, som udfordrer EUs, WTOs, IMFs og Verdensbankens 
nyliberalistiske dagsorden, hvor vestlige pengeinteresser sættes højere end 
fattigdomsbekæmpelsen. 
Fred kan ikke sikres gennem oprustning. Derfor vil vi spare på militæret. Vi er imod den danske 
politik med aktiv deltagelse i USA's krige. Vi ønsker aktiv dansk modstand mod USAs krige og det 
såkaldte "beskyttelsesskjold". USA skal stækkes og NATO nedlægges. I stedet skal der opbygges 
en international retsorden baseret på nedrustning og flere atomvåbenfrie zoner. 
- Til kamp for økologien 
Gift i drikkevandet, kogalskab, medicinrester i grisene, gensplejsede bønner. Det er eksempler, som 
viser, hvor vigtigt det er at fremme økologisk produktion og stoppe de uetiske og stadig mere 
centraliserede produktionsmetoder. Industriens jagt på profit skal vige for et rent miljø. 
Økologi er den eneste sikre vej til rent vand, dyrevelfærd og sunde fødevarer uden gensplejsning. 
Regeringens halvhjertede vandmiljøplaner skaber kun illusioner. For at støtte det økologiske jordbrug 
og vise solidaritet med u-landenes fattige bønder, skal den traditionelle landbrugsstøtte afvikles. 
Økologien skal udbredes til andre produktioner end madvarer. Energiproduktionen skal omlægges 
fra kul til vedvarende energi, og der skal mere gang i energibesparelser. 
Grønne afgifter er en måde at begrænse rovdriften på naturens ressourcer. Men det er 
overforbruget, der skal rammes. Derfor er det nødvendigt med et grønt bundfradrag, sådan at 
økonomisk dårligt stillede med et bæredygtigt ressourceforbrug ikke rammes urimeligt. 
Enhedslisten har sikret, at der nu gennemføres et forsøg med dette. 
  
Økologisk mad skal ind på daginstitutioner, skoler, hospitaler og plejehjem. Enhedslisten har nu fået 
afsat penge til forsøg med madordninger på skolerne, men vores mål er, at alle offentlige indkøb af 
fødevarer bliver økologiske. 
- Styrk den kollektive trafik 
Én person i hver bil i kø på vej mod centrum dur ikke. Trafikinvesteringer, transportfradrag og afgifter 
skal omlægges, så den kollektive trafik bliver et reelt alternativ til privatbilismen. 
Enhedslisten ønsker en nedsættelse af billetpriserne i bus og tog samt kraftig udbygning af den 
kollektive trafik. Der skal etableres bedre plads til busserne, sådan at ikke kun antallet af busser 
øges, men også deres mulighed for at springe bilkøerne over forbedres. 
Enhedslisten har medvirket til bedre togforbindelser og etablering af nærbaner flere steder i landet 
og har sikret privatbanernes overlevelse. Enhedslisten har opnået, at alderen for at børn kan køre 
gratis er blevet sat op, så den kollektive transport kan blive et reelt alternativ for familierne, men vi 
har ikke kunnet forhindre, at regeringen sammen med borgerlige er fortsat med at plastre Danmark 
til med bilismefremmende motorveje. 
Der er tyndt befolkede områder i Danmark, hvor den kollektive trafik ikke udgør noget alternativ til 
privatbilismen. Derfor har Enhedslisten været med til at skaffe penge bl.a. til forsøg med, hvordan 
man kan erstatte benzin med brint og dermed sikre den mest bæredygtige transport i disse 
områder. 
- Respekt - lige rettigheder og muligheder for alle 
Enhedslisten er i mod al diskrimination på grund af køn, alder, etnisk oprindelse, religion eller 
seksuel orientering. Afskaffelse af diskrimination og undertrykkelse er et frigørelsesprojekt for alle og 
en forudsætning for, at vi i fællesskab kan kæmpe for et bedre samfund. Ingen bliver frie af at 
undertrykke andre. 
Igen og igen fremstilles flygtninge og indvandrere som en skrækkelig belastning for det danske 
samfund. Aktuelt bruges situationen efter 11. september til en hæmningsløs hetz mod de etniske 
mindretal i almindelighed og alle muslimer i særdeleshed. Pia Kjærsgaard har erklæret religionskrig. 
Regeringen har fremlagt en række urimelige forslag til stramninger af udlændingedomstolen og 
Karen Jespersen har direkte inviteret de borgerlige partier til at komme med forslag til yderligere 
stramninger. 
Konsekvensen af dette er en styrkelse af såvel fremmedfjendske som ekstreme fundamentalistiske 
muslimske kræfter. Begge parter styrkes af et klima fyldt med had og frygt 
Derfor går Enhedslisten i offensiven for en integrationspolitik, som åbner mulighed for, at alle kan 
blive en del af samfundet. Enhedslisten siger ja til integration og nej til diskrimination. Integration er 
en gensidig proces og ikke en ensidig ensretning af flygtninge og indvandrere. Hverdagsracismen 
skal bekæmpes på arbejdspladser, i boligkvarterer, i fagforeninger og også i Folketinget, hvor 
borgerlige og socialdemokratiske politikere dagligt fodrer den indre svinehund. 
Et vigtigt led i denne kamp er mobiliseringen til demonstrationer på Krystalnatten over hele landet 
under parolen: "En verden uden syndebukke – aldrig mere en krystalnat". 
Indvandrere og flygtninge er en vældig ubrugt ressource – nøjagtig som alle andre der holdes uden 
for arbejdsmarkedet. Der er brug for en arbejdsmarkeds-, social og boligpolitik, som sikrer at alle 
kan blive en del af samfundet. 
- Kvindekamp nu! 
Mænd dominerer, hvor der er magt i samfundet såvel økonomisk, politisk som socialt. At ændre på 
kvindesynet i samfundet er en lang og sej kamp, der kan hjælpes på vej med en effektiv lovgivning 
mod diskrimination. Men kampen – også mod vold overfor kvinder – skal først og fremmest føres på 
arbejdspladser, i fagforeninger, i hjemmet og på uddannelsesinstitutioner. 
Enhedslistens forslag til længere barselsorlov skal sikre børn og forældre får mere tid sammen, 
men det er også udformet sådan, at presset på mændene til at tage deres del af oplevelserne 
sammen med barnet øges og sådan at kvinderne ikke tvinges væk fra arbejdsmarkedet i en 
længere periode, end de ønsker. 
På trods af lovmæssig ligeløn er forskellen på kvinder og mænds løn stadig skandaløs stor. Derfor 
er det også typisk kvinden, der tager orlov når gamle og børn skal passes. Højere ydelser under 
forældreorlov og reel ligeløn er altså nødvendigt for, at der bliver ligestilling i familierne. 
Traditionelle kvindefag bliver betalt dårligere end mandefagene, og kvinderne taber i de individuelle 
lønforhandlinger, der breder sig mere og mere. 
Kvindekroppen bliver mere og mere kommercialiseret. Det ekstreme udtryk for dette er, når kvinder 
fra fattigere lande sælges som prostituerede på de vestlige sexmarkeder. Men også den 
sexfikserede reklamekultur, hvor halvnøgne kvinder anvendes i markedsføringen af et hvilket som 
helst produkt er et eksempel på samfundets forvrængede kvindesyn. 
- Tryghed og sikkerhed 
Det store flertal i folketinget vil gennemføre muligheder for øget overvågning, hårdere straffe for alt 
lige fra hærværk til drab og gøre det muligt at straffe ytringer og ikke kun handlinger. Det skal ske for 
handlinger, som kan henføres til terrorisme. Samtidig defineres terrorisme så bredt, at det både ville 
kunne omfatte ANCs kamp mod apartheid og den dansk modstandsbevægelses indsats under 2. 
verdenskrig. 
Enhedslisten vil bekæmpe disse angreb på demokratiet og retssikkerheden. Enhedslisten arbejder 
for, at alle kan føle sig trygge i deres dagligdag og overfor det offentlige. På det sociale område 
foreslår vi derfor, at der skal være langt flere retskrav formuleret f.eks. til hjemmehjælp eller 
pensionstilkendelse. Det er for svært og for dyrt at kæmpe alene mod systemet for at få sin ret. 
Derfor foreslår vi, at borgernes retsstilling styrkes i sager mod myndighederne og at mulighederne 
for fri proces forbedres. 
Kravet om hårdere straffe er udtryk for ønske om hævn, og det afhjælper ikke voldsproblemet i 
samfundet. Formålet med retssystemet skal være at forebygge, at forbrydelsen finder sted og 
hindre at den gentager sig. Eksempelvis skal voldelige mænd i stedet for ødelæggende 
fængselsophold have tilbud om behandling, sådan at de i fremtiden reagerer på anden måde end 
med vold. Desuden skal forbrydelser og vold forebygges gennem løsning af de sociale problemer, 
der skaber volden. 
Ofre for vold skal have hurtigere og mere effektiv hjælp f.eks. skal kvinder er har være udsat for vold 
i parforholdet sikres ret til et trygt opholdssted, hvor der ydes den fornødne støtte. Ofrene skal også 
have en ordentlig erstatning. Enhedslisten har været med til at sikre nogen forbedringer, men det er 
ikke nok. 
- Afskaf EU 
Sammen med andre unionsmodstandere sikrede Enhedslisten et nej til Euroen. Alligevel fortsætter 
regeringen EU-tilpasningen. Den danske tilslutning til Schengen betyder ikke kun øget kontrol med 
udlændinge, men også øget overvågning og registrering af alle andre. I forlængelse af 
terroraktionerne den 11. september, har EU taget initiativ til en lang række overgreb på demokratiet 
og retssikkerheden. Schengen er et nyt jerntæppe, som deler Europa mellem dem som er med i 
Schengen, og dem som ikke er med. 
EU skal rulles tilbage, fordi den begrænser folks indflydelse på de politiske beslutninger. EU er de 
store pengemaskiners projekt, hvor hensynet til profit sættes over hensynet til velfærd, miljø og 
arbejdsvilkår. EU er blot én i rækken af institutioner, der sikrer de multinationale selskabers hærgen 
på verdensplan. De dårligt stillede i såvel EU som i ulandene betaler prisen. 
Modstanden mod EU skal styrkes i hele Europa. Derfor arbejder Enhedslisten for, at 
unionsmodstanderbevægelserne forener kræfterne lokalt og på europæisk plan for at stoppe 
unionsprojektet og for at sætte en ikke-kapitalistisk udvikling på dagsordenen. 
- Lys på magten 
Langt borte fra offentlighedens lys træffer få personer i erhvervslivet og i de politiske systemer i 
både Danmark, EU og globalt beslutninger, der får vidtrækkende betydning for samfundet og 
almindelige menneskers hverdag. 
Enhedslisten sætter lys på magt og den korruption, der har givet sig udslag i selskabstømninger, 
overbelåning af skibe, ulovlige skattefradrag til banker og andre skattefiduser. Der skal gribes meget 
mere effektivt ind over for snyd og økonomisk kriminalitet. Det er en skandale, at sælgerne – på 
trods af Enhedslistens afsløringer – er gået fri i selskabstømmersagerne. 
Olien og gassen i Nordsøen skal under demokratisk kontrol. På den måde kan vi sikre en udvinding, 
som foregår i et tempo, så vi kan nå at udvikle og udbygge de vedvarende energikilder inden den 
dag, hvor olie- og gaslagrene i Nordsøen er udtømte. Overskuddet af produktionen bør gå til 
samfundet - og ikke til AP Møller, Shell og Texaco. Vi er kommet et lille skridt videre af denne vej, da 
vi fik regeringen presset til at indlede en undersøgelse af, hvordan man kan beskatte fremtidige 
investorer. 
- Lad de rige betale 
Mange af vores krav medfører øgede udgifter i første omgang, men på sparer på længere sigt en del 
ressourcer. Forslag om bedre deling af arbejdet og selvforvaltning fører f.eks. på længere sigt til 
færre nedslidte mennesker, færre arbejdsskader og dermed færre udgifter til sundhedsvæsenet og 
førtidspension – og ikke mindst til bedre liv. 
Men når vi skal finde penge til forslagene, er vores udgangspunkt, at det er de rige, der skal betale: 
- Nordsøolien skal udsættes for en effektiv beskatning 
- De multinationale koncerner, som i dag betaler ingen eller kun meget lidt i skat skal beskattes effektivt. 
- Stop for tilskud til privat pensionsopsparing. Staten mister omkring 40 mia. kroner årligt på grund af fradrag for pensionsopsparing. 
- Arveafgiften på arv over 1. mio. kroner skal hæves og formueskatten skal genindføres. 
- Skatten på de arbejdsfrie indtægter, f.eks. kursgevinster på aktier og værdistigninger på jord 
og fast ejendom, skal sættes væsentligt op. 
- Afskrivningsfiduser og andre huller i erhvervsbeskatningen skal fjernes, så erhvervslivet 
bidrager mere til samfundets udgifter. 
- En række poster på den eksisterende finanslov, f.eks. militærudgifter og 
eksportstøtteordninger skal bruges til mere fornuftige formål. 
- Arbejdsgiverne skal i højere grad betale de samfundsmæssige omkostninger ved nedslidning 
og arbejdsulykker. 
- Enhedslisten gør en forskel i Folketinget 
Enhedslisten ønsker en total ændring af samfundet i socialistisk retning. Derfor er opbygning af 
bevægelser uden for det parlamentariske system afgørende. Vi bruger vores Folketingsarbejde til at 
forbinde det parlamentariske og det ikke-parlamentariske, f.eks. ved at anvende Folketingets 
talerstol som talerør for bevægelser og ved at påpege de grundlæggende fejl og mangler i 
samfundet og anvise nye veje. Men samtidig arbejder vi efter et princip om at stemme for enhver 
forbedring og imod enhver forringelse. 
Enhedslisten bekæmper al pamperi i Folketinget. Vores Folketingsmedlemmer og ansatte i 
organisationen får en løn, som svarer til en faglært arbejders, og vi har en rotationsordning, så man 
ikke kan blive genopstillet til folketinget, når man har siddet der 7 år i træk. 
Fordi alternativet er værre vil Enhedslisten, som ved de to sidste valg, pege på, at lederen af 
socialdemokratiet skal danne regering. I den daglige politik er vi ofte være i opposition til en sådan 
regering, fordi socialdemokratiet på mange områder fører en politik, der er svær at skelne fra den 
politik som Venstre, Konservative og Dansk Folkeparti står for. I Folketinget er Enhedslisten i klar 
opposition til venstre, uanset hvilken regering der sidder. 
