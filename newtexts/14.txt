We zijn niet zomaar wezens die werken om te kunnen genieten van onze vrije tijd.
Ons levensdoel is niet gelegen in het zoveel mogelijk consumeren.
Nee, ons leven moet gekenmerkt worden door het in dienst staan van de Schepper van hemel en aarde.
God lief te hebben boven alles houdt in dat ons leven gericht moet zijn op Zijn eer.
De Bijbel, die God ons gegeven heeft, is er duidelijk over: deze opdracht geldt voor iedereen.
De zinsnede “TOT UW DIENST” vormde in vorige eeuwen de lijfspreuk van de Franse hugenoten.
Wat dat betreft dus een rijke historische achtergrond.
De betekenis van dit motto heeft in dit verkiezingsprogramma twee zijden.
Allereerst wordt met dit motto aangeduid, dat de SGP wil staan in de dienst van de Heere en publiekelijk de overheden en het volk wil oproepen om Hem te dienen en te eren.
Bij deze betekenis verwijst het motto naar de dienst aan God (‘Uw” met een hoofdletter).
De tweede betekenis van het motto duidt aan, dat de SGP een boodschap, een goede Boodschap heeft voor de hele Nederlandse samenleving en in die zin dienend in deze samenleving wil staan: ten dienste van het héle volk.
Bij deze betekenis verwijst het motto naar de goede dienst die de SGP de samenleving wil bewijzen (‘uw’ met een kleine letter).
De zinsnede komen we vele malen in de Bijbel tegen, in het bijzonder wel in de Psalmen.
Christus Zelf heeft deze spreuk de diepste dimensie gegeven; Hij is niet op deze aarde gekomen om gediend te worden, maar om te dienen.
“Tot Uw dienst” betekent dat de overheid Gods dienares is.
De overheid heeft de taak ervoor te zorgen dat Zijn geboden niet overtreden worden.
Aangrijpend is dan ook dat in Nederland de overheid het tegendeel bewerkstelligt.
In de afgelopen jaren zijn tal van wetten aangenomen die rechtstreeks ingaan tegen de bijbelse geboden.
Letterlijk ten hemel schreiend is het als beginnend leven afgebroken wordt omdat de mens denkt dat hij daar zelf over mag beslissen, als wetgeving het doden van mensen mogelijk maakt, als de zondag steeds meer ontheiligd wordt en wetgeving het door God gegeven huwelijk uitholt.
Abortus, euthanasie, zondagsontheiliging, ‘homo-huwelijk’ en adoptie door homoparen zijn zaken die niet tot Zijn dienst zijn.
Ook de komende jaren zal de SGP zo krachtig mogelijk ingaan tegen deze ontwikkelingen.
Juist vanwege de verwoestende werking die van deze ontwikkelingen uitgaat.
De SGP wil alternatieven bieden die ethisch verantwoord zijn.
Tot eer van God en heil van de naaste.
“God lief hebben boven alles” (Exodus 20:3-11) 1. Gij zult geen andere goden voor Mijn aangezicht hebben.
2. Gij zult u geen gesneden beeld, noch enige gelijkenis maken, van hetgeen boven in den hemel is, noch van hetgeen onder op de aarde is, noch van hetgeen in de wateren onder de aarde is.
Gij zult u voor die niet buigen, noch hen dienen; want Ik, de HEERE uw God, ben een ijverig God, Die de misdaad der vaderen bezoek aan de kinderen, aan het derde, en aan het vierde lid dergenen, die Mij haten; En doe barmhartigheid aan duizenden dergenen, die Mij liefhebben, en Mijn geboden onderhouden.
3. Gij zult den naam des HEEREN uws Gods niet ijdellijk gebruiken; want de HEERE zal niet onschuldig houden, die Zijn naam ijdellijk gebruikt.
4. Gedenkt den sabbatdag, dat gij dien heiligt.
Zes dagen zult gij arbeiden en al uw werk doen; maar de zevende dag is de sabbat des HEEREN uws Gods; dan zult gij geen werk doen, gij, noch uw zoon, noch uw dochter, noch uw dienstknecht, noch uw dienstmaagd, noch uw vee, noch uw vreemdeling, die in uw poorten is.
Want in zes dagen heeft de HEERE den hemel en de aarde gemaakt, de zee en al wat daarin is, en Hij rustte ten zevenden dage; daarom zegende de HEERE den sabbatdag, en heiligde denzelven.
“Heb uw naaste lief als u zelf” (Exodus 20:12-17) 5. Eert uw vader en uw moeder, opdat uw dagen verlengd worden in het land, dat u de HEERE uw God geeft.
6. Gij zult niet doodslaan.
7. Gij zult niet echtbreken.
8. Gij zult niet stelen.
9. Gij zult geen valse getuigenis spreken tegen uw naaste.
10. Gij zult niet begeren uws naasten huis; gij zult niet begeren uws naasten vrouw, noch zijn dienstknecht, noch zijn dienstmaagd, noch zijn os, noch zijn ezel, noch iets, dat uws naasten is.
In het verleden was Nederland een christelijke natie.
We hopen en bidden dat in de toekomst burgers en regering weer naar
Zijn geboden luisteren, gewerkt door Gods Geest.
Niet omdat wij het verleden verheerlijken en daarnaar terugwillen.
Wel omdat we zeker weten dat de Nederlandse samenleving tekort wordt gedaan als niet naar Gods geboden wordt geluisterd.
Wij willen een dienende overheid
en dienende burgers, opdat het u welga.
Gods geboden gelden universeel.
Daarbij zal de politiek de kerk nodig hebben.
Naar het ideaal van de SGP werken kerk en staat samen.
Weliswaar hebben ze hun eigen verantwoordelijkheden, maar ze kunnen niet zonder elkaar.
“Tot uw dienst” houdt ook in dat de overheid een samenleving moet bevorderen die uitgaat van verbondenheid met de naaste.
We staan niet als individuen in de samenleving.
Mensen functioneren pas goed in relatie tot anderen.
En daar ontbreekt het teveel aan in de huidige maatschappij.
Het huidige overheidsbeleid gaat uit van de zelfstandigheid van elk individu.
Mensen moeten zich individueel ontwikkelen en niet afhankelijk zijn van anderen.
Dat leidt tot een beleid dat de verbondenheid van mensen ondermijnt.
Zo ontstaat een cultuur van ‘ieder voor zich’ die mensen uiteindelijk onrustig en onzeker maakt.
De SGP wil hiertegen een dam opwerpen door een beleid te voeren waardoor we inhoud kunnen geven aan onze roeping elkaars naaste te zijn.
Scherpe tegenstellingen zien we momenteel in Nederland ontstaan.
Terwijl aan de ene kant velen kunnen profiteren van de welvaart, staan anderen aan de kant.
Te denken valt aan de armoede die geleden wordt door mensen die langdurig van een uitkering rond moeten komen.
Ook groepen waarvan je het soms niet denkt, zoals sommige zelfstandigen en een belangrijk deel van de boeren, leven momenteel helaas onder de armoedegrens.
Let ook op de sociale armoede die ontstaat door een gebrek aan zorg en aandacht voor bijvoorbeeld eenzame ouderen en drugsverslaafden.
De snelle economie die mensen opjaagt tot hard werken, veel (na)scholing en allerlei andere activiteiten heeft een keerzijde.
Mensen komen soms onvoldoende tot hun recht.
Zij worden slachtoffer van een cultuur van werken, werken en nog eens werken.
Een cultuur ontstaat waarin de autonome mens zelf wel bepaalt wat goed en kwaad is en geen gezag meer accepteert.
Zinloos geweld en criminaliteit zorgen ervoor dat mensen soms niet eens meer over straat durven.
In de samenleving moet niet het recht van de sterkste gelden.
Mensen moeten niet ten koste van elkaar bezig zijn, maar moeten elkaar juist ondersteunen.
Niet omdat ze de ander zielig vinden of uit plichtsbesef, maar omdat ze zich verbonden weten met anderen.
De Bijbel vat dit kernachtig samen door de zin “Heb uw naaste lief als u zelf”.
Dat is een levensmotto dat ruimte schept voor de ander.
Het gezin is hier een prachtig voorbeeld van.
Bij uitstek is dit de plaats waar mensen op elkaar terug mogen vallen.
Een plaats waar het samen leven vorm krijgt.
Maar ook verenigingen en vrijwilligersorganisaties zijn voorbeelden van plaatsen waar mensen tot hun recht kunnen komen.
Daar kan uiting gegeven worden aan het feit dat we elkaars naaste zijn.
De overheid moet dan ook voldoende oog hebben voor de fundamenten van de samenleving.
Het huidige op individuen gerichte overheidsbeleid moet drastisch omgebogen worden naar een beleid gericht op verbondenheid van mensen.
De overheid moet bevorderen dat gezinnen, kerken, verenigingen en vrijwilligersorganisaties het ‘elkaar dienen’ waar kunnen maken zodat een ieder, maar vooral de zwakken in de samenleving de zorg krijgen die ze behoeven.
Zo ontstaat een maatschappij waarbij overheidsbeleid en de taak van de samenlevingsverbanden elkaar versterken.
Een maatschappij waarin zorg voor elkaar, veiligheid en armoedebestrijding zeker zo belangrijk zijn als economische groei.
God heeft in de Bijbel wetten gegeven waarin de verbondenheid aan de naaste concreet gestalte krijgt.
Deze wetten beschermen mensen voor elkaar en voor zichzelf.
Wetten die nodig en nuttig zijn om de gevolgen van de zondeval – het teveel op het eigen ik gericht zijn en te weinig rekening houden met de ander - in te perken.
De SGP wil ook de komende jaren deze wetten als leidraad hanteren voor het overheidsbeleid.
De Nederlandse samenleving is erbij gebaat om naar deze wetten te luisteren.
In het houden van Gods geboden is groot loon, zegt de Bijbel  ons.
Groot loon omdat de Heere het gehoorzamen aan Zijn wetten wil zegenen.
Een overheid die het God lief hebben boven alles als uitgangspunt neemt en het belang inziet van verbondenheid met de naaste stelt duidelijke regels.
God heeft de overheid ingesteld om de ongebondenheid van mensen te beteugelen.
De overheid is Gods dienares.
Gerechtigheid verhoogt een volk en de zonde is een schandvlek van de natie.
Nederlanders hebben recht op een overheid die krachtig optreedt en hen aanspreekt op de verantwoordelijkheid die ze hebben.
Een slappe overheid die onvoldoende regels stelt is niet een overheid die de SGP wenselijk acht.
Zeker niet als ze vervolgens overtreding van die regels ook nog eens gedoogt.
Dat leidt alleen maar tot situaties waarbij burgers zich onveilig voelen, criminaliteit de ruimte krijgt, onrechtvaardige situaties bevorderd worden en gezag ondermijnd wordt.
Duidelijke normen en waarden moeten weer gaan functioneren in de Nederlandse samenleving.
De overheid heeft een duidelijk taak die ze niet mag afschuiven op anderen.
Anderzijds hebben burgers de plicht de overheid te gehoorzamen.
Het streven naar een rechtvaardige samenleving vraagt een gezamenlijke inzet.
God liefhebben boven alles en verbondenheid met de naaste vraagt om een houding die gekenmerkt wordt door rentmeesterschap.
Wij hebben de mooie taak goed om te gaan met de talenten die we van God gekregen hebben.
Aan het begin van de Bijbel wordt de opdracht meegegeven de aarde te bouwen en te bewaren.
Met de door God gegeven capaciteiten mogen we streven naar economische vooruitgang.
Maar daarbij moeten andere aspecten een grotere rol spelen.
Economische groei die volgens het rentmeesterschap vorm gegeven wordt, wordt genormeerd door milieu en sociale aspecten.
Het besef dat we in al ons handelen dienaars zijn van God en onze naaste stempelt ons.
Dan leidt “tot uw dienst” niet tot een houding van “ieder voor zich”, maar wordt verantwoordelijkheid genomen.
Niet het individuele belang moet voorop staan, maar het in gezamenlijkheid vorm geven aan een leven waarin we alle aspecten - gevolgen van ons handelen voor medemens en milieu - meewegen.
Een leven waarin overheid en burgers tot elkaars dienst staan.
Helaas kunnen we na de zondeval niet zonder meer voldoen aan die opdracht.
Regels en wetten zijn nodig om de negatieve gevolgen van menselijk handelen in te perken.
De overheid heeft dan ook de taak ervoor te zorgen dat de randvoorwaarden die hiervoor nodig zijn gegeven worden.
Mensen willen tegenwoordig vrij zijn.
Dat staat ook de SGP voor ogen.
TOT UW DIENST leidt tot een leven waarin echte vrijheid ervaren wordt.
Een vrijheid die gekenmerkt wordt door een leven binnen de beschermende kaders die God zelf gesteld heeft.
Dan mogen we volop onze God en onze naaste dienen en worden we bevrijd van het juk van een zondig bestaan.
De Bijbel laat zien hoe goed een leven in Zijn dienst is.
Dat leven gunnen we iedereen.
De Bijbel is duidelijk over het lot van mensen en volken die Hem verlaten.
“Wie God verlaat heeft smart op smart te vrezen”.
De bewogenheid met het lot van Nederland spoort de SGP aan om duidelijk te zijn over de betekenis van bijbelse uitgangspunten voor de politieke praktijk, ook in de 21e eeuw.
Wij roepen Nederland op de bijbelse uitgangspunten weer te hanteren in de politiek.
De SGP wil zich de komende jaren inzetten voor een maatschappij waarin burgers en overheden zich dienend opstellen.
Ten opzichte van God
en tegenover elkaar.
Daarbij hebben wij u nodig.
Uw stem, steun en gebed kunnen we niet missen.
Nog veel belangrijker is echter dat we niet buiten Gods steun kunnen.
Niet voor niets staat in ons volkslied dit element centraal.
Een maatschappij en overheid die TOT UW DIENST staat kan alleen vorm krijgen als we op God ons vertrouwen stellen en Hij ons schild mag zijn.
Mijn schild ende betrouwen zijt Gij, o God mijn Heer, op U zo wil ik bouwen, Verlaat mij nimmermeer.
Dat ik doch vroom mag blijven, Uw dienaar t'aller stond, de tirannie verdrijven die mij mijn hart doorwondt.
B. Dienstbaar tot gerechtigheid
De overheid regeert bij de gratie van God.
Zij is dienares van God.
Haar dienend gezag is dan ook niet afkomstig van de wil van de meerderheid van ons volk, maar is haar geschonken door de Koning van de hemel en de aarde.
Onze overheid heeft de taak God te dienen door Zijn eer te bevorderen en haar inwoners dienstbaar te zijn door het doen van recht, zeker ook waar het de geestelijke welstand van haar burgers betreft.
Het nastreven van een rechtvaardige samenleving is maar op één manier echt te bereiken, namelijk door de Tien Geboden die God ons heeft gegeven op te volgen.
Ook de overheidsdienaars dienen zich binnen dit kader te bewegen.
Zij zijn (publieke) ambtsdragers en horen zich integer en eerlijk te gedragen.
Een minstens even belangrijke taak van de overheid is het voorkomen en indammen van het onrecht.
De zondeval trekt diepe sporen in de Nederlandse samenleving.
De overheid heeft de taak – met steun van politie en justitie – de randvoorwaarden voor een veilig en rustig leven te creëren, opdat God in vrijheid naar Zijn Woord kan worden gediend.
De betrouwbare overheid
Een betrouwbare overheid is in de ogen van de SGP een overheid die consistent handelt en handhaaft wat men oplegt.
Overheidsdienaars – zowel politici als ambtenaren - dienen te opereren uit het besef een ambt te bekleden en uit dien hoofde een voorbeeldfunctie te hebben.
Hun integriteit mag niet ter discussie staan.
Een openbaarmaking van nevenfuncties en financiële belangen en een heldere regeling van bevoegdheden en verantwoordelijkheden, draagt bij tot het transparanter maken van de overheid.
De kern van de democratie is dat ministers en andere bestuurders ten allen tijde bereid moeten zijn om verantwoording af te leggen van al het bestuurlijk en ambtelijk handelen onder hun verantwoordelijkheid.
Wat de SGP betreft moeten politici veel eerder hun politieke consequenties verbinden aan disfunctioneren.
Ambtenaren dienen in de uitoefening van hun functie zich te onthouden van politieke uitingen.
Een betrouwbare overheid kan ertoe bijdragen dat werken bij en voor de overheid aantrekkelijk blijft.
Bestuurlijke organisatie
Het bestuur moet zo dicht mogelijk bij de burger staan.
De inwoners kennen de locale volksvertegenwoordigers.
Schaalvergroting en bestuurlijk vernieuwing hoeven niet parallel te lopen met een verhoging van de bestuurlijke kwaliteiten en kunnen de afstand tussen de burger en de politiek groter maken.
De SGP is dan ook tegenstander van schaalvergroting en groot voorstander van het betrekken van de burger bij het beleid.
Daarom is het nodig dat de overheid zoekt naar draagvlak van beleid en bij beleidsvorming veel spreekt met burgers en belangenorganisaties.
Interactieve beleidsvorming (waarbij besloten wordt na overleg met betrokkenen) kan hier aan bijdragen, uiteraard onder duidelijke – door de overheid – gestelde randvoorwaarden.
De veranderende samenleving maakt dat het bestuur zich iedere keer opnieuw geplaatst ziet voor vraagstukken die om een oplossing vragen.
De SGP juicht een cultuurverandering binnen de bestuurlijke organisatie dan ook toe.
De steeds groeiende stroom van regels en bepalingen maken het overheidsbeleid voor burgers en ambtenaren steeds minder doorzichtig.
Openbaarheid en deregulering zijn hard nodig.
De publicatie van alle wetten, regels en overheidsbesluiten op Internet kan hiertoe bijdragen.
Al ruim een eeuw is de driedeling gemeente, provincie en Rijk bepalend voor de bestuurlijke opbouw van ons land.
Daarbij is van belang dat de provincie en gemeente als staatkundige verbanden een langere geschiedenis hebben dan de eenheidsstaat.
Mede in het licht van die historische ontwikkeling, hecht de SGP aan handhaving.
Sinds een halve eeuw kennen we ook een steeds sterker wordende vierde bestuurslaag, namelijk de EU.
Deze bestuurslaag is legaal en wordt door de SGP erkend,
al hebben we een eigen, kritische visie op de EU.
De relatie met Europa wordt in de paragraaf ‘Grenzeloos dienen’ besproken.
-Gemeente
De gemeente staat het dichtst bij de burger.
De band tussen gemeente en gemeenschap moet zoveel mogelijk intact worden gelaten: korte lijnen tussen bestuur en burger zijn van groot belang.
Ook na gemeentelijke herindeling zal die lijn zo kort mogelijk gehouden moeten worden.
Dit is mogelijk door een goed kernenbeleid, vorming van wijkraden, dorpsraden, deelgemeenten of deelgemeenteraden.
Overigens vindt de SGP gemeentelijke herindeling alleen nodig als gemeenten duidelijke bestuurlijke knelpunten hebben en niet meer zelfstandig hun kerntaken kunnen vervullen.
De SGP is van mening dat als het takenpakket en de verantwoordelijkheden van de gemeente worden uitgebreid, door het Rijk de hierbij behorende financiële middelen worden gevoegd.
Gemeenten moeten hun verantwoordelijkheden nemen in zaken als bijvoorbeeld het Integraal Veiligheids Beleid.
Voor de SGP bevat dit Integraal Veiligheids Beleid een duidelijke verdeling van verantwoordelijkheden tussen degenen die verantwoordelijk zijn voor veiligheid (politie in openbare sfeer, private beveiligingsorganisaties op bedrijventerreinen, enzovoorts), een duidelijke visie op buurt en veiligheid, jeugd en veiligheid en de bijdrage van vrijwilligers.
De gemeente is een dienstverlenende instelling en geen bedrijf.
Zo efficiënt mogelijk werken is altijd goed, maar dit mag nooit ten koste gaan van een klantvriendelijke benadering van de burgers.
ICT-toepassingen kunnen een positieve bijdrage leveren aan een goede dienstverlening door de gemeentelijke overheid, maar mogen er nooit toe leiden dat het gemeentelijke loket minder toegankelijk wordt.
-Provincie
Er zijn taken die het niveau van de gemeente overstijgen.
Dan komt de provincie in beeld.
Belangrijke taken van de provincie zijn het stimuleren van en toezicht houden op de samenwerking tussen gemeenten en het bestuur in grootstedelijke gebieden, de zogenaamde Kaderwetgebieden.
De regionale bestuursproblematiek die vooral in grootstedelijke gebieden (agglomeraties) speelt, moet niet opgelost worden door een vierde bestuurslaag als de regionale organen en de kaderwetgebieden, maar door versterking van de plannende en coördinerende taken van de provincie.
Een van de instrumenten daarvoor is de gemeenschappelijke regeling, zoals vastgelegd in de Wet Gemeenschappelijke Regelingen.
Verlenging van de Kaderwet na 2003 is dan ook ongewenst.
-Rijk
De taken die van het Rijk naar de provincie en gemeente kunnen worden gedelegeerd, moeten gedecentraliseerd worden.
De Tweede Kamer kan zich zo weer richten op haar eigenlijke taken, namelijk het controleren van de regering en het fungeren als medewetgever.
Politiek Den Haag moet dualer; Torentjes-overleg dat monisme in de hand werkt, is fnuikend voor het proces van wetgeving en beleidsvorming.
De dikke en steeds gedetailleerdere regeerakkoorden worden knellende keurslijven en staan een levendig debat in de weg.
Een regeerakkoord mag alleen de hoofdlijnen van het beleid bevatten.
De SGP hecht grote waarde aan de Eerste Kamer.
Als medewetgever staan de 75 senatoren wat op afstand van het politieke spel in de Tweede Kamer.
Bij de toetsing van wetgeving schenkt de Eerste Kamer in het bijzonder aandacht aan de wetgevingskwaliteit, in het bijzonder de verhouding tot de Grondwet.
Bijkomend voordeel is dat leden van de Eerste Kamer vaak ook maatschappelijk actief zijn.
Dit geeft hen veel ervaring en kennis die ze op een goede manier kunnen inzetten bij hun controlerende en medewetgevende taken als senatoren.
Voor de SGP is de Grondwet de basis voor ons staatkundig bestel.
In de Grondwet moeten wezenlijke elementen van het constitutionele bestel opgenomen zijn en blijven.
Aanpassingen aan de geest van de tijd (trends) keuren we af.
De ‘zware’ veranderingsprocedure moet gehandhaafd blijven.
De SGP is voorstander van de invoering van toetsing van wetten aan de klassieke grondrechten in de Grondwet.
Door middel van rechterlijke toetsing wordt het primaat van de Grondwet boven de gewone wet gewaarborgd.
Ook zal de invoering van toetsing een vitaliserende werking hebben voor de nationale grondrechten.
Dit is te meer van belang nu in Europees verband een grondrechtenhandvest wordt voorbereid.
Staatkundige vernieuwing
De SGP hecht aan een stelsel van democratie, waarbij burgers zich vertegenwoordigd weten door aanspreekbare politici met heldere standpunten.
Dergelijke politici nemen de behoefte aan vormen van directe democratie weg.
Daarom zien we niets in allerhande vormen van referenda en een gekozen burgemeester.
Aan grootse plannen voor staatkundige vernieuwing hebben we geen enkele behoefte.
De SGP ziet dit slechts als kunstgrepen en maakt zich sterk voor behoud van het bestaande stelsel van evenredige vertegenwoordiging, waarbij de kiesdrempel gelijk is aan de kiesdeler.
De SGP is tegen verhoging van de subsidie voor politieke partijen omdat daardoor hun onafhankelijkheid minder kan worden.
De Monarchie
De (ontstaans)geschiedenis van Nederland is zeer nauw verweven met de historie van het Huis van Oranje.
Deze lotsverbondenheid, ontstaan in een tijd dat er gestreden moest worden voor de vrijheid om God te kunnen dienen naar Zijn Woord, heeft een band geschapen die blijvende waarde heeft.
Nederland is een constitutionele monarchie met een parlementair stelsel.
Hoewel daar best kanttekeningen bij te plaatsen zijn, functioneert dit bestel naar nage noeg ieders tevredenheid.
Er is dan ook geen enkele dwingende reden om op dit moment en op welke wijze dan ook te ‘sleutelen’ aan de positie van het staatshoofd.
De SGP is tegen het inperken van het aantal leden van het Koninklijk Huis en tegen het ‘onttronen’ van de koningin bij de kabinetsformatie, om slechts een paar zogenaamde moderniseringen van de monarchie te noemen.
De overheid als handhaver van de openbare orde
De overheid heeft de taak het onrecht in de samenleving te beteugelen.
Als dienares van God heeft zij een aantal bevoegdheden om deze openbare orde te handhaven.
Justitie- en politietaken zijn dan ook enkele van de zaken die exclusief door de overheid moeten worden uitgevoerd.
Nederland is onveilig geworden.
Voor de SGP is dit een onacceptabele situatie.
Alles dient er aan gedaan te worden de veiligheid van de Nederlanders te vergroten.
De SGP roept op tot een integraal beleid waarbij intensief wordt samengewerkt tussen politie, justitie, onderwijs en zorg.
De SGP wil het grote belang van preventie benadrukken.
In de gezinnen dient een overdracht plaats te vinden van waarden en normen en in de wijken kan het geen kwaad als men elkaar aanspreekt op wangedrag.
Mochten jongeren en ouderen desondanks toch in het criminele circuit geraken, dan kan een krachtdadig en direct optreden van politie en justitie erger voorkomen.
Van een vergroting van de pakkans en een voortvarende vervolging en berechting kan ook een belangrijk preventief effect uitgaan.
-Justitie
Een van de meest fundamentele taken van de overheid is – op basis van de bijbelse gegevens – recht vaststellen, recht bewaren, recht herstellen en recht doen.
De overheid draagt het zwaard om de ongebondenheid van mensen te bedwingen.
Vaak echter viert de ongebondenheid van de mens hoogtij in onze huidige samenleving.
Geweld en agressie – zelfs in huiselijke kring - neemt toe en wordt harder, de criminaliteit heeft een enorme omvang aangenomen en zedendelinquenten zijn in alle lagen van de bevolking te vinden.
Bij een overtreding of misdrijf hoort een straf die in verhouding staat tot het misdrijf.
Waar het geweld- en zedenmisdrijven betreft, pleit de SGP voor een verhoging van de strafmaat.
In de (Grond)wet behoort weer de mogelijkheid opgenomen te worden dat bij uitzonderlijk ernstige levensdelicten, en onder helder omschreven en strikte voorwaarden, de doodstraf kan worden opgelegd.
Een onafhankelijke rechter
en een vlotte rechtsgang zijn van groot belang voor iedere betrokkene.
Om dit te bereiken zullen de procedurevoorschriften vereenvoudigd moeten worden.
Uiterste zorgvuldigheid moet voorkomen dat criminelen door vormfouten op vrije voeten komen en hun zaak geseponeerd zien worden.
Investeringen in de rechterlijke macht zijn dan ook onvermijdelijk.
Alle optimistische verwachtingen ten spijt kunnen de gevangenissen nog steeds niet worden gesloopt.
Integendeel!
Uitbreiding en efficiënter gebruik van cellen is hard nodig om geen arrestanten wegens plaatsgebrek naar huis te moeten sturen of vervroegd te ontslaan.
Van drugsgebruik in de gevangenis kan – in de SGP-visie - al helemaal geen sprake zijn.
Bezoekers moeten strenger worden gecontroleerd op het bezit van drugs.
Verslaafde gevangenen moeten worden gedwongen tot afkicken onder medische begeleiding.
In de huizen van bewaring is de overheid verantwoordelijk voor voldoende christelijke pastorale zorg.
De tekortschietende reïntegratie van ex-gedetineerden in de samenleving baart de SGP grote zorgen.
We pleiten dan ook voor extra aandacht en subsidiering van werkervarings- en herscholingsprojecten.
Criminaliteit onder (allochtone) jongeren is een probleem.
Vroegtijdig schoolverlaten dient zoveel als mogelijk voorkomen te worden.
Daarnaast is een streng lik-op-stuk-beleid, waarbij ook de ouders betrokken worden, op zijn plaats.
Voorlichting op scholen door de politie kan een preventieve werking hebben.
Twee belangrijke oorzaken voor overlast en geweld zijn drugs- en overmatig alcoholgebruik.
Overmatig gebruik van alcohol moet streng worden tegengegaan.
Houders van horecagelegenheden moeten mede aansprakelijk gesteld worden voor wangedrag van de bezoekers indien blijkt dat overmatig drankgebruik een belangrijke oorzaak daarvan is.
Drugsgebruik dient te worden verboden.
Scholen dienen vroegtijdig hun leerlingen voor te lichten over de gevolgen van drugsgebruik en aan het gedogen van drugs moet een spoedig einde komen.
De SGP vraagt bijzondere aandacht voor de handhaving van regels in de elektronische omgeving.
De elektronische omgeving biedt gelegenheidsstructuren om criminaliteit te plegen terwijl tegelijkertijd de gebruiker onvoldoende kennis heeft over de veiligheidsrisico’s die in de elektronische omgeving spelen en over de maatregelen die genomen kunnen worden om die risico’s te beheersen.
De SGP stelt voor om in het kader van criminaliteitsbeheersing te werken aan het ontwikkelen van digitale opsporingsmiddelen, het vergroten van de kennis van digitaal opsporen, indien nodig het uitbreiden van opsporingsbevoegdheden en aanzienlijke uitbreiding van de capaciteit bij de bureaus digitale expertise.
De SGP maakt zich grote zorgen over de mogelijkheden om ongestraft pornografisch materiaal op Internet aan te bieden.
De mogelijkheden tot digitaal rechercheren moeten flink worden uitgebreid en geconstateerde strafbare feiten moeten uitmonden in concrete opsporingsonderzoeken.
Naast pornografie kunnen met behulp van digitaal rechercheren ook andere strafbare feiten als illegaal gokken, het aanbieden van valse (identiteits)documenten, credit card fraude en het te koop aanbieden van medicijnen opgespoord worden.
De aansprakelijkheid van internetproviders (zowel access- als serviceproviders) kan hier niet ongenoemd blijven.
Een pleidooi voor spoedige wetgeving en spoedige implementatie is zeker op zijn plaats.
Op dit terrein moet een forse inhaalslag worden geleverd.
Politie
Ons land lijkt soms waarden-loos.
Mensen durven in het donker de straat niet meer op uit angst voor beroving en intimidatie.
Het gevoel van onveiligheid wordt soms zelfs binnenshuis ervaren.
Het is dan ook niet verwonderlijk dat er sprake is van een toenemende vraag naar veiligheid.
Naast ieders persoonlijke verantwoordelijkheid in dezen, heeft de overheid de exclusieve taak de veiligheid in het publieke domein en de rechtshandhaving te waarborgen.
De politie heeft er de handen vol aan!
Haar rol is aan verandering onderhevig.
De verregaande individualisering, de ontwikkeling naar een multiculturele samenleving met de bijbehorende integratie van allochtonen, de technologische ontwikkelingen en de internationalisering, vragen om een aanpassing van de rol van de politie.
De SGP wil de politieorganisatie graag dienen, door constructief mee te denken in dit – ook voor de politie – turbulente tijdperk.
Een tekort aan mensen en middelen is funest voor een organisatie in voortdurende ontwikkeling.
De SGP maakt zich dan ook sterk voor meer ‘blauw’ op straat.
Concreet betekent dit dat we ons sterk maken voor 8000 agenten extra.
Naast de mogelijkheden die een vrijwillige arbeidsduurverlenging biedt, is een extra budget onvermijdelijk.
Alleen dan kan de politie werken aan de nodige kwalitatieve verbeteringen en efficiency.
Hierbij blijft het uitgangspunt dat het om een decentrale organisatie gaat.
Dit dient concreet gestalte te krijgen door een verdere uitbouw en ontwikkeling van de gebiedsgebonden politiezorg en zeggenschap en invloed van de burgemeester en gemeenteraad over de politiesterkte die aan de gemeenten wordt toebedeeld.
De plattelandsgebieden mogen niet uit het oog worden verloren.
Zij dienen nadrukkelijk betrokken te worden bij de gebiedsgebonden politiezorg.
Een aanrijtijd van een kwartier is voor de SGP echt het maximum.
Het belang van de vrijwillige politie in de wijken en bij surveillances moet gewaarborgd blijven, ook bij een verdere professionalisering.
De positie van de vrijwillige politie moet wettelijk worden gehandhaafd en versterkt.
Een betere beloning van deze vrijwilligers is noodzakelijk, evenals doorstroommogelijkheden naar een betaalde baan bij de politie.
Gezag is een lelijk woord in onze maatschappij geworden.
Een toegeeflijk beleid van pappen en nathouden heeft het gezag onderdanig gemaakt aan de ‘politie als ieders vriend’.
Juist ook de politie ondervindt hier de gevolgen van bij de uitoefening van haar taak.
De politie moet niet gaan onderhandelen, maar gewoon aanpakken.
De politie zal weer met gezag op moeten treden.
De beste manier om de politie weer zelfvertrouwen te geven, is volgens de SGP haar strak aan te sturen, duidelijk te maken waar ze voor dient en zich weer bewust te zijn van het gezag dat de wet aan haar toekent voor handhaving van openbare orde en veiligheid.
Vanzelfsprekend moet de politie een voorbeeld van goed gedrag geven.
Seksuele intimidatie van vrouwelijke collega’s, discriminatie en racistisch taakgebruik komen helaas ook bij de politie te veel voor en dient derhalve tegengegaan te worden.
De politie heeft niet als enige de zorg voor de veiligheid.
Het is noodzakelijk dat ook bij andere partners in het veiligheidsbeleid – als overheden, maatschappelijke organisaties en het bedrijfsleven – benadrukt wordt dat zij hun verantwoordelijkheden hebben en deze ook daadwerkelijk moeten nemen.
Dit mag echter niet leiden tot een vermenging van private bevoegdheden en publieke verantwoordelijkheden.
Als het gaat om ordehandhaving in het publieke domein (straten, winkelcentra, enz.) heeft de politie de exclusieve taak de veiligheid te handhaven.
Grootschalige inzet van reguliere politie bij wedstrijden in het betaalde voetbal mag nooit ten koste gaan van de basispolitiezorg in de omliggende (deel)gemeenten.
De organisatoren van voetbalwedstrijden (de clubs en de sponsors) moeten door de gemeenten worden verplicht een bepaald veiligheidsniveau rond de wedstrijd in en buiten het stadion te garanderen.
Voldoet de organisatie niet aan de voorwaarden, dan wordt de wedstrijd verboden.
Het mag nooit zo zijn dat de politie of de betalende burger opdraait voor de brokken en scherven die de hooligans, relletjesschoppers en onruststokers maken.
Niet alleen in Nederland maar ook wat betreft de Nederlandse Antillen blijft Nederland zich onverminderd inzetten voor de handhaving en versterking van de rechtsstaat en voor een deugdelijk openbaar bestuur.
De strijd tegen de criminaliteit (drugshandel, witwassen crimineel geld) heeft een hoge prioriteit.
De SGP is zeer bezorgd over de migratie van criminele Antilliaanse jongeren naar Nederland.
Migratiebeperkende maatregelen zijn nodig.
- Brandweer en rampenbestrijding
De brandweer is een aangelegenheid die primair onder lokale verantwoordelijkheden valt.
De SGP vindt dit een goede zaak.
Gemeentebesturen dienen echter wel hun verantwoordelijkheid voor een goede basisbrandweerzorg te nemen en dit vorm te geven door voldoende aandacht en financiële middelen voor de gemeentelijke brandweer.
Erg belangrijk vindt de SGP de bijdrage van vrijwilligers bij de brandweer.
Ondanks het feit dat de brandweer steeds professioneler moet opereren en er steeds hogere eisen gesteld worden aan het brandweerpersoneel, moet er actief geworven worden om toch veel vrijwilligers bij het brandweerwerk te betrekken.
Het is bijvoorbeeld denkbaar om vrijwilligers voor de meer eenvoudige taken in te zetten en de professionals voor moeilijker taken.
Het is nodig dat de brandweer veel oefent.
Tot nu toe is daar vaak te weinig geld voor.
De overheid moet met royale bedragen over de brug komen.
De ramp in Enschede heeft ons geleerd dat het ook heel belangrijk is dat er multidisciplinair geoefend wordt, d.w.z. dat politie, ambulance en brandweer samen oefenen in complexe situaties en grootschalige rampscenario’s.
Ook daarvoor dienen voldoende middelen te zijn.
- Gedoogbeleid
Gedogen ondermijnt de rechtsstaat!
De overheid nodigt de burger bijna uit tot ongehoorzaamheid, door zelf de regels niet te handhaven maar overtreders ervan passief of actief te gedogen.
Al tientallen jaren wordt er in Nederland gewedijverd in vrijheid, of het nu gaat om drugs, misbruik van sociale voorzieningen of het niet nakomen van wetten en regels op het terrein van de veiligheid.
De rampen die zich de afgelopen jaren in Nederland voltrokken laten ons de desastreuze gevolgen van een gedoogbeleid zien.
Alleen de overheid kan regels stellen én handhaven in het belang van de (brand)veiligheid en de rechtsorde.
Handhaven is een kerntaak van de overheid.
Handhaven moet, zeker op het gebied van veiligheid!
Dat betekent zo min mogelijk regels, die tegelijk eenvoudig, transparant en handhaafbaar zijn.
Dat betekent ook dat er voldoende overheidscapaciteit vrijgemaakt moet worden om toe te zien op de naleving van regels.
Dit laat onverlet dat de eigen verantwoordelijkheid van burgers en bedrijven niet uit het oog maar worden verloren.
Integratiebeleid
Het integratiebeleid van de overheid is een taak die voortdurend in zwaarte toeneemt.
De allochtone bevolking van Nederland groeit immers snel.
Rond 2015 zal, volgens schattingen zo’n 14% van onze bevolking uit allochtonen bestaan.
Een op de zeven á acht Nederlanders heeft dan een andere afkomst.
Dat is geen proces dat ons onberoerd laat.
Nieuwkomers zijn niet zelden afkomstig uit andere culturen en moeten nog allerlei vaardigheden en kennis verwerven om hier goed te functioneren.
Die aanpassing is geen geringe, maar wel een noodzakelijke opgave.
Voorkomen moet worden dat een achterblijvende sociale en economische positie optreedt, die vervolgens weer een voedingsbodem kan vormen voor criminaliteit of radicale denkbeelden.
We moeten niet de ogen sluiten voor problemen die door de toenemende veelkleurigheid van onze samenleving kunnen ontstaan.
Dit laat onverlet dat vreemdelingen die legaal tot Nederland toegelaten zijn, als volwaardige burgers bejegend dienen te worden.
Uitingen van vreemdelingenhaat en racisme moeten krachtig bestreden worden.
De SGP vindt het absoluut noodzakelijk dat elke nieuwkomer in onze samenleving een inburgeringcursus volgt.
Weliswaar is het verplicht om zo’n cursus te volgen, maar in werkelijkheid volgen nog veel te weinig nieuwkomers zo’n cursus of behalen ze lang niet altijd een goed eindresultaat.
Om deelname aan en succes van de cursus te bevorderen dient niveaudifferentiatie te worden toegepast bij het afnemen van de eindtoets, teneinde beter inzicht in kennis en vaardigheden van de individuele cursist te krijgen.
Aan het niet volgen van de cursussen moeten sancties verbonden worden.
De inburgeringcursussen moeten niet alleen voor nieuwkomers verplicht zijn, maar ook voor ‘oudkomers’, allochtonen die hier al lang zijn, maar nog steeds de taal niet beheersen en daarom nog steeds niet goed ingeburgerd zijn in onze samenleving.
De inburgeringcursus dient zich te beperken tot het leren van de taal en basale maatschappelijke kennis.
Zo'n cursus mag er niet op neerkomen dat elke nieuwkomer een flauw soort tolerantie ingepeperd krijgt en in ieder geval moet leren dat de multiculturele, verdraagzame samenleving boven alles gaat.
Dat is niet wenselijk.
Wel zou het goed zijn om de nieuwkomers in een notedop iets te vertellen over de geschiedenis van ons land en de belangrijke rol die het protestantisme gespeeld heeft in het ontstaan van Nederland.
Veel energie moet gestoken worden in de jongste generatie allochtonen die nu nog schoolgaand is.
Schooluitval of vroegtijdig schoolverlaten vraagt om een strakke aanpak van de leerlingen, maar ook om contact met de ouder(s) van de leerling, om tot een zo goed mogelijke begeleiding te komen.
Onderwijs in de allochtone talen mag geen plaats hebben binnen het curriculum van de school, maar hoort thuis buiten het gewone programma en is een verantwoordelijkheid van allochtone organisaties.
De wetgeving ter zake moet hierop aangepast worden.
De werkloosheid onder allochtonen is nog steeds veel te hoog.
Hoe moeilijk het ook is, overheidsinstellingen en bedrijven moeten de schroom afleggen om allochtonen in dienst te nemen, wanneer zij voldoende gekwalificeerd zijn.
Het is gebleken dat allerlei wettelijke maatregelen hiervoor niet helpen, dus moeten we elkaar aanspreken op eigen initiatief, waarbij de overheid een voorbeeldfunctie te vervullen heeft.
Een evenwichtige beeldvorming over allochtonen, waarvoor ook de overheid verantwoordelijk is en aan moet bijdragen, kan stimulerend werken.
Laten we maar eens benadrukken dat het gemiddelde opleidingsniveau van allochtonen stijgt en dat de werkloosheid onder de grootste allochtone groeperingen daalt!
Ook voor de overgang van school naar werk moet veel aandacht zijn.
Cruciaal is dat allochtone jongeren met een diploma de school verlaten en zo spoedig mogelijk solliciteren naar een passende baan.
Vanwege de snelle vergrijzing van onze samenleving en de personeelsschaarste, wordt meermalen de roep gehoord om nieuwe gastarbeiders, ook wel arbeidsmigranten genoemd.
Zij dienen het tekort aan krachten op de arbeidsmarkt weg te nemen.
De SGP ziet hier niets in.
De regering moet haar volle inzet erop richten om werkloze allochtonen de arbeidsmarkt op te helpen.
We kopen er niets voor om weer grote groepen immigranten Nederland binnen te halen, die vervolgens ook weer helemaal ingeburgerd, opgeleid en naar de arbeidsmarkt geleid moeten worden.
De ervaring met eerdere groepen gastarbeiders is dat dat een moeilijk begaanbare weg is.
Alle energie moet daarom gericht worden op de nu aanwezige allochtonen.
Als het gaat om de toekomst van de multi-etnische samenleving, ligt ons grootste punt van zorg in de toenemende multireligiositeit.
De SGP heeft er veel verdriet van dat met de komst van allochtonen in Nederland ook andere godsdiensten steeds vastere grond in onze samenleving krijgen, met name de islam.
De opkomst van niet-christelijke godsdiensten gaat hand in hand met de secularisatie onder de autochtone bevolking.
Grondwettelijk gezien is het niet mogelijk deze ontwikkeling tegen te gaan.
We hebben niet alleen met doorgeslagen liberalisme en autonomiedenken te maken, maar ook met andere godsdiensten.
De SGP zet zich ook de komende vier jaar in voor behoud van overblijfselen van onze christelijke cultuur in een multicultureel en multireligieuze wordende samenleving en tegen introductie van elementen die strijdig zijn met die christelijke cultuur.
We strijden voor de exclusieve positie van de zondag, voor de christelijke feestdagen, voor het Wilhelmus, voor de christelijke ambtseed, en tegen polygamie, vrouwenbesnijdenis en eerwraak.
Juist de aanwas van andere godsdiensten en culturen doet ons te meer teruggrijpen op onze geschiedenis.
Ook onze theocratische idealen veranderen niet in de verkleurende samenleving: de God van de Bijbel is Heere van alle schepselen, volken en naties, en vraagt door iedereen gediend te worden.
Dat is een boodschap die ook onze allochtone medeburgers verdienen te horen.
Daarom kan en mag de overheid niet neutraal zijn, maar dient zich in de publieke besluitvorming te laten leiden door bijbelse waarden en normen.
De overheid mag niet bijdragen - via subsidiering of anderszins - aan de verbreiding van nietchristelijke godsdiensten
In de afgelopen tijd is duidelijk geworden dat het recht op vrijheid van meningsuiting in een multireligieuze samenleving opnieuw beproefd wordt.
Zo heeft een imam die homofilie een schadelijke ziekte voor de samenleving noemde, veel over zich heen gekregen, ook van overheidswege.
De SGP ziet zich voor de taak gesteld ervoor te hoeden dat de vrijheid van meningsuiting verwordt tot een eng keurslijf dat geen ruimte biedt voor de opvattingen die niet sporen met de tijdgeest.
De SGP wil de vrijheid verdedigen om in het publieke debat zonder meer de heilzaamheid van de bijbelse normen aan andere politici en burgers voor te kunnen houden.
C. Elkaar dienen
Samen leven doe je met anderen.
Met de medemensen leven en werken we.
We ontmoeten hen in het gezin, op het werk, op straat of tijdens verenigingsactiviteiten.
Deze contacten zijn van groot belang voor ons welzijn!
Omgaan met elkaar is een bijbelse opdracht.
God Zelf heeft ons immers geboden om God lief te hebben boven alles en onze naaste lief te hebben als onszelf.
Dit gaat veel verder dan elkaar oppervlakkig groeten.
Het grote gebod roept op om alles voor de ander over te hebben en het goede – leven, gezondheid, voorspoed en zegen, kortom: welzijn! - voor de ander te zoeken.
Het is een bijbelse opdracht om onze familieleden lief te hebben.
God trekt de cirkel echter wijder; niet alleen onze familieleden en vrienden, ook onze bejaarde buren, zieke medeburgers, gehandicapten, kansarme jongeren, armen en vluchtelingen zijn onze naasten die in dit grote gebod door God worden bedoeld.
Elkaar dienen heeft verschillende dimensies.
Er is allereerst een verticale relatie: ieder mens en iedere overheid moet God dienen.
Hij is de Schepper en Eigenaar van alles en iedereen.
Uit deze relatie vloeit de horizontale, intermenselijke relatie voort: ieder mens moet zijn medemens dienen.
Gever van het leven
De SGP gelooft dat God de Schepper is van ieders leven.
Samenleven doen we dus met andere schepselen van God.
En juist omdat we Gods schepselen zijn, vraagt God om op een goede en verantwoorde manier met zijn eigendom om te gaan.
Hij heeft het leven immers gegeven op een wonderlijke manier!
De Bijbel vergelijkt het leven met een bloem.
God zelf heeft die bloem kleur en geur gegeven.
Afkeurend reageren we dan ook als anderen die bloem uitrukken.
Helaas moeten we constateren dat nogal wat mensen aan het leven van een bloem meer waarde toekennen dan aan het leven van een lijdende mens in bijzondere omstandigheden.
De SGP kijkt vol afschuw naar het doden van mensen in onze maatschappij vanuit het besef dat tekort wordt gedaan aan de waarde die God aan elk mensenleven gegeven heeft.
-Abortus
We zijn Pro Life!
We willen staan voor dat prachtige, door God geschapen, leven.
Het is onbegrijpelijk dat er in ons land zo gemakkelijk wordt overgegaan tot het doden van ongeboren kinderen in de schoot van de moeder.
Ook een ongeboren kind van 10 of 20 weken oud is een geschapen leven.
Het menselijk leven begint immers bij de conceptie en verloopt via een continue lijn tot aan de natuurlijke dood.
Daarom moeten de mogelijkheden tot abortus provocatus zo snel mogelijk ongedaan worden gemaakt.
Omdat we Pro Life zijn, zien we liever dat zij - die ongewenst zwanger zijn - hun heil zoeken bij organisaties voor psycho-sociale hulpverlening.
Extra middelen voor dergelijke organisaties zijn nodig.
Als Pro Life-partij kunnen we niet instemmen met allerlei vormen van prenatale diagnostiek waarbij gekeken wordt of het te verwachten kindje gehandicapt is of niet.
De huidige mogelijkheden van prenataal onderzoek hebben er immers ontegenzeggelijk toe bijgedragen dat de vraag naar abortus sterk is gestegen.
Vandaar dat de SGP onderzoeken in de moederschoot als bijvoorbeeld de tripeltest bij zwangere vrouwen in principe afwijst.
Ongeboren levens die niet levensvatbaar of gehandicapt zijn, hebben onze bijzondere aandacht nodig.
De ouders verkeren in een moeilijke situatie.
Het in de laatste fase afbreken van een zwangerschap kan en mag nooit een optie zijn, mits het leven van de moeder groot gevaar loopt.
Zowel de ouders als het kind zelf moeten met alle mogelijke zorg en (psycho-sociale) hulp worden omringd.
We pleiten voor extra onderzoeksinspanningen met betrekking tot pijnbestrijding bij nog ongeboren en pasgeboren kinderen.
We vragen om ‘palliatieve’ zorg voor deze jonge levens en hun ouders.
-Euthanasie
Het leven is een gave van God.
Elk mens is uniek en is het waard om beschermd te worden, onafhankelijk van de kwaliteit van dit leven.
Eerbied voor ieder leven – ook dat van wilsonbekwamen en sociaal zwakkeren -is dan ook op zijn plaats.
Haaks hierop staat het zelfbeschikkingsrecht dat de mens denkt te hebben over zijn leven.
God bepaald het moment van onze geboorte en het moment van onze dood.
We beseffen dat het een grote opgave is een lichamelijk en/of psychische ziekte te dragen.
Maar zelfs in zo’n situatie is het vroegtijdig afbreken van het leven geen gewenste ‘oplossing’.
Euthanasie is zelfs geen medische handeling en moet in alle gevallen verboden worden.
De strafbaarheid van euthanasie en hulp bij zelfdoding dient in het Wetboek van strafrecht terug te komen.
Alle gevallen van levensbeëindigend handelen moeten aan de strafrechter worden voorgelegd.
De rechtspositie van de verpleegkundigen en van artsen met gewetensbezwaren dient te worden versterkt.
Het mag immers niet zo zijn dat zij ongewild met levensbeëindigend handelen worden geconfronteerd.
De verplichtingen die onze overheid - op grond van het Europees Verdrag van de Rechten van de Mens - heeft bij de bescherming van het leven, moeten serieus genomen worden.
Het is onaanvaardbaar als een euthanasieverzoek voortvloeit uit eenzaamheid, armoede, gebrek aan goede voorzieningen, verzorging en dergelijke én als aan een dergelijk verzoek wordt tegemoet gekomen.
Een kwalitatief hoogstaande palliatieve zorgverlening in de terminale fase helpt het lichamelijk en psychisch lijden van mensen te verlichten.
En dit in een veilige en geschikte omgeving.
De ervaring leert dat de vraag naar euthanasie daalt als de vaak angstige patiënt door de aanwezigheid, de toewijding en de deskundigheid van de behandelaar rust en verlichting wordt geboden.
In de medische en verpleegkundige opleidingen dient meer aandacht te komen voor kwalitatief goede palliatieve zorg, zonder die te koppelen aan de mogelijkheid van euthanasie.
De medici zijn immers de eersten die ongeneeslijk zieke patiënten kunnen en moeten wijzen op de mogelijkheid van deze zorg.
Er moet een grootschalige campagne worden gevoerd om de doelmatigheid van palliatieve zorg in de frontlinie van de zorgverlening te versterken.
Eerbied voor het leven betekent dat het leven niet eindeloos gerekt mag worden.
Ieder mens zal sterven en moet hier ook de gelegenheid voor krijgen.
De SGP pleit voor middelen en ruimte voor hospices, die de stervenden op hun sterfbed verzorgen.
Behandelingen die medisch zinloos zijn, moeten niet worden voortgezet.
Toediening van voedsel en vocht en niet-medische handelingen als lichaamsverzorging vallen daar uitdrukkelijk niet onder.
Het zogenaamde ‘versterven’ in de zin van het bewust bespoedigen van het stervensproces, is een vorm van euthanasie en mag niet worden toegestaan.
Er dient een nadere bezinning over de grenzen van het medisch handelen te komen.
-Vertechnisering van de voortplanting
Kinderen zijn een geschenk van God.
Het niet-krijgen van kinderen als bekroning van het huwelijk tussen man en vrouw is (veelal) een groot verdriet.
Maar daarom zijn nog niet alle methoden om kinderen te krijgen geoorloofd.
Draagmoederschap, zaaddonorschap, ‘oma-moeders’ en reageerbuisbevruchting – zeker zolang restembryo’s overblijven die gedood worden - wijzen we af.
Bij genetische manipulatie hebben we te maken met een revolutionaire ontwikkeling in de wetenschap.
Het knutselen met erfelijk materiaal is niet toegestaan.
Door middel van wetgeving moet worden voorkomen dat op een onverantwoorde manier wordt omgegaan met de schepping, of het nu een micro-organisme, een plant, een dier of een mens betreft.
De SGP is tegen soortoverschrijdende ingrepen en ingrepen die de integriteit van het dier aantasten.
Alleen met betrekking tot de volksgezondheid zou onder randvoorwaarden, bij gecontroleerde omstandigheden en bij het ontbreken van alternatieven een dergelijke genetische manipulatie kunnen worden toegestaan.
De mogelijke rol van genomics, waardoor genetische manipulatie 'overgeslagen' kan worden, wordt verder onderzocht.
Genetische manipulatie in de kiembaan wijzen we af.
Het klonen van mensen en dieren – zowel reproductief als therapeutisch - doet geen recht aan de eigenheid en de identiteit van het schepsel en dient nationaal en internationaal streng verboden te blijven.
Nog afgezien van de onnatuurlijke wijze van voortplanting, de infectierisico’s bij de ontvanger en identiteitsbeïnvloedende eigenschappen van het donormateriaal.
Het medisch wetenschappelijk onderzoek staat steeds voor grenzen.
Wat kan en mag gedaan worden met embryo’s?
De SGP is van mening dat menselijke embryo’s en foetaal materiaal niet mag worden gebruikt en gemaakt voor medisch-wetenschappelijk onderzoek.
Een goed alternatief is het gebruik van volwassen stamcellen uit het ruggenmerg, afgestaan door donoren.
Onderzoek naar verdere en veelbelovende toepassingsmogelijkheden van volwassen stamcellen moet worden gestimuleerd.
Het spreekt voor zich dat (internationale) handel met menselijk erfelijk materiaal via Internet moet worden tegengegaan.
Het is van groot belang dat de overheid streeft naar uniformering van verbodswet- en regelgeving op het gebied van genetische manipulatie op Europees en zo mogelijk mondiaal niveau.
De overheid stelt randvoorwaarden en moet niet achter de medische ontwikkelingen aanlopen.
Het bestand van genetische informatie van de mens dient wettelijk beschermd te worden.
De overheid heeft als taak te voorkomen dat bekendheid met iemands erfelijke gebreken gevolgen heeft voor de toegankelijkheid van voorzieningen op sociaal terrein en de gezondheidszorg.
Genetisch materiaal mag slechts voor duidelijk omschreven doeleinden worden bewaard tot een wettelijk afgebakende bewaartermijn.
Hoewel het nog maar zeer de vraag is of xenotransplantatie ooit realiteit wordt, staat de SGP afwijzend tegenover het implanteren van dierlijke organen in het menselijk lichaam.
Dieren hebben immers een zelfstandige waarde, een eigenwaarde, een intrinsieke waarde als medeschepselen.
In dat opzicht hebben wij grenzen in acht te nemen.
Daar komt nog bij, dat xenotransplantatie grote risico’s met zich mee brengt voor mens en maatschappij.
In het genetisch materiaal van dieren komen immers zogenaamde retrovirussen voor, die bij de mens ernstige en mogelijk onbehandelbare ziekten kunnen veroorzaken.
De SGP vindt xenotransplantatie dan ook geen oplossing om het tekort aan donororganen tegen te gaan.
Andere methoden daarvoor, als bijvoorbeeld het ontwikkelen van kunstorganen en het kweken van organen uit volwassen stamcellen, verdienen onze voorkeur.
Huwelijk, gezin en seksualiteit
De meest intensieve vorm van ‘elkaar dienen’ vinden we binnen het huwelijk.
Voor de SGP is dit een huwelijk tussen man en vrouw.
God schiep Adam en Eva als paar.
Juist de zorgplicht voor elkaar en voor de kinderen maakt het huwelijk zo waardevol.
Grote aandacht voor dit ‘huwelijkse’ gezin is in onze samenleving van essentieel belang.
In het huwelijk draait het om de levenslange verbintenis met elkaar en liefde en trouw tot elkaar.
Maatregelen op fiscaal en sociaal gebied dienen het stichten van een gezin aantrekkelijk te maken en een verdergaande afbraak van de ‘hoeksteen van de samenleving’ tegen te gaan.
Afbreken van die hoeksteen breekt de samenleving af en heeft grote gevolgen op allerlei maatschappelijke terreinen.
De overheid dient ervoor te waken dat allerlei samenlevingsvormen, naast de relatie tussen één man en één vrouw, bevoordeeld worden boven of gelijkgesteld worden aan het huwelijk.
De wettelijke erkenning van het ‘homohuwelijk’ moet worden teruggedraaid en de publieke erkenning of gelijkschakeling van niet-huwelijkse samenlevingsvormen moet verdwijnen.
Een echtpaar belooft trouw te zijn aan elkaar.
Deze belofte wordt nog al eens gemakkelijk verbroken.
Bij echtscheiding moet in alle gevallen tussenkomst van de rechter verplicht blijven.
Zeker als er kinderen zijn.
Voor hen is het een aangrijpende zaak als de ouders besluiten gescheiden door het leven te gaan.
Via bemiddeling moet onderzocht worden of echtscheiding voorkomen kan worden.
Echtgenoten dienen elkaar trouw te zijn.
Gelegenheden waar ontucht hoogtij viert, dienen direct verboden te worden.
Ieder bordeel is er één te veel!
Voor seksualiteit is ruimte binnen de geborgenheid van het huwelijk.
Het toenemend aantal geslachtsziekten laat zien waar de vrije seksuele moraal toe kan leiden.
Het algemeen bordeelverbod moet opnieuw ingevoerd worden.
Zolang dit nog niet het geval is moeten in ieder geval de gemeentebesturen de vrijheid hebben om bordelen te weren.
Graag ziet de SGP het zogenaamde Zweedse model ingevoerd, waarbij ook bezoekers van prostituees strafrechtelijk aangepakt kunnen worden.
Zowel de productie als het bezit van pornografische materiaal moet worden verboden.
Het adopteren van kinderen in nood moet ook mogelijk zijn voor minder draagkrachtige echtparen.
De SGP pleit daarom in deze gevallen voor een inkomensafhankelijke tegemoetkoming in de (reis-, verblijfs- en bemiddelings)kosten van adoptie.
Omdat de Bijbel ons voorhoudt dat het krijgen en opvoeden van kinderen onlosmakelijk verbonden is aan het huwelijk tussen man en vrouw, wijzen we adoptie af in andere relatievormen dan het huwelijk tussen één man en één vrouw.
Jeugdbeleid
De maatschappelijke bezorgdheid over de jeugd en de jeugdproblematiek is begrijpelijk.
Toch moeten we de jeugd niet in zijn totaliteit als probleemgroep neerzetten.
Gelukkig zien we dat veel jongeren – ongeveer 85 procent - zonder al te veel problemen de weg naar de volwassenheid doorlopen.
De resterende 15 procent baart zorgen.
De SGP pleit ervoor niet slechts de symptomen te bestrijden, maar te zoeken naar de dieperliggende oorzaken.
Een diepgaande bezinning over de manier waarop wij ‘dienend’ bezig kunnen zijn voor deze jongeren is dan ook van groot belang.
De basis van het jeugdbeleid dient te liggen in een overdracht van Bijbelse waarden en normen.
Dit moet een plaats in het gezin krijgen.
Hier begint de opvoeding immers.
Als de waarde van het gezin wordt onderschat en de individuele ontplooiing boven alles gaat, zullen zaken als waarden en normen, ontzag voor gezag en geborgenheid in het gedrang raken.
De opvoeding - en dus ook de overdracht van waarden en normen - is de primaire verantwoordelijkheid van de ouders.
Het onderwijs en de kerken moeten deze vorming voortzetten.
In gezamenlijkheid zullen zij proberen de jeugd verantwoordelijkheid voor zichzelf, anderen en hun directe omgeving bij te brengen.
Zij moeten de jeugd leren om ‘elkaar te dienen’.
Het is te kort door de bocht om alle jeugdproblemen terug te voeren op opvoedingsproblemen.
Wel blijkt dat in nogal wat gezinnen geen veiligheid en geborgenheid is te vinden.
Het komt steeds vaker voor dat de aandacht voor elkaar en de kinderen afneemt.
Als de televisie uren aanstaat, er lange tijd wordt geïnternet of als de ouders beiden de maatschappelijke carrière boven het gezin plaatsen, verliezen gezinsleden contact met elkaar.
We roepen ouders op hun verantwoordelijkheid te nemen in hun zorg voor de kinderen.
Daar waar problemen verwacht worden, dient vroegtijdig opgetreden te worden.
Daar waar problemen zijn, moet er een mogelijkheid zijn ze – met behulp van zorginstellingen – op te lossen.
Signalen uit het onderwijs dienen serieus genomen te worden.
De volgende maatregelen zijn nodig:
Identiteitsgebonden jeugdzorg moet een volwaardige plaats krijgen in het werkveld.
Ouders en/of clienten die kiezen voor een voorziening voor gereformeerde jeugdzorg moeten dat onbelemmerd kunnen doen.
Het inschakelen van pleeggezinnen heeft ver de voorkeur boven opname in een instelling; de fiscale aftrekmogelijkheden voor pleeggezinnen kunnen worden verruimd;
Gemeenten moeten concrete projecten opzetten die schooluitval bij jongeren tegengaan,
die jeugdwerkeloosheid bestrijden
en jeugdcriminaliteit tegengaan;
Om verveling en daarmee samenhangend vandalisme tegen te gaan, wordt gezorgd voor voldoende verantwoorde sociaal-culturele en recreatieve voorzieningen;
Als de problemen met opgroeiende kinderen de pan uit rijzen, kan opvoedingsondersteuning soms groter leed voorkomen.
Zorg voor het zwakke in de samenleving
Het dienen van de ander is een zaak van het hart.
Hoe dichter mensen bij elkaar staan, des te zorgvuldiger kan de hulpverlening zijn.
Bij de zorgverlening aan het zwakke in de samenleving is vrijwilligerswerk een belangrijk speerpunt.
De overheid dient kerken en vrijwilligersorganisaties de ruimte te geven hun christelijke hulpverleningsopdracht te vervullen.
De wijze waarop vanuit de maatschappij tegen ouderen of mensen met een chronische ziekte of handicap wordt aangekeken, is in hoge mate bepalend voor de grondhouding van maatschappelijke sectoren als het gaat over participatie en integratie van deze mensen.
Gezien het feit dat als gevolg van de recente ontwikkelingen op het terrein van abortus en euthanasie de intolerantie voor de afhankelijke mens dreigt toe te nemen, vindt de SGP dat de overheid actief het voortouw dient te nemen in het bevorderen van een positieve beeldvorming.
De publiekscampagnes die hier onderdeel van uitmaken worden altijd samen met de betrokken clienten- en patientenorganisaties uitgevoerd.
Het is wenselijk dat de overheid haar beleid met betrekking tot zorg en welzijn mede baseert op daadwerkelijke ervaringen van burgers met een ziekte of handicap.
De SGP wil dan ook nadrukkelijk aandacht voor de positie van clienten- en patientenorganisaties.
Daarom heeft de SGP niet alleen de mond vol van vraagsturing in de zorg, maar willen we de versterkte positie van de zorgdrager ook daadwerkelijk handen en voeten geven middels meer financiele ondersteuning vanuit de overheid voor de algemene en categoriale clienten- en patientenorganisaties.
Ook moeten clienten- en patientenorganisaties over dezelfde informatie kunnen beschikken als zorgaanbieders en leveranciers, bijvoorbeeld als het gaat over genees- en hulpmiddelen.
Pas dan kunnen de zorgvragers echt functioneren als een volwaardige partij in de zorg en kunnen hun belangen goed worden behartigd.
-Ouderen
Nederland vergrijst.
Het aantal ouderen neemt toe, terwijl het aantal jongeren juist afneemt.
Het gevaar is niet denkbeeldig dat de oudere mens aan de kant wordt geschoven.
De SGP is ervan overtuigd dat mensen op leeftijd een zinvolle plaats moeten houden in deze jachtige tijd.
Zij hebben ook hun kwaliteiten en capaciteiten en dienen derhalve een volwaardige plaats in onze samenleving in te blijven nemen.
Actieve deelname van deze groep aan het maatschappelijk leven moet worden bevorderd door een flexibele pensionering en het tegengaan van leeftijdsdiscriminatie.
Het is ons ideaal de ouderen zo veel als mogelijk in hun eigen vertrouwde omgeving te laten wonen.
Natuurlijk is een goede begeleiding nodig.
Mantelzorg en vrijwilligerswerk moeten daarom actief worden gestimuleerd.
De hoge werkdruk en het tekort aan bedden in verzorgingstehuizen baart de SGP grote zorgen.
Alle aandacht dient gericht te worden op verbetering van de kwaliteit van de voorzieningen voor ouderenzorg.
Een belangrijk onderdeel daarbij is het aspect van privacy.
Zo vindt de SGP meer-persoonskamers in verpleeghuizen niet meer van deze tijd.
Het verder doorvoeren van het scheiden van wonen en zorg in de situatie van nieuwbouw en verbouw van verzorgingshuizen blijft een belangrijk punt van aandacht.
-Zieken
Op het terrein van gezondheid en ziekte staan we voor indringende vraagstukken.
De technische mogelijkheden lijken oneindig.
De overheid staat voor de taak aan te geven waar de grenzen liggen.
In de gezondheidszorg staan mensen in het middelpunt.
Mensen die hulp nodig hebben en mensen die hulp verlenen.
Beide groepen verdienen onze aandacht.
Mensen die hulp nodig hebben, zijn er – getuige de wachtlijsten – in grote getale.
Dit geldt niet voor hulpverleners.
Meer mensen, meer middelen en een evaluatie van de interne organisatie van de gezondheidszorg zijn broodnodig om kwalitatief goede zorg te kunnen bieden.
In dit verband moet ook de inzet van vrijwilligers en de Mantelzorg worden genoemd.
De SGP pleit voor verruimde financierings-, vergoedings- en verlofmogelijkheden voor deze dienstverleners.
De beschikbaarheid van mantelzorg mag echter nooit reden zijn een patiënt lager op de wachtlijst te plaatsen.
Het tekort aan zorgverleners baart de SGP grote zorgen.
Om het werken in deze sector aantrekkelijk te houden, dienen maatregelen getroffen te worden.
Natuurlijk is een imagoverbetering hard nodig.
Elkaar dienen door zorg te verlenen, moet een gerespecteerd en gewaardeerd beroep zijn.
Daarnaast pleiten we voor een verbetering van de arbeidsomstandigheden, marktconforme beloning, arbeidstijdverlenging in plaats van verkorting en een terugdringen van het ziekteverzuim.
De opleidingen moeten aantrekkelijker, het aantal duale leertrajecten moet worden uitgebreid.
De SGP ziet het als een grote uitdaging zich te bezinnen op de vraag wat een verantwoorde kostenstijging in de zorg daadwerkelijk inhoudt.
Enerzijds gaat het immers om de beheersing van de collectieve uitgaven.
Anderzijds is een hoogwaardige gezondheidszorg van essentieel belang, vooral in onze vergrijzende samenleving.
We willen de uitdaging aangaan om onder duidelijke en stringente voorwaarden voor wat de efficiency van de zorgverlening betreft,
het gezondheidszorgbudget de komende jaren aanmerkelijk te verruimen.
De gezondheidszorg mag veel kosten!
Ook in de financiering van de zorg is nadrukkelijk het uitgangspunt dat de cliënt met zijn specifieke zorgvraag centraal staat.
Een persoonsgerichte bekostiging, waarbij ook aspecten van omvang, zwaarte en duur van de zorg in de individuele prijsstelling worden meegewogen, krijgt onze steun, al zien we ook de nadelen als de autonomie van de burger uitgangspunt is.
Zorg moet niet als ‘confectiepak’ maar als ‘maatkostuum’ worden geleverd.
Zorg op maat biedt een op flexibele wijze samengesteld zorgpakket aan, desnoods over instellingsmuren en sectorgrenzen heen.
De zorgvrager dient zelf te kunnen beslissen over de precieze inrichting en de kwaliteit van de zorg die hij ontvangt; vraaggestuurde zorg verdient onze steun.
Dit betekent overigens niet dat we ongelimiteerd ruimte willen bieden voor alle medische ingrepen; we staan uiterst sceptisch tegenover allerlei schoonheidsbehandelingen, cosmetische ingrepen, plastische chirurgie enzovoorts
De zorg dient zo dicht mogelijk bij de patiënt te worden georganiseerd.
Anderzijds mag de patiënt niet worden belet zijn zorg in te kopen bij een in een andere regio gevestigde, identiteitsgebonden zorgaanbieder.
Identiteit geeft immers kleur aan de zorg!
Juist bij ziekte hebben patiënten behoefte aan de geborgenheid van eigen zorg en begrip voor hun levensstijl en –visie.
We pleiten voor een volwaardige positie en financieringsvorm van landelijke en bovenregionaal werkende, identiteitsgebonden instellingen.
De SGP maakt zich sterk voor de positie van kleinschalige ziekenhuizen.
Het gaat er om dat deze een onderdeel vormen van een groter regionaal netwerk waarin ook (minimaal) één (academisch) ziekenhuis voor topklinische zorg participeert.
Het gaat er om dat binnen zo’n netwerk alle vormen van klinische zorg beschikbaar moet zijn.
Het nut van kleinschalige ziekenhuisvoorzieningen is dat zij (fysiek) vaak relatief beter bereikbaar en toegankelijk zijn, en voor de meest gespecialiseerde ziekenhuisinstellingen als voorportaal kunnen fungeren (spreiding ziekenhuisbedden).
Zo is het dan mogelijk dat een patient in eerste instantie in een kleinschalig ziekenhuis dicht in zijn buurt wordt opgenomen, waarna hij voor de specialistische ingreep naar het academische ziekenhuis wordt overgebracht (en na afloop eventueel weer terug gaat naar het ziekenhuis in zijn directe woonomgeving).
Aandacht verdient de bereikbaarheid van en samenwerking met specialistische en academische ziekenhuizen.
Het ambulancevervoer biedt een eerste helpende hand bij ongevallen.
De vastgestelde aanrijtijd moeten worden gehaald.
Daarnaast dient een fijnmazig netwerk van voorzieningen voor ambulancevervoer en traumahulpverlening te worden opgezet.
We vinden het onacceptabel dat geluidsoverlast en milieuwetgeving optimaal functioneren van de traumahelikopters in de weg staat.
Aan privé-klinieken kleven grote bezwaren.
Die bezwaren betreffen onder andere de selectie (rijk – arm) en de mogelijke medische technieken (selectie op grond van geslacht bij voortplanting) die worden gebruikt.
De SGP ziet het huisartsenberoep als een belangrijke schakel in de totale zorgstructuur.
Deze beroepsgroep, die eerstelijnszorg biedt, moet de ruimte krijgen haar praktijkuitoefening optimaal vorm te geven.
Het takenpakket en de verantwoordelijkheden zijn de afgelopen jaren sterk toegenomen.
Een toestroom van patiënten door een huisartsentekort moet worden tegengegaan door uitbreiding van de opleidingscapaciteit.
De SGP pleit voor een adequate ondersteuning en compensatie voor de toegenomen taken en verantwoordelijkheden.
De apotheekhoudende huisarts op het platteland moet behouden worden.
Het kiezen van een huisarts is een vrijwillige keuze; ook voor mensen in een verzorgingstehuis.
-Mensen met een handicap
Mensen met een handicap zijn mensen als iedereen.
Zij moeten volwaardig in onze samenleving kunnen functioneren en participeren.
Er moet dan ook een wettelijke regeling komen voor de vergoeding van de meerkosten die mensen met een handicap nu eenmaal moeten maken om zelfstandig te kunnen functioneren en om aan het maatschappelijk verkeer deel te kunnen nemen.
Op korte termijn moeten de schotten tussen de verschillende regelingen voor mensen met een handicap worden weggehaald.
Ook in fiscale zin moet er specifieke aandacht zijn voor mogelijkheden om de vele kosten die gemaakt worden in verband met een ziekte of handicap te compenseren.
Voorkomen moet worden dat de gemeenten onvoldoende financiele mogelijkheden krijgen om de taken die ze via de Wet Voorziening Gehandicapten hebben ook daadwerkelijk uit te voeren.
De gemeentelijke zorgplicht moet voldoende van de grond komen.
Ons streven dat mensen met een handicap volwaardig in onze samenleving moeten kunnen functioneren en participeren strekt zich uit tot vele terreinen binnen onze maatschappij.
Mensen met een handicap moeten zoveel mogelijk aan het normale arbeidsproces kunnen deelnemen.
Voor hen die dat niet kunnen, dienen er voldoende mogelijkheden te zijn voor een zinvolle en verantwoorde dagbesteding.
De SGP vindt dat hiervoor voldoende financiële middelen beschikbaar moeten zijn.
Ook met betrekking tot de toegankelijkheid van openbare voorzieningen, de mobiliteit en het betalingsverkeer moet er het nodige worden verbeterd om ons streven ten behoeve van mensen met een handicap waar te kunnen maken.
We maken ons sterk voor een grondwettelijk verbod van discriminatie op grond van handicap.
Ook dove mensen moeten voluit in de samenleving kunnen participeren.
Daarom wil de SGP dat de Nederlandse Gebarentaal als primaire taal voor doven wordt erkend.
-Verslaafden
Verslaving aan drugs, alcohol en gokken is een groot maatschappelijk probleem.
De aanpak hiervan kan niet anders dan radicaal zijn.
Drugsverslaafden zijn niet gediend met halfslachtige heroïne-experimenten; afkicken onder narcose – met medische begeleiding - heeft goede resultaten laten zien.
Verantwoorde opvang en behandelingswijze moeten gesteund worden.
Christelijke organisaties mogen niet worden buitengesloten.
In de opvoeding en het onderwijs moet preventief worden opgetreden door de jongeren te informeren over de schadelijke gevolgen van verslaving.
Verhoging van de accijnzen en een algeheel reclameverbod op alcohol en tabak hebben eveneens een preventieve werking.
Coffeeshops moeten worden verboden.
Handel in en gebruik van softdrugs (laat staan harddrugs) is ontoelaatbaar, evenals legalisering.
Drugsgebruik in de gevangenis kan niet.
Bezoekers mogen hierop worden gecontroleerd.
Kansspelen en gokautomaten (ook via internet) moeten worden verboden, casino’s moeten worden gesloten.
De overheid heeft de taak een consistent beleid te voeren.
-Dak- en thuislozen
Ook in een welvarend land als Nederland zijn armen te vinden.
Velen van hen missen de meest basale voorzieningen en zwerven over de straten.
De schrikbarende toename van het aantal dak- en thuislozen moet worden tegengegaan door het opzetten van adequate voorzieningen en voldoende psychiatrische zorg.
Gemeenten moeten meer mogelijkheden krijgen om dak- en thuislozen met chronische psychische problemen op te laten nemen.
Dak- en thuislozen moeten opnieuw een kans krijgen tot maatschappelijke participatie.
Het aantal resocialisatieprojecten dient te worden uitgebreid.
Zorgverzekering
Elkaar dienen heeft ook een financiële dimensie.
De familieleden en diaconieën in onze kerken proberen zieken en/of behoeftigen, die zelf niet in staat zijn een gedeelte van de verleende zorg te betalen, te helpen de grootste nood te lenigen.
Ook de overheid dient in dezen haar verantwoordelijkheid te nemen.
Het lijkt de SGP een goede zaak als er een basispakket komt, uiteraard met een ontheffingsmogelijkheid voor gemoedsbezwaarden en zonder ruimte voor ethisch verwerpelijke behandelmogelijkheden.
Naast dit basispakket heeft ieder zijn of haar eigen verantwoordelijkheid om zich aanvullend te verzekeren voor behandelingen die niet in het basispakket zijn opgenomen.
Ook binnen de basisverzekering kan de eigen verantwoordelijkheid worden vormgegeven via de mogelijkheid van eigen bijdragen of eigen risico.
Het basispakket wordt betaald uit de algemene middelen.
Tegelijk benadrukt de SGP de belangrijke aanvullende rol van de diaconieën, die uiteraard op zijn beurt de verantwoordelijkheid van de familie als uitgangspunt dient te nemen.
Nogmaals elkaar dienen: persoonlijke verantwoordelijkheid
Elkaar dienen is de moeite waard.
De overheid kan slechts stimuleren dat mensen elkaar dienen.
Elkaar dienen heeft vooral te maken met onze eigen verantwoordelijkheid.
Eigen verantwoordelijkheid tegenover onze Schepper, onze naaste in de volle breedte, maar ook verantwoordelijkheid tegenover ons eigen lichaam en onze eigen psyche.
Roken, overmatig alcoholgebruik, drugs, seks buiten het huwelijk, gokken, roekeloos gedrag en risicovolle vormen van sport eisen allen hun tol en staan het elkaar dienen in de weg.
De overheid kan niet alles.
Elkaar aanspreken op verantwoordelijkheden, aandacht hebben voor elkaar, overdracht van waarden en normen en zorgen voor eenzamen en zieken zijn enkele van de vele zaken die tot ieders taak behoren.
Elkaar dienen is een opdracht voor iedere burger van Nederland!
D. Een dienstbare economie
Jarenlang is geregeerd vanuit een houding dat werk, werk en nog eens werk van belang is.
De aandacht was vooral gericht op economische groei.
Vanuit de scheppingsopdracht de aarde te bouwen mogen we inderdaad bezig zijn met het bevorderen van economische groei.
Ondanks de minder gunstige economische vooruitzichten, gaat het momenteel infinancieel opzicht goed met Nederland en daar mogen we ook best blij mee zijn.
De Bijbel leert echter dat materiële voorspoed niet zonder meer leidt tot welzijn.
De aarde moeten we niet alleen bouwen, maar ook bewaren.
Gevolgen voor natuur en milieu moeten vooraf en integraal meegewogen worden.
En dat gebeurt nog onvoldoende.
De SGP wil toe naar een maatschappij waarin economische groei en milieubehoud meer in evenwicht zijn.
Daar blijft het echter niet bij.
Niet alleen het milieu heeft geleden onder de economische groei.
Ook de verbondenheid met de naaste heeft schade opgelopen.
We zien in onze maatschappij ontwikkelingen ontstaan die het gebod om de naaste te dienen ondermijnen.
Als teveel aandacht ontstaat voor zoveel mogelijk winst, een zo snel mogelijke carrière, zoveel mogelijk consumptie, komt het dienen van God en de naaste in het gedrang.
De economische ontwikkeling van de afgelopen jaren heeft, gestimuleerd door het overheidsbeleid, geleid tot een maatschappij waarin het individualisme en consumentisme hoogtij vieren.
De SGP betreurt dit in hoge mate.
De economie moet ten dienste staan van mensen en zich niet ten koste van hen ontwikkelen.
Ronduit afwijzend staan we tegenover een economische ontwikkeling waardoor Gods geboden overtreden wordt.
Met name denken we dan aan ontwikkelingen (gestimuleerd door overheidsbeleid!) die de zondagsrust ondermijnen.
God heeft ons een duidelijk gebod gegeven om op de zondag de dienst aan Hem centraal te stellen.
Op die dag mag en moet speciaal tot uiting komen dat we de opdracht hebben om in ons hele leven God te dienen.
Daarnaast mogen we uitrusten van ons werk, nieuwe energie verzamelen voor een volgende week.
De overheid kan niet om de roeping heen te zorgen voor zondagsrust.
Ook als we kijken naar producten die in onze maatschappij gemaakt en genuttigd worden, zien we activiteiten die wel geld opleveren, maar in een bijbels genormeerde economie niet passen.
Denk aan de amusementsindustrie en de (gelegaliseerde!) prostitutie.
De economie kan pas werkelijk floreren als aan duidelijke normen voldaan wordt.
De SGP wil toe naar een dienstbare economie.
Een economie die TOT UW DIENST staat:
is genormeerd door Gods geboden;
leidt tot een samenleving waarin mensen gestimuleerd worden in hun verantwoordelijkheid om de naaste te dienen;
houdt rekening met de grenzen die het milieu ons stelt.
Het gaat om een economie die integraal rekening houdt met deze aspecten.
In deze paragraaf willen we laten zien wat dat concreet betekent.
Daarbij is er niet alleen voor de overheid een rol weggelegd, maar zeker ook voor bedrijven en mensen zelf.
Overheid
De overheid heeft de taak om duidelijk aan te geven wat de randvoorwaarden zijn waarbinnen economische ontwikkeling plaats kan vinden.
In de eerste plaats betekent dit dat mensen ook wat betreft hun economisch gedrag zich moeten houden aan de wetten die God gegeven heeft.
Economische groei die met zich brengt dat Gods dag ontheiligd wordt, leidt niet tot een samenleving die gekenmerkt wordt door gerechtigheid.
De zondag als rustdag is een essentiële randvoorwaarde voor een dienstbare economie.
Ten tweede moet een dienstbare economie zo in elkaar zitten dat een samenleving bevorderd wordt die sociaal is.
Niet het recht van de sterkste moet centraal staan, maar de zorg voor de zwakken.
Economische vooruitgang mag niet leiden tot sociale achteruitgang.
In de derde plaats houdt een dienstbare economie in dat zoveel als mogelijk is de schepping bewaard wordt.
We zijn immers geen eigenaars van de aarde maar rentmeesters.
De overheid heeft een aantal instrumenten om ervoor te zorgen dat de genoemde randvoorwaarden ook daadwerkelijk functioneren: economisch structuurbeleid;
milieubeleid;
ruimtelijk beleid;
belastingstelsel;
Voorlichting.
Hieronder wordt op deze punten ingegaan (behalve op ruimtelijk beleid dat in de paragraaf "Waar dienen"aan de orde komt).
-Economisch structuurbeleid
Het economisch structuurbeleid moet bevorderen dat de economische ontwikkeling gericht wordt op de sterke kanten van Nederland.
Een relatief hoog opgeleide bevolking gecombineerd met de Nederlandse handelsgeest maakt het mogelijk gebruik te maken van de toenemende internationale verwevenheid.
Steeds meer zal een goede internationale concurrentiepositie van belang zijn.
Een hoog niveau van kennis (zie daarvoor de paragraaf 'Leren dienen')
en een goede infrastructuur om die kennis om te zetten in producten en diensten met toegevoegde waarde zijn cruciaal.
De overheid heeft een belangrijke taak bij het optimaliseren van de benodigde infrastructuur.
Daarbij denken we niet alleen aan de infrastructuur in enge zin (zie voor het SGP-beleid t.a.v.  transport de paragraaf "Waar dienen"),
maar ook aan het vestigingsklimaat in het algemeen.
De SGP is dan ook van mening dat zo snel mogelijk een strategische nota tot stand moet komen waarin aangegeven wordt hoe de Nederlandse economie zich op langere termijn kan ontwikkelen en welke rol het overheidsbeleid daarbij kan spelen.
Niet alleen moet dan voldoende aandacht gegeven worden aan kansen en bedreigingen voor de Nederlandse economie, maar ook aan de randvoorwaarden waarbinnen economische ontwikkeling kan plaatsvinden.
We leven in een klein land met een grote bevolking.
Veel bedrijven en mensen zitten in een klein gebied samengepakt.
Daardoor ontstaat snel overlast.
De dagelijkse files zijn hier een voorbeeld van.
Bovendien ondervinden mens en natuur snel de negatieve gevolgen van milieuvervuiling.
Daarom is het van belang dat Nederland zich in de toekomst ontwikkelt in een richting die rekening houdt met de beperkte milieuruimte die we hebben.
De ene sector leidt tot een grotere aanslag op milieu, ruimte en leefklimaat dan de andere.
Daarom kiest de SGP voor sectoren die zo weinig mogelijk bijdragen aan deze aanslag.
We ontkomen er niet aan te kiezen voor het extra stimuleren van bepaalde sectoren en afremmen van andere.
Het is beter om problemen bij de basis aan te pakken in plaats van gevolgen te bestrijden.
Van groot belang is dat niet alleen gelet wordt op de gevolgen voor economie en milieu, maar ook op sociale en principiële consequenties.
Een integraal beleid aan de basis kan een economie stimuleren die meer rekening houdt met de grenzen die de Bijbel aan ons economische functioneren stelt.
Geen maximale economische groei als enkelvoudig doel dus, maar economische ontwikkeling, ingebed in het totaal van normen waaraan die groei moet voldoen.
Economische groei is dus geen doel op zich, maar mag pas functioneren als aan de essentiële randvoorwaarden wordt voldaan.
Concreet betekent dit bijvoorbeeld: dat ontwikkelingen gestimuleerd moeten worden die de zondag ontzien (dit kan door sectoren te bevorderen die niet volcontinu hoeven te werken of door technologische ontwikkeling te stimuleren die zondagswerk overbodig maakt dan wel minimaliseert);
dat sectoren gestimuleerd moeten worden die een zo efficiënt mogelijk gebruik maken van de beschikbare ruimte, zo weinig mogelijk milieuvervuiling veroorzaken (bijvoorbeeld door kennis toe te voegen aan productstromen zodat voorkomen wordt dat Nederland slechts een distributieland is) en de effecten op het leefklimaat minimaliseren.
Een harde randvoorwaarde daarbij moet zijn dat Nederlands beleid niet mag leiden tot verplaatsing van productie naar landen met minder strenge milieuregels als daardoor het milieu per saldo slechter af is
en concurrentievervalsing optreedt.
Speciale aandacht wil de SGP in deze strategische visie richten op: De rol van het midden- en kleinbedrijf.
Door schaalvergroting, toename van de concurrentie en door administratieve lasten heeft het Midden- en Kleinbedrijf (MKB) het niet altijd makkelijk.
De SGP wil dat de overheid voldoende oog heeft voor de bijzondere positie van het MKB.
Niet alleen verdient een groot deel van de Nederlanders daar hun dagelijks brood en is het MKB de banenmotor van Nederland, ook is de SGP van mening dat het MKB voor het vestigingsklimaat van Nederland onmisbaar is.
Het grootbedrijf kan niet goed functioneren zonder het MKB als toeleverancier en afnemer.
Bovendien bevordert het MKB een goede sociale structuur waardoor anonimisering en individualisering afgeremd worden worden en draagt het bij aan de leefbaarheid in kleine kernen.
De positie en ontwikkeling van de kennis- en ICT-sector.
Het is onontkoombaar dat deze sector steeds meer invloed krijgt.
Het is dan ook van het grootste belang dat Nederland niet achterop loopt in de wereld.
Als handelsnatie kunnen we dat niet hebben.
De export van milieuvriendelijke productiemethoden.
Door het beleid dat de SGP voorstaat kan Nederland voorop lopen in de ontwikkeling van deze methoden.
Dit is een exportproduct dat niet alleen vanuit financieel perspectief, maar ook vanuit milieuoogpunt aandacht verdient.
Het mes kan zo aan twee kanten snijden.
De SGP wil innovatieve sectoren die passen binnen de lange termijn visie de kans geven een plaats te verwerven in de Nederlandse economie.
Dit kan door te zorgen voor een goede kennisinfrastructuur (zie de paragraaf "Leren dienen"), stimuleringssubsidies en opstartfaciliteiten.
Maatwerk moet geleverd worden om bedrijven die optimaal gebruik maken van de sterke kanten van Nederland de kans te geven die hen toekomt.
Concrete maatregelen die genomen moeten worden zijn: Herziening van de Vestigingswet die bevordert dat bonafide bedrijven geen onnodige belemmeringen wordt opgelegd, maar uitwassen en oneerlijke concurrentie zoveel mogelijk voorkomt.
Momenteel is het weliswaar eenvoudig een onderneming te starten, maar door het teveel ontbreken van duidelijke eisen wordt beunhazerij onvoldoende voorkomen.
Flexibilisering van de Faillissementswet.
Onder het huidige regime worden ondernemers te lang achtervolgd door de gevolgen van een faillissement waardoor kansen op een doorstart of herstart afgeremd worden.
Vooral moet kritisch gekeken worden naar de huidige vorm van surséance.
In de VS zijn goede ervaringen opgedaan met flexibeler vormen waardoor de situatie voorkomen wordt dat surséance nagenoeg altijd leidt tot faillissement (de zogenaamde Chapter-11 status).
Hoewel hier voorzichtig mee moet worden omgegaan ter bescherming van schuldeisers, is de SGP voor een onderzoek naar de haalbaarheid om de Faillissementswet in de richting van het Amerikaanse model te wijzigen.
Vereenvoudiging van bedrijfsopvolging voor het MKB en de Landbouwsector, o.a. door meer mogelijkheden voor het fisciaal vriendelijk overdragen van ondernemingen binnen de familiesfeer.
-Milieubeleid
Consumenten besluiten dagelijks om bepaalde producten wel of niet te kopen.
Over het algemeen doen ze dit op basis van een prijs-kwaliteit verhouding.
Het probleem is echter dat niet alle effecten van die producten in de prijs verwerkt zijn.
Zowel bij het produceren als consumeren treden effecten op die het milieu belasten.
Als die effecten niet in de prijs verrekend zijn, wordt teveel of verkeerd geconsumeerd en geproduceerd.
De overheid moet bevorderen dat wel de juiste beslissingen genomen worden.
Zij moet dit doen omdat we rentmeester zijn van de door God geschapen aarde.
De opdracht de aarde niet alleen te bouwen, maar ook te bewaren, stelt ons voor de eis een goed milieubeleid te voeren.
De SGP wil daarbij uitgaan van het voorzorgbeginsel.
Er bestaat altijd onzekerheid over toekomstige ontwikkelingen.
Niet alleen weten we niet precies welke milieueffecten op zullen treden, ook technologische ontwikkelingen die de effecten voorkomen of kunnen verhelpen zijn onzeker.
Een goed milieubeleid gaat uit van de stelling dat beter teveel geïnvesteerd kan worden omdat we nu eenmaal bepaalde risico’s niet willen lopen, dan dat achteraf geconstateerd moet worden dat we te weinig gedaan hebben terwijl dat tot problemen leidt die niet meer te verhelpen zijn.
Een en ander betekent dat we uit willen gaan van milieudoelstellingen die waarborgen dat de schepping zoveel mogelijk bewaard wordt.
Het stellen van goede randvoorwaarden en het handhaven daarvan zijn kerntaken van de overheid.
Naast de hierboven beschreven strategische keuze voor een goede structuur van de economie die moet waarborgen dat producentenpatronen overeenkomen met een duurzame ontwikkeling, zijn hiervoor een aantal instrumenten voorhanden:
verboden of voorschriften;
belastingen en subsidies;
verhandelbare rechten;
Convenanten;
voorlichting.
Verboden of voorschriften moeten ingevoerd worden voor stoffen en productieprocessen die dusdanig milieuvervuilend zijn dat verdere productie of consumptie niet verantwoord is.
In het verleden is bijvoorbeeld een verbod voor het gebruik van CFK’s in koelkasten afgekondigd.
Voor de toekomst valt te denken aan bepaalde vormen van bestrijdingsmiddelen in de landbouw (zie ook paragraaf landbouw).
Voor de SGP is wel essentieel dat dan een goed alternatief voorhanden moet zijn en ervoor gezorgd wordt dat - in ieder geval binnen de Europese Unie - een eerlijke concurrentiepositie gewaarborgd wordt.
De overheid moet in gevallen waar dat niet zo is, geld beschikbaar stellen om zo snel mogelijk een alternatief te vinden.
In de drinkwatersector is een verbod op het gebruik van chloor een reëel alternatief (behalve voor gebruik tijdens noodsituaties).
In de gassector moet een verbod gehandhaafd worden op het winnen van gas in en nabij waardevolle natuurgebieden.
De economische noodzaak hiervoor is niet aanwezig terwijl de schade aan natuur en milieu potentieel groot is.
De SGP is, gezien de schadelijke milieueffecten en de gevolgen voor de volksgezondheid tevens voor een verbod op productie en gebruik van vuurwerk (of als dat niet haalbaar is in ieder geval voor een milieubelasting op vuurwerk).
Het belasten van milieuvervuilende en subsidiëren van milieuvriendelijke activiteiten is in dit geval een goede methode.
Bovendien zijn deze instrumenten het meest geschikt als het gaat om beïnvloeding van het gedrag van grote groepen.
Wat dit laatste betreft pleit de SGP voor verandering van het consumentengedrag.
Een duurzame samenleving kan alleen ontstaan als consumenten hun consumptiepatroon daarop afstemmen.
Een sobere levensstijl is nodig om de verantwoordelijkheid die we ten opzichte van de schepping hebben waar te maken.
De SGP wil het appèl dat hieruit voortvloeit op de eigen verantwoordelijkheid van consumenten ondersteunen middels milieubelastingen op:
fossiele energie (om de te grote consumptie van olieproducten, gas en kolen – waardoor het klimaatprobleem verergerd wordt en een tekort kan ontstaan aan fossiele brandstoffen - af te remmen);
transport (om de milieugevolgen van vervoer te verminderen en de mobiliteit te bevorderen, zie ook paragraaf "Waar dienen");
grondstoffen (zodat producten waarin meer materiaal verwerkt wordt vervangen worden door producten die efficiënter omgaan met schaarse grondstoffen en we minder afval produceren);
consumptie (door verhoging van de BTW met gelijktijdige verlaging van de loonbelasting, de zogenaamde vergroening van het belastingstelsel).
Overigens zij opgemerkt dat de internationale verwevenheid nogal eens noodzaakt dit soort belastingen op internationale schaal in te voeren, dan wel omdat nationaal beleid niet effectief is dan wel omdat het economisch of juridisch niet haalbaar is.
Terwijl de milieuvervuilende activiteiten door belastingen moeten worden afgeremd, kunnen subsidies alternatieven stimuleren, zoals:
onderzoek naar alternatieve energiebronnen (o.a. energie uit water, en bio-ethanol);
het instandhouden en uitbouwen van kennis over kernenergie (hoewel de SGP op dit moment vanuit het voorzorgbeginsel niet voor een grote rol van kernenergie is, is niet uit te sluiten dan in de toekomst een oplossing gevonden wordt voor de afvalproblematiek);
aanleg van regionale windparken en windparken op zee;
openbaar vervoer (zie paragraaf "Waar dienen");
onderzoek naar en subsidie op preventie- en hergebruiksmogelijkheden;
stimulering van programma’s die kringloopketens sluiten.
Een voorbeeld hiervan is hergebruik van zand en grind waardoor winning afgeremd kan worden.
Het doel van milieubelastingen moet ten alle tijde zijn om ervoor te zorgen dat de schepping zoveel mogelijk ontzien wordt.
Het innen van milieubelastingen mag niet verworden tot een manier van geld inzamelen.
In het algemeen mogen milieubelastingen dan ook niet leiden tot lastenverzwaringen voor burgers en bedrijfsleven die zich milieuvriendelijk gedragen.
De verlaging van andere belastingen (loonbelasting, vennootschapsbelasting) moet ervoor zorgen dat zij juist per saldo extra geld overhouden ten opzichte van hen die zich onvoldoende aanpassen.
Een alternatief voor milieubelastingen is een systeem van verhandelbare rechten.
In principe is het verschil tussen beide dat bij belastingen het prijseffect bekend is, maar het milieueffect niet, terwijl dit bij verhandelbare rechten andersom is.
De SGP is daarom een voorstander van verhandelbare rechten als het gaat om milieuproblemen waar het gegarandeerd halen van milieudoelstellingen centraal moet staan.
Wel blijkt in de praktijk een systeem van verhandelbare rechten nogal eens op praktische problemen te stuiten.
De SGP wil daarom de komende jaren meer experimenten, bijvoorbeeld met CO2, grondstoffen en/of brandstoffen.
Convenanten tussen overheid en bedrijfsleven kunnen een bijdrage leveren aan het bestrijden van milieuproblemen.
Als in gezamenlijkheid gekozen kan worden voor een oplossing die draagvlak heeft en die het beste alternatief is, dan is daar op zich niets op tegen.
Vooral in het geval waarin slechts enkele producenten betrokken zijn bij een bepaald milieuprobleem kan deze manier van milieubeleid effectief zijn.
Bovendien doet het een appèl op de eigen verantwoordelijkheid van ondernemingen.
Opgepast moet echter worden voor een milieubeleid dat door het bedrijfsleven gedicteerd wordt.
De situatie kan ontstaan dat de overheid te weinig kennis in huis heeft om te beoordelen of de beste oplossing wel gekozen wordt.
In dat geval kan beter op andere middelen (zoals verboden of voorschriften) vertrouwd worden.
Bovendien is gebleken dat lang niet alle convenanten succesvol zijn.
Uiterst alert moet omgegaan worden met de criteria die gelden voor convenanten.
Daarbij moet uitgangspunt zijn dat andere maatregelen genomen worden als het convenant niet leidt tot de gewenste uitkomst.
-Begrotingsbeleid
De laatste jaren is een situatie bereikt dat de overheidsinkomsten en de overheidsuitgaven min of meer in evenwicht zijn.
De SGP streeft er naar om dit evenwicht ook in de toekomst te behouden.
De momenteel bestaande staatsschuld is een erfenis uit het verleden die binnen een afzienbaar aantal jaren drastisch verminderd moet worden, waartoe een realistisch aflossingsschema dient te worden opgesteld.
Hierbij dient enerzijds rekening te worden gehouden met de mogelijkheid dat in tijden van economische tegenwind tijdelijk een pas op de plaats wordt gemaakt
en anderzijds met de mogelijkheid dat in tijden van economische voorspoed meevallers aan de inkomstenkant mede worden aangewend voor extra aflossingen.
De SGP is er geen voorstander van om meevallers aan de inkomstenkant geheel aan te wenden voor aflossing van de staatsschuld, maar is van mening dat dergelijke meevallers in beginsel ook voor een deel door middel van lastenverlichting dienen te worden teruggegeven aan de burgers en bedrijven die deze inkomsten hebben opgebracht.
Indien echter sprake is van een dringende noodzaak voor aanvullende uitgaven, bijvoorbeeld op het terrein van zorg,
onderwijs
of veiligheid, kan het voor lastenverlichting bestemde bedrag ook gedurende een of enkele jaren voor deze noodzakelijke beleidsintensivering worden aangewend.
Meevallers aan de uitgavenkant kunnen eveneens worden aangewend voor noodzakelijke beleidsintensiveringen
en worden anders aangewend voor extra aflossingen op de staatsschuld.
Uitgangspunt voor het financiële beleid en voor het opstellen van de begroting dient te zijn de verwachte economische groei volgens het zogenoemde “behoedzame scenario”.
Hierdoor wordt voorkomen dat onrealistisch veel mee- of tegenvallers worden gecreëerd.
Een voorzichtig begrotingsbeleid is mede van belang omdat Nederland geen monetaire instrumenten heeft om de economische ontwikkeling bij te sturen.
Voorkomen moet dan wel worden dat lasten van landen die een ondeugdelijk begrotingsbeleid voeren neerslaan in landen die op de kas passen.
De afgesproken normen moeten dan ook in alle euro-landen goed gehandhaafd worden om prijsstabiliteit en waardevastheid van de euro te bevorderen.
De komende jaren zal de Nederlandse bevolking vergrijzen.
Dit heeft niet alleen een stijging van uitgaven aan bijvoorbeeld zorg tot gevolg, maar hierdoor neemt ook het aantal mensen die de middelen voor de uitgaven moeten opbrengen af.
Dit is een reden te meer om tijdig tot aflossing van de staatsschuld over te gaan.
Hierdoor kan namelijk worden voorkomen dat in de toekomst naast de hogere uitgaven ten gevolge van de vergrijzing ook omvangrijke rente- en aflossingsbetalingen moeten worden verricht.
De SGP is van mening dat de komende jaren extra financiële inspanningen moeten worden verricht om het voorzieningenniveau op een aanvaardbaar peil te brengen.
Hierdoor – en door de noodzakelijke aflossing van de staatsschuld – zal in de komende jaren waarschijnlijk weinig ruimte bestaan voor lastenverlichting van betekenis.
-Belastingstelsel
De belastingheffing is in de eerste plaats bedoeld om de overheidsuitgaven te financieren.
Daarnaast kan de belastingheffing in zekere mate worden benut als instrument om economische en maatschappelijke ontwikkelingen in de gewenste richting te sturen.
Naar de mening van de SGP is het gebruik van het belastingstelsel voor het laatstgenoemde doel de afgelopen jaren te ver doorgeschoten.
Het verdient aanbeveling om een onafhankelijk onderzoek in te stellen naar de effectiviteit van de vele fiscale stimuleringsmaatregelen en om vervolgens op grond van de uitkomsten van dit onderzoek ineffectieve maatregelen af te schaffen.
De aldus vrijgekomen middelen kunnen vervolgens worden aangewend voor een algemene tariefsverlaging.
Daardoor wordt de trend van het laatste decennium – verbreding van de belastinggrondslag onder gelijktijdige verlaging van de belastingtarieven – voortgezet.
De SGP is hier een voorstander van, omdat door verlaging van de belastingtarieven de verstorende invloed die belastingen in het algemeen op economisch handelen hebben afneemt, terwijl door de afschaffing van fiscale stimuleringsmaatregelen de verstorende invloed die belastingen in specifieke situaties op economisch handelen hebben vermindert.
In de loon- en inkomstenbelasting is de individualisering naar de mening van de SGP te ver doorgeschoten en wordt onvoldoende rekening gehouden met de economische realiteit dat het gezinsinkomen de draagkracht bepaalt.
Daardoor worden alleenverdieners ten onrechte zwaarder belast dan tweeverdieners die gezamenlijk hetzelfde inkomen verdienen.
De SGP is dan ook voor invoering van het splitsingsstelsel dat het gezinsinkomen gelijk belast, ongeacht wie het inkomen aanbrengt.
Verder is voor de SGP een belangrijk punt dat de tariefstelling van loon- en inkomstenbelasting en het recht op kinderbijslag zodanig worden vastgesteld en zodanig op elkaar worden afgestemd, dat voor gezinnen met kinderen voldoende financiële ruimte beschikbaar is.
Hierbij dient als uitgangspunt te worden gehanteerd dat de zorg voor kinderen in beginsel zoveel mogelijk door de ouders wordt gegeven.
Voor wat betreft de eigen woning is de SGP geen voorstander van verhoging van het eigenwoningforfait.
Wel meent de SGP dat de renteaftrek in inkomensbox 1 van een lening voor de eigen woning kan vervallen voorzover deze lening € 250.000 te boven gaat.
Het gedeelte van de lening dat boven deze grens uitkomt, komt uiteraard wel in mindering op het vermogen van inkomensbox 3 en vermindert aldus de vermogensrendementsheffing.
De verlaging van het vennootschapsbelastingtarief die door de “Studiegroep vennootschapsbelasting in internationaal perspectief” wenselijk is geoordeeld kan voor een deel worden gefinancierd uit de hierboven beschreven beperking van fiscale stimuleringsregelingen.
Gezien de beperkte ruimte voor lastenverlichting in de komende jaren – zie hierboven – dient een verdere daling van het tarief naar de mening van de SGP in beginsel budgettair neutraal te geschieden, onder andere door een verdere grondslagverbreding.
Daarbij dient te worden voorkomen dat een lastenverschuiving tussen verschillende sectoren van het bedrijfsleven (bijvoorbeeld enerzijds grootbedrijf en anderzijds midden- en kleinbedrijf) optreedt.
Andere maatschappelijke doelen die met behulp van het belastingstelsel nagestreefd moeten worden zijn:bevordering van milieuvriendelijk gedrag door vergroening: meer indirecte belastingen en minder directe belastingen;
ondersteuning van goede doelen door het handhaven van de aftrekmogelijkheid van giften;
de sterkste schouders de zwaarste lasten laten dragen door handhaving van de progressiviteit in het belastingstelsel;
bevorderen van spaargedrag door handhaven van de rentevrijstelling en afschaffen van de successierechten voor eerste en tweede graad;
bevorderen van om- en bijscholing door ruime mogelijkheden voor een scholingsaftrek;
bevordering van kleine en startende ondernemingen door een aparte investeringsaftrek.
-Voorlichting
De economie lijkt wel eens een allesoverheersende invloed op het leven te hebben.
Dat is niet goed.
Economie is niet alles en alles is geen economie.
Willen we voldoen aan de opdracht God lief te hebben boven alles en onze naaste als ons zelf, dan wordt van mensen meer gevraagd dan een houding van consumentisme en individualisme.
Ook in de economie moeten normen en waarden een grotere rol gaan spelen.
Consumenten en producenten moeten zich maatschappelijk verantwoord gedragen.
De overheid heeft de taak middels voorlichting dit te bevorderen.
Meer aandacht moet op scholen besteed worden aan de gevolgen van ons handelen voor milieu en medemens.
Algemeen inzicht in de milieuproblematiek waardoor maatschappelijk draagvlak bevorderd wordt, verandering van consumptiepatronen en het omgaan met afvalscheiding moeten hier centraal staan.
Ten diepste kan dit alleen goed gaan als daarbij de verhouding tot God centraal staat.
Als Gods dienares is de overheid geroepen dat de bevolking voor te houden.
Pas dan kan een economie ontstaan die meer TOT UW DIENST staat.
Markten
Veel aandacht is in dit verkiezingsprogramma tot nu toe besteed aan de rol van de overheid.
Dit komt omdat in de visie van de SGP de overheid de randvoorwaarden moet vaststellen.
Binnen die randvoorwaarden is er echter een belangrijke rol voor de markt.
De SGP is geen tegenstander van marktwerking.
Op de markt kunnen consumenten en producenten namelijk hun eigen verantwoordelijkheid nemen.
De overheid kan niet alles en moet niet alles willen.
De ervaring heeft geleerd dat markten voor beel goederen plaatsen zijn waar efficiënt en effectief met schaarse middelen omgegaan wordt, mits de juiste randvoorwaarden daarvoor gegeven zijn.
De SGP staat dus een economie voor waarin marktwerking de ruimte krijgt binnen duidelijke kaders die door de overheid gegeven worden.
Pas als gewaarborgd is dat ongewenste ethische, sociale en milieugevolgen zoveel mogelijk voorkomen worden, komt de positieve rol die marktwerking kan spelen tot haar recht.
De SGP pleit daarom voor een ander marktwerkingsbeleid.
Teveel is in de achterliggende jaren de liberale visie dominant geweest.
Ook marktwerkingsbeleid moet uitgaan van een integrale visie, waarbij niet alleen economische efficiëntie, maar ook andere aspecten voldoende betrokken worden.
Dit kan bereikt worden door invoering van een Principiële Effect Rapportage (PER) waarin duidelijk alle gevolgen van mogelijk marktwerkingsbeleid aangegeven worden op basis waarvan tot een goede afweging gekomen kan worden of meer of minder marktwerking gewenst is.
De vraag of marktwerking ook een geschikt middel is in nutssectoren beantwoordt de SGP niet altijd positief.
De kosten voor afvalinzameling, afvalverwijdering, energie, drinkwater en de zuivering van afvalwater kunnen weliswaar dalen als de betrokken bedrijven worden gestimuleerd zo efficiënt mogelijk te opereren, maar daarvoor is privatisering en liberalisering lang niet altijd nodig en wenselijk.
Te vaak wordt gegrepen naar vormen van marktwerking die tot gevolg hebben dat we met zijn allen slechter af zijn (hogere prijzen, slechtere service, te weinig investeringen, stijging van de milieudruk).
Een voorbeeld hiervan is de liberalisering van de energiesector waardoor per saldo de energievoorziening in Nederland milieuonvriendelijker is geworden.
Het is ongewenst om enerzijds te besluiten Nederlandse kerncentrales te sluiten en anderzijds goedkope Franse kernenergie te importeren.
De SGP pleit dan ook voor veel meer zorgvuldigheid bij de besluitvorming rond liberalisering van sectoren die een publieke rol vervullen.
Cruciaal is dat de overheid het publieke belang in deze sectoren waarborgt.
Over het algemeen kan dit door enerzijds het juiste marktwerkingsmiddel te kiezen en anderzijds goede kwaliteitseisen te stellen.
Voor een aantal onderdelen van de nutssector betekent dit dat privatisering voor de SGP duidelijk een stap te ver is.
Publieke zeggenschap dient in ieder geval gewaarborgd te blijven voor waterbedrijven, afvalwaterzuiveringsinstallaties, riolering en de netwerken van energiebedrijven.
Daar kan benchmarking en het uitbesteden van deelactiviteiten de efficiëntie zoveel mogelijk bevorderen.
Maar marktwerking mag niet ten koste gaan van essentiële randvoorwaarden voor burger en bedrijfsleven.
De overheid moet daarom duidelijkheid scheppen welke marktwerkingsmiddelen al dan niet ingezet kunnen worden om te voorkomen dat marktontwikkelingen zover gaan dat ze niet meer terug te draaien zijn.
Hiervoor is noodzakelijk dat de overheid voldoende kennis in huis heeft van de sectoren waarvoor publieke zeggenschap belangrijk is.
De betrokken ministeries dienen middelen te krijgen om deze kennis verder uit te bouwen.
Voor een goede werking van de economie is het essentieel dat prijzen de juiste signalen geven.
Niet alleen pleit dit voor het internaliseren van externe effecten door milieubeleid,
maar tevens voor het bevorderen van een goede werking van markten.
Met name de Nederlandse Mededingingsautoriteit (NMa) heeft hier een belangrijke taak.
Misbruik van machtsposities moet voorkomen worden.
Gewaarborgd moet zijn dat de NMa de daarvoor benodigde middelen en bevoegdheden heeft.
De SGP is blij met de toenemende aandacht voor maatschappelijk verantwoord ondernemen.
Bedrijven geven zelf aan meer rekening te willen houden met de invloed van bedrijfsbeslissingen op milieu en sociale aspecten.
Overigens zouden bedrijven ook kritischer moeten kijken naar de manier waarop reclame-uitingen vorm worden gegeven.
Juist hierdoor wordt consumentisme teveel bevorderd.
Maatschappelijk verantwoord ondernemen moet gestimuleerd worden.
Zoals hiervoor aangegeven kan het een goed instrument zijn om milieubeleid vorm te geven.
Dan wordt het optimaal gedragen door de bedrijven zelf.
De overheid kan dan als achtervang fungeren voor gevallen waar eigen initiatief niet ver genoeg gaat.
De SGP wil dan ook bezien of het wenselijk is grotere bedrijven te verplichten een beschrijving en analyse van sociale en milieugevolgen in het jaarverslag op te nemen.
Dat geeft aandeelhouders, werknemers en consumenten de mogelijkheid bedrijven te kiezen die bij hun eigen voorkeuren passen.
Meer aandacht moet gegeven worden aan de gevolgen van globalisering van markten.
Voor steeds meer producten ontstaan wereldmarkten, onder andere als gevolg van het slechten van handelsbarrières.
Hoewel dit enerzijds een goede zaak is omdat hierdoor productiekosten dalen, ontstaan anderzijds negatieve gevolgen.
Steeds meer halffabrikaten en producten worden de hele wereld over gesleept.
De hierdoor ontstane mobiliteitsproblemen (congestie) en milieugevolgen moeten in internationaal perspectief aangepakt worden.
De SGP pleit voor een eerlijke transportprijs waarin alle milieugevolgen meegerekend worden.
Zeker binnen de Europese Unie moet daar de komende tijd meer aandacht komen voor internationale heffingen die dit bewerkstelligen.
Maar ook binnen de handelsbesprekingen op wereldniveau (Wereld Handelsorganisatie) moeten milieu en sociale gevolgen een grotere rol gaan spelen.
Anders kunnen we weliswaar de economische groei bevorderen, maar schaadt dat ons welzijn.
Daarom zou het goed zijn als het principe van maatschappelijk verantwoord ondernemen ook internationaal een grotere rol gaat spelen.
Dit zou een tegenwicht kunnen vormen tegen de manier waarop sommige spelers op de wereldmarkt omgaan met mensen, milieu en principes.
Bovendien is meer aandacht nodig voor de invloed van globalisering op de groter wordende kloof tussen arme en rijke landen.
Met name protectionistische maatregelen met het doel de nationale markt van rijke landen te beschermen tegen goedkope producten uit arme landen verdragen zich niet met het principe van vrijhandel.
Onze zorg voor de naaste moet ook hier tot gelding komen.
Een ander gevolg van de globalisering is dat bedrijven steeds vaker zeven dagen in de week en 24 uur per dag gaan werken.
Terwijl we het laatste betreuren vanuit een sociaal perspectief, hebben we tegen het eerste grote principiële bezwaren.
Door de marktwerkingsdruk voelen steeds meer bedrijven zich gedwongen hun dure gebouwen en machines ook op zondag in te zetten om zodoende de kostprijs laag te houden.
De SGP pleit daarom niet alleen voor een verbod van onnodig zondagswerk, maar ook voor:
stimulering van technologische ontwikkeling die volcontinuprocessen overbodig maakt;
onderzoek naar mogelijkheden om door ICT zondagswerk zoveel mogelijk te voorkomen (samenwerking tussen landen die in een andere tijdszone liggen kan het mogelijk maken werknemers in de betrokken landen toch de zondag als rustdag te gunnen);
Een vergelijkbaar bezwaar geldt voor de effecten van de verruiming van de Winkelsluitingswet.
Niet alleen zijn winkels op zondag onnodig open, ook worden kleinwinkelbedrijven in een nadelige concurrentiepositie geplaatst.
Deze verruiming dient dan ook teruggedraaid te worden.
Het overheidsbeleid slaagt er onvoldoende in om de administratieve lastendruk van bedrijven te verlagen.
Zo is wel op onderdelen minder regelgeving bereikt, maar op andere terreinen, denk aan de nieuwe belastingwetgeving, ontstaan juist meer regels.
Met name voor het MKB kan dit grote problemen opleveren.
Het is voor de SGP een speerpunt om juist voor deze groep de administratieve lastendruk te verlagen.
Het streven moet daarbij niet alleen zijn dat er minder regels komen, maar zeker ook dat regelgeving eenvoudiger wordt.
Alle overheidsmaatregelen die betrekking hebben op het bedrijfsleven moeten zo spoedig mogelijk getoetst worden op dit vlak.
E. Buitendienst
Het lijkt de laatste tijd wel of de landbouw geen goed meer kan doen.
Crises zoals BSE, varkenspest en MKZ hebben de steeds bredere discussie over de landbouw in een stroomversnelling gebracht.
Er is geen politiek draagvlak voor een serieuze rol van de landbouw in de Nederlandse economie.
De SGP echter heeft zich altijd ingezet voor de landbouw.
Ze zal dat blijven doen.
Wij blijven van mening dat Nederland niet zonder een vitale landbouwsector kan.
De economische bijdrage van de sector plus de rol die de sector speelt in het Nederlandse landschap zijn onmisbaar.
Dit neemt echter niet weg dat er problemen zijn die om een oplossing vragen.
Grote concentratie van bedrijven, de wijze en omvang van het transport van dieren, de leefomstandigheden van vee, de gevolgen voor natuur en milieu en de relatie tussen de relatief hoge productiekosten voor delen van de sector in combinatie met lage prijzen op de wereldmarkt vragen om een weloverwogen aanpak.
Dilemma's
De SGP realiseert zich dat het in de landbouwsector zoeken is naar een oplossing in een omgeving die zich kenmerkt door dilemma's.
Er zijn niet altijd kant en klare oplossingen voorhanden.
Daarom is het voor de SGP essentieel om samen met de sector de handen ineen te slaan en te zoeken naar mogelijkheden.
Teveel is het beleid de laatste jaren gemaakt vanuit de ivoren (Haagse) toren.
Niet alleen wordt zo kennis onbenut gelaten die in de sector aanwezig is, ook komen er telkens weer maatregelen die in de praktijk niet blijken te werken.
Een eerste dilemma is die tussen de ontwikkeling in Nederland en daarbuiten.
Een deel van de problematiek in de landbouw wordt veroorzaakt doordat Nederland striktere eisen stelt aan de landbouw dan andere (Europese) landen.
De SGP is hier in principe niet voor (al kan het soms gewenst zijn om andere landen te stimuleren tot harmonisatie).
De meeste landbouwproducten worden verhandeld op een wereldmarkt.
Op zich heeft dit veel goeds gebracht.
Vooral voor ons land vanwege de waardevolle exporten, maar soms ook (al doen zich daar ook knelpunten voor die opgelost moeten worden)) voor ontwikkelingslanden.
Nederland kan echter in een internationaal werkende markt niet zomaar allerlei beleid voeren, zonder dat dat gevolgen heeft voor de concurrentiepositie van de Nederlandse landbouw.
Bovendien helpt het niet altijd de gesignaleerde problemen daadwerkelijk op te lossen, omdat de problemen zich verplaatsen naar het buitenland.
Een tweede dilemma is de draagkracht van de Nederlandse natuur ten opzichte van het economische belang van de landbouwsector.
Het rentmeesterschap waar we ons vanuit de Bijbel toe geroepen weten, leert ons goed om te gaan met de natuur.
De van God gegeven aarde moeten we niet alleen bouwen, maar ook bewaren.
De gebrokenheid van de schepping maakt echter dat het niet eenvoudig is tussen beide een evenwicht te vinden.
Een derde dilemma is dat meer diervriendelijke systemen vaak op milieugebied en/of diergezondheid minder goed scoren.
In een scharrelstal liggen de ammoniakemissie en de ziektedruk bijvoorbeeld hoger dan in kooihuisvesting, terwijl de voedselveiligheid beter te controleren valt in een legbatterijsysteem dan bij scharrelkippen.
De SGP heeft oog voor deze aspecten en zoekt naar een verantwoord evenwicht.
Een vierde dilemma heeft te maken met de aanpak van crises.
Terwijl grootschalige ruimingen wel hebben bijgedragen aan het in bedwang krijgen van de MKZ-crisis, stuit deze methode op ernstige ethische bezwaren.
Gezocht moet dan ook worden naar een methode die wel acceptabel is.
Zo wordt gedacht aan herinvoering van vaccinatie.
De SGP wil dan wel dat gewaarborgd wordt dat voldoende ruimte bestaat voor gewetensbezwaarden.
Een laatste dilemma dat we hier willen bespreken is dat de Nederlandse samenleving wel hoge eisen stelt aan haar voedsel, zowel wat betreft kwaliteit als productiewijze, maar niet (genoeg) bereid is daarvoor ook te betalen.
Kwaliteit en goede levensomstandigheden van dieren kosten geld.
De consument is gewend aan relatief lage kosten voor voedsel.
Er zal een manier gevonden moeten worden om een eerlijke prijs te bedingen voor een eerlijk product.
Lange termijn beleid
Dilemma's zijn er genoeg in de landbouw.
Hierboven is er een aantal aangegeven.
Dilemma's die vragen om een oplossing.
De SGP wil dan ook dat een diepgaande en brede discussie over de toekomst van de landbouw gehouden wordt.
Cruciaal daarbij is volgens de SGP dat de sector intensief bij deze discussie betrokken wordt.
Een belangrijk doel van de discussie is het creëren van duidelijkheid over het toekomstige beleid zodat ondernemers weten waar ze aan toe zijn.
Momenteel worden bedrijven geconfronteerd met een overheid die de richting op gaat van drastische sanering, terwijl diezelfde overheid intensivering heeft gestimuleerd.
Dit zorgt ervoor dat plotseling investeringen onrendabel worden.
De SGP is van mening dat de overheid de gevolgen daarvan niet eenzijdig kan afwentelen op de boeren.
Al bij de korting op het aantal varkens in Nederland met 10% is dat duidelijk naar voren gebracht.
Zolang er alternatieven zijn die wel recht doen aan de eigen verantwoordelijkheid van de sector en bedrijven een eerlijke kans geven, moet de overheid bedrijven de mogelijkheid geven bedreigingen om te zetten in kansen.
De SGP wil ook met de huidige problemen niet alleen van boven af, maar juist samen met de sector zoeken naar oplossingen.
Bij de brede discussie ziet de SGP een sector voor zich die op lange termijn duurzaam en economisch zelfstandig is.
Tal van Nederlandse landbouwbedrijven laten zien dat dit mogelijk is.
Zij hebben veel geïnvesteerd in dierenwelzijn en milieu, waardoor hun bedrijven zelfstandig producten afleveren van een hoog kwalitatief niveau.
Hoofdlijnen bij de brede discussie zijn:De boer als rentmeester zet zijn productiemiddelen dusdanig in dat hij een gezond bedrijf heeft, niet alleen financieel,
maar ook in relatie tot de effecten op natuur en milieu (denk aan stikstof, fosfaat, ammoniak en verdroging).
Ook in de landbouw moet de schepping niet alleen gebouwd, maar ook bewaard worden.
Bijbels-ethische grenzen (gezondheid en welzijn) moeten gerespecteerd worden.
Zowel boeren, organisaties als overheid moeten hun eigen verantwoordelijkheid nemen.
Het gezonde gezinsbedrijf moet zoveel als mogelijk is kunnen blijven.
De consument heeft een eigen verantwoordelijkheid door middel van de producten die hij vraagt (die in overeenstemming moeten zijn met het aanbod dat binnen bijbels-ethische grenzen geleverd kan worden) en de prijs die hij daarvoor wil betalen.
Liberalisering binnen gegarandeerde randvoorwaarden is positief omdat dit de mogelijkheid biedt om dumping van landbouwproducten op de wereldmarkt met exportsubsidies te voorkomen.
De kansen voor derde wereldlanden moeten gewaarborgd zijn (niet dumpen, geen overbodige importrestricties).
Maatschappelijke solidariteit mag gevraagd worden om de gezamenlijke problematiek aan te pakken.
Voldoende aandacht moet bestaan voor onderwijs, voorlichting en onderzoek om duurzame ontwikkelingen te stimuleren.
Doordenking van deze hoofdlijnen in samenspraak met de sector zelf moet leiden tot een lange termijn beleid dat de landbouwsector weer perspectief biedt.
Sociaal beleid
Zoals ook gesteld in de paragraaf 'Dienstbare Economie' kenmerkt een sociaal beleid zich door een overheidsbeleid dat consistent, betrouwbaar en zorgvuldig is.
De landbouw heeft er recht op dat een lange termijn visie ontwikkeld wordt die duidelijk maakt wat de positie van de landbouw in Nederland in de toekomst is.
Een dergelijke visie maakt het mogelijk om nieuwe investeringen af te stemmen op die visie zodat voorkomen wordt dat in de toekomst plotsklaps investeringen waardeloos worden.
Knelpunten die voortkomen uit spanning tussen de lange termijn visie en de huidige situatie moeten opgelost worden door goede overgangsregelingen.
Zoveel mogelijk pleit de SGP er daarbij voor dat bestaande investeringen terugverdiend kunnen worden.
Bedrijven hebben rechten opgebouwd in het verleden die niet zomaar afgenomen kunnen en mogen worden.
Als acute sanering nodig is, zal dit moeten gebeuren met voldoende compensatie van de investeringen die niet meer terugverdiend kunnen worden.
Dit geldt tevens voor de herziening van het Europese landbouwbeleid.
Mede door de toetreding van de kandidaat EU-lidstaten zal aan een (financiële) herziening niet ontkomen kunnen worden.
Cruciaal is dan wel dat een tijdpad gekozen wordt waarbij bestaande investeringen zoveel als mogelijk is terugverdiend kunnen worden.
De SGP is van mening dat we daar als welvarend landen genoeg middelen voor uit moeten trekken.
Als Nederland ervoor kiest om strengere eisen te stellen dan in het buitenland gelden, dan is het de vraag wie hiervan de kosten moet dragen.
De SGP vindt het niet acceptabel mooi weer te spelen uit de portemonnee van de Nederlandse landbouwer.
Daarom is in dat geval compensatie te verdedigen voor die bedrijven die op lange termijn rendabel zijn, maar die op korte termijn door de striktere eisen te hoge kosten moeten maken.
Het gaat dus om die bedrijven die na harmonisatie zelf rendabel kunnen opereren, maar tijdelijk de extra kosten niet op kunnen brengen zolang harmonisatie nog niet doorgevoerd is.
Daarbij weten we dat dit moeilijk binnen internationale regelgeving valt te realiseren.
De Nederlandse regering moet er dan ook alles aan doen om deze problematiek hoog op de internationale agenda te krijgen.
Vanwege de hoge kosten waar jonge boeren tegenaan lopen bij bedrijfsovernames, zoals hoge grondprijzen, vindt de SGP dat Europees geld ook moet worden besteed aan vestigingssteun voor bedrijfsovernames van levensvatbare bedrijven.
Onbegrijpelijk is het dat tot nu toe het ministerie van Landbouw weigert dit te doen terwijl het geld in Brussel beschikbaar is.
Ook fiscaal moeten bedrijfsovernames worden versoepeld door verlaging van de schenkings- en successiebelasting.
Lage prijzen
De liberalisering van de landbouw heeft ervoor gezorgd dat voor een aantal producten lage prijzen zijn ontstaan.
Laag vergeleken met de kostprijs in Nederland.
Die is soms relatief hoog omdat bepaalde productiefactoren (grond, arbeid, milieuvoorzieningen) duur zijn.
Terwijl eerst de nationale markt verbreed werd tot een Europese, is momenteel sprake van een wereldmarkt voor veel producten.
Concurrentie met landen waar productie grootschalig en tegen lage kosten kan plaatsvinden leidt in Nederland tot lage prijzen.
Dit kan in de toekomst nog verhevigd worden door de toetreding van de kandidaat EU-landen.
De inzet van goedkope productiefactoren leidt dan naar verwachting tot een verdere verscherping van de concurrentie.
Een en ander resulteert in een situatie dat zonder prijs- of inkomenssteun delen van de Nederlandse landbouw niet rendabel zijn.
Het probleem van de lage prijzen kan het best aangepakt worden door de sector gezond te maken.
Concreet stelt de SGP de volgende veranderingen voor:De sector richt zich meer op specialisatie.
Meerwaarde moet gecreëerd worden door het richten op kwaliteit, toevoegen van kennis en differentiatie van producten.
Met de kennis en kunde die we in de landbouwsector hebben en die verder uitgebouwd moet worden, kan Nederland zich richten op het toevoegen van waarde in de hele keten en niet zozeer enkel en alleen op bulkproductie.
Een en ander moet gewaarborgd worden door keurmerken en certificaten.
-Verder onderzoek moet plaatsvinden naar de potentiële rol van agrificatie (vervanging plastics en grondstoffen veehouderij).
-Etikettering van voedsel moet verbeteren.
De consument moet kunnen zien waar het product vandaan komt en hoe het is geproduceerd.
Hierdoor kunnen consumenten bewuster een keuze maken in de prijs/kwaliteitsverhouding.
-Importheffingen (die de import van met name producten uit ontwikkelingslanden belemmeren) moeten zoveel mogelijk plaatsmaken voor kwaliteitsrestricties (geen invoer van producten die niet-duurzaam zijn geproduceerd).
Dit betekent dat het toezicht op importproducten moet worden verscherpt.
-De eisen die wij stellen aan de eigen agrarische productie en die leiden tot extra kosten zouden –om te kunnen spreken van een eerlijke concurrentie- ook gesteld moeten worden aan alle producten die van buiten Nederland worden ingevoerd.
Dit maakt het mogelijk dat de extra kosten ook terugverdiend kunnen worden, maar vereist wel Europese samenwerking.
-Het aandeel van de biologische landbouw moet toenemen.
Met name het bevorderen van de verkoop van producten tegen een aantrekkelijke prijs en een betere ketenaanpak zijn daarbij sleutelwoorden.
Cruciaal is dat die vormen van bioligische landbouw gestimuleerd worden die zowel vanuit een financieel, als milieu perspectief aantrekkelijk zijn.
De SGP wil de biologische landbouw stimuleren door het invoeren van een BTW-vrijstelling (het zogenaamde nultarief) voor biologische producten.
De belangrijkste toename van biologische landbouw moet uiteindelijk toch komen vanuit de vraagkant.
De consumenten moeten via voorlichting tot consumptie worden overgehaald.
-De overheid stimuleert de voorlichting over biologisch verantwoorde producten, zodat consumenten bewust gemaakt wordt van de noodzaak die producten te kopen.
-Meer aandacht moet er komen voor de rol van dominante spelers in de landbouwsector.
De NMa moet bezien of supermarktketens, tussenhandel en inkoopcombinaties niet een te grote macht hebben bij de inkoop van producten, waardoor de boer een te lage prijs krijgt.
-De administratieve lastendruk van de landbouwbedrijven moet drastisch omlaag.
Daarbij kan een verandering van een systeem van melden naar een systeem van controle helpen.
Verder denken we aan een eenvoudigere systemen voor mestboekhouding, mestafzetcontracten.
-Een grotere rol van de landbouw bij het landschapsbeheer en -ontwikkeling.
-Bij de vaststelling van de forfaitaire normen voor de mest per diercategorie dient rekening te worden behouden met de steeds lagere hoeveelheid mineralen als gevolg van de voeding.
Landschapsbeheer en -ontwikkkeling
Het typische Nederlandse landschap wordt voor een deel bepaald door de aanwezigheid van de landbouw.
De SGP wil niet dat dit verloren gaat.
Zij ziet dan ook liever dat landbouwbedrijven een grotere rol krijgen bij het beheer van het landschap dan dat overheden grote gebieden opkopen en dat zelf gaan beheren.
Verwerving van gronden voor de Ecologische Hoofdstructuur (EHS) kost de overheid al meer dan genoeg inspanning (zowel bestuurlijk als financieel) om deze op tijd gerealiseerd te krijgen.
In plaats van uitbreiding van de EHS door “robuuste verbindingen” kiest de SGP voor win/win-oplossingen, zoals bijvoorbeeld het agrarisch natuurbeheer.
Door akkerranden- en weidevogelbeheer zorgen boeren voor een versterking van de landschappelijke kwaliteit.
Dit beheer heeft een inkomensdervend gevolg en daarom zijn financiële vergoedingen op haar plaats.
De SGP pleit ervoor dat uitgangspunt van beleid is dat reeds gesloten contracten worden verlengd.
De SGP heeft er als eerste voor gepleit om naast de EHS ook een Agrarische Hoofdstructuur (AHS) te ontwikkelen.
Zoals in de EHS de natuur en natuurontwikkeling als hoofdcomponent heeft, zo ligt in de AHS het hoofdaccent op de agrarische bedrijfsontwikkeling.
Binnen bepaalde kaders kunnen in de AHS bepaalde milieunormen, zoals de stank en geluidsnormen worden versoepeld.
Dierenwelzijn en -ethiek
De rechtvaardige kent het leven van zijn beesten.
Dieren zijn niet in de eerste plaats productiemiddelen, maar schepselen van God met een eigen waarde.
Dit vraagt van de boer dat hij op een zo diervriendelijk mogelijke wijze omgaat met zijn dieren.
Er moet dan ook gestreefd worden naar een Europese aanpak van eisen aan accommodaties die dierenwelzijn waarborgen.
Uitgangspunt moet zijn dat dieren zich zoveel mogelijk natuurlijk kunnen gedragen.
Bovendien moeten maatregelen genomen worden die het uitbreken van ziekten onder dieren zoveel mogelijk voorkomen.
Voorbeelden van beleid dat uit bovenstaande voortvloeit, zijn:Het afgesproken verbod van legbatterijen in 2012 heeft de steun van de SGP (maar moet wel gecombineerd worden met een effectieve aanpak ten aanzien van de invoer van eieren uit legbatterijen uit andere landen, wat in het verband van de werelhandelsorganisatie (WTO) aangepakt moet worden).
In de kippenfokkerij komt meer aandacht voor aspecten als kannibalisme (leghennenhouderij) en evenwicht in groei tussen organen en spier- en botweefsel (vleeskuikens).
Rosé kalfsvleesproductie wordt gestimuleerd boven blanke kalfsvleesproductie.
-De fok van kalveren die niet langs natuurlijk weg ter wereld kunnen komen wordt verboden.
Zogeheten gesloten bedrijven waar opfok en afmesten op een bedrijf plaatsvindt, worden zoveel mogelijk gestimuleerd om zodoende het besmettingsrisico te verminderen.
Het vervoer van vee wordt gelimiteerd door een maximale vervoerstijd.
Om onder andere een wildgroei aan niet te controleren handelsplaatsen te voorkomen moeten markten weer open voor het verhandelen van vee, waarbij er een sluitende identificatie- en registratieregeling gehanteerd wordt voor schapen en geiten.
De voorstellen vanuit de sector om de veterinaire risico’s zoveel mogelijk te beperken, dienen strikt te worden nageleefd.
Het in Nederland voorkomende wild verdient bescherming.
De overheid draagt zorg voor een goede balans tussen de verschillende diersoorten.
Bij boeren dient wildschade ruimhartig vergoed te worden.
De SGP pleit voor een zo klein mogelijk gebruik van proefdieren.
Alternatieven moeten ontwikkeld worden zodat noodzakelijke tests van producten - zoals geneesmiddelen - diervriendelijk plaats kunnen vinden.
Het overheidsbeleid moet dit krachtig stimuleren.
Slechts indien er geen alternatieven zijn en het om tests gaat die niet gemist kunnen worden (bijvoorbeeld bij bepaalde geneesmiddelen) mogen proefdieren gebruikt worden.
Duurzame productie
Veel landbouwbedrijven slagen erin natuur en milieu te combineren met een gezonde economische basis.
In de gehele landbouwsector moet een duurzame productie uitgangspunt worden.
Maatregelen die daarbij kunnen helpen zijn:Stimuleren van het exporteren, be- en verwerken van mest en afhankelijk van milieueffecten subsidiëren van deze mogelijkheden.
Beperken van de aanwijzing van droge zandgronden voor de toepassing van de Nitraatrichtlijn.
Genetische manipulatie slechts uiterst voorzichtig toepassen (zie ook paragraaf 'Elkaar dienen').
Er moet een keten blijven die gegarandeerd vrij is van genetische manipulatie.
Actieve inzet van de Nederlandse regering voor harmonisatie op EU-niveau van gewasbeschermingsmiddelen, waarbij middelen waarvoor een milieuvriendelijker alternatief bestaat verboden worden, mits deze alternatieven op de Nederlandse markt beschikbaar zijn.
Stroomlijning van het toelatingsbeleid voor nieuwe middelen met een lagere milieubelasting zodat deze sneller gebruikt kunnen worden en producenten meer prikkels hebben nieuwe middelen te ontwikkelen.
Onderzoek naar rassen die minder gewasbeschermingsmiddelen nodig hebben moet gestimuleerd worden.
Tuinbouw
Net als voor de akkerbouw is voor de tuinbouw de bovengenoemde spoedige oplossing van de harmonisatie van de gewasbeschermingsmiddelen van groot belang.
Daarnaast is haast geboden met de herstructurering van de glastuinbouw om de dynamiek in de sector te behouden.
De glastuinbouw vormt een kansrijke sector.
Het Westland is "dichtgeslibd".
De uitplaatsing van bedrijven moet - op basis van vrijwilligheid - krachtig worden ondersteund.
De (tien) locaties die gespreid over het land tot ontwikkeling mogen komen, moeten voortvarend worden ingericht.
De locatiekeuze moet slim geschieden, opdat goede aansluitingen op het wegennet kunnen worden gegarandeerd en de energievoorziening optimaal kan worden ingericht.
Warmtekrachtkoppeling is daarbij een goede mogelijkheid.
In verband met milieunormen worden de nieuwe locaties volgens de zogeheten gesloten systemen gebouwd.
De overheid stelt voldoende financiële middelen beschikbaar om de realisatie van de tien sterlokaties te stimuleren.
Visserij
Nederland is traditiegetrouw sterk in de visserij.
Soms wordt daarbij aangelopen tegen de grenzen van een duurzame visvangst.
Met name de toename van de vangstcapaciteit in Europa zorgt ervoor dat soms de visstand teveel afneemt.
De visserij moet plaatsvinden zonder dat aan de visstand tekort wordt gedaan (duurzaam vangstniveau).
Het is daarom goed dat in internationaal verband afspraken worden gemaakt over de hoeveelheid vis die gevangen mag worden.
De Europese Commissie die de quota vaststelt zal dat op basis van rapporten van visserijbiologen en in overleg met de sector moeten doen.
Om onzekerheid te voorkomen en het goed plannen van investeringen mogelijk te maken is het wenselijk dat visquota tijdig en voor een aantal jaren worden afgesproken.
Wel is van belang dat alle Europese lidstaten even serieus omgaan met de controle op afspraken.
Ook in eigen land moet stroperij op verhandelbare vissoorten strenger aangepakt worden.
Meer controle, hogere straffen en aansprakelijkheid van viskopers (o./a. restaurants) kunnen daarbij helpen.
Als blijkt dat de visstand toch onverwachts te klein is, is de SGP voor een aanpak waarbij de vangst tijdelijk wordt stilgelegd.
Daarbij past een financiële compensatie van voldoende omvang.
Voor de binnenvisserij moet een goed evenwicht gevonden worden tussen sport- en professionele visserij.
Het economisch belang van de laatsten moet daarbij zwaar wegen.
Een vergelijkbare opmerking geldt de schaal- en schelpvisserij waar voldoende areaal nodig is om renderend te kunnen opereren.
Een bedreiging voor sommige vissers is het Nederlandse kustbeleid.
Van belang is dat dit voldoende rekening houdt met het bereikbaar blijven van ook de kleinere havens.
Het gebruik van milieu-vriendelijker vismethoden moet worden gestimuleerd.
Een voorbeeld daarvan is het gebruik maken van geluids- en lichtsignalen om vissen te vangen in plaats van het omwoelen van de zeebodem, wat grote schade berokkent aan het dieren- en plantenleven op de zeebodem.
F. Waar dienen?
Nederland is een dichtbevolkt land.
Op steeds meer plekken worden we geconfronteerd met de negatieve gevolgen daarvan.
De bouw en uitbreiding van woonkernen en bedrijfsterreinen bedreigt natuurgebieden en open ruimte.
Mensen hebben in hun woonomgeving last van geluid van buren, bedrijven en verkeer.
Files zijn een fenomeen waarmee velen dagelijks geconfronteerd worden.
Overvolle treinen kunnen de groei van de mobiliteit niet aan.
Kortom, er moet goed met de ruimtelijke inrichting en mobiliteit omgegaan worden wil Nederland leefbaar blijven.
Het is een kerntaak van de overheid ervoor te zorgen dat mensen rustig kunnen wonen in een veilige en aantrekkelijke omgeving en goede mogelijkheden hebben om de bereikbaarheid te waarborgen.
Dit kan handen en voeten krijgen door de volgende elementen mee te nemen:het economisch structuurbeleid houdt expliciet rekening met gevolgen voor de ruimtelijke inrichting en mobiliteit;
de overheid stimuleert het bouwen van voldoende woningen en een woonomgeving die leefbaar is;
het mobiliteitsbeleid bevordert dat mensen en bedrijven voldoende transportmogelijkheden hebben;
mensen en bedrijven worden door de overheid aangesproken op hun eigen verantwoordelijkheid;
in het overheidsbeleid wordt rekening gehouden met de wens om de bestaande landschappelijke waarden van Nederland te behouden en verder te versterken.
-Integrale aanpak
De SGP pleit voor een integrale aanpak van het ruimtelijke inrichtings- en mobiliteitsbeleid.
Teveel is dit een resultante geweest van het economisch beleid.
Te weinig aandacht bestond er voor milieugevolgen.
De economische groei en de toename van de bevolking leiden tot allerlei wensen en eisen die vervuld moesten worden.
Voorkomen moet worden dat het paard achter de wagen wordt gespannen en niets gedaan wordt aan de oorzaken van een dichtslibbend Nederland.
De SGP wil daarom dat vanuit een doordachte strategische visie (in samenhang met het in paragraaf 'Een dienstbare economie' bepleite economische structuurbeleid) de inrichting van Nederland aangepakt wordt.
Dit houdt in dat bij het economisch structuurbeleid rekening wordt gehouden met de ruimtelijke en mobiliteitsgevolgen van de groei van bepaalde sectoren.
Uitgangspunt moet zijn dat sectoren die efficiënt met de beperkte ruimte omgaan en leiden tot relatief weinig mobiliteit de voorkeur krijgen.
In een groot deel van Nederland kunnen we het ons niet meer veroorloven te investeren in ontwikkelingen die teveel beslag leggen op ruimte en infrastructuur.
Concrete initiatieven moeten door de overheid getoetst worden aan dit principe alvorens toestemming gegeven wordt.
Dit kan enerzijds gestalte krijgen door dit element mee te laten wegen bij het opstellen van het bestemmingsplan en anderzijds via de vestigingsvergunning.
-Ruimtelijke ordening en natuur
Het ruimtelijk ordeningsbeleid is een krachtig instrument waarmee de overheid de toekomst van Nederland kan - en volgens de SGP ook moet - beïnvloeden.
Een harde randvoorwaarde is voor de SGP daarbij het water dat door Nederland stroomt.
In het verleden is teveel geprobeerd het water te ‘kanaliseren’ waardoor allerlei problemen zijn ontstaan.
Bovendien is het Nederlandse landschap erbij gebaat dat het water meer de ruimte krijgt.
Binnen de ruimte die het water aan onze ruimtelijke ordening geeft, moet gezocht worden naar een evenwicht tussen verschillende wensen.
De SGP is dan ook voor het toepassen van de watertoets waardoor voorkomen kan worden dat nieuwe investeringen leiden tot het in het gedrang komen van het water.
Een en ander betekent overigens niet dat Nederland overgegeven moet worden aan alle watergrillen.
Voldoende aandacht voor onderhoud en versterking van dijken blijft nodig om de veiligheid te waarborgen.
Het Nederlandse landschap moet behouden blijven, terwijl de Ecologische Hoofdstructuur op tijd gerealiseerd moet worden.
Dit kan vorm krijgen door de landbouw meer te combineren met landschapsbeheer (zie ook paragraaf 'Buitendienst').
Herstructurering van de landbouw mag niet ten koste gaan van het landschap van Nederland, maar kan juist gebruikt worden om dit landschap verder te versterken.
Samenwerking tussen overheid en grondeigenaar moet daarbij het uitgangspunt zijn, gefaciliteerd door het afsluiten van beheersovereenkomsten.
Dit betekent ook dat de recreatieve functie van het landschap uitgebouwd kan worden, met name in de nabije omgeving van grote woonkernen.
Mede daarom moet tevens voorzichtig omgegaan worden met het Groene Hart.
Zoveel mogelijk moet dit behouden blijven om voldoende mogelijkheden te bieden voor (kleinschalige en 'natuurlijke') recreactie, bedrijvigheid en landbouw en om de aanwezige natuur niet verder te ondermijnen.
Een tweede belangrijke wens is dat voldoende ruimte aanwezig is voor bedrijfsterreinen.
Binnen de grenzen van de hierboven bepleitte strategische aanpak, is de komende jaren behoefte aan het aanwijzen van plaatsen waar uitbreiding plaats kan vinden.
Vanuit de mobiliteitsproblematiek dient dat vooral plaats te vinden in samenhang met het ruimtebeleid voor woningen.
Door een geconcentreerde spreiding van woonkernen en bedrijfsterreinen moet minimalisatie van woon-werkverkeer gestimuleerd worden.
Concreet houdt dit in dat vooral de middelgrote steden uit moeten breiden.
Omdat Nederland steeds dichter bebouwd raakt, zullen de mogelijkheden van ondergronds bouwen meer moeten worden benut.
We denken daarbij onder andere aan metrolijnen, logistieke verbindingen, vergadercentra, winkelcentra en parkeergelegenheid.
Er moet zo spoedig mogelijk wetgeving tot stand worden gebracht die de eigendomsverhouding met betrekking tot de ondergrond regelt.
Een en ander betekent wel dat een goede regionale afstemming nodig is.
Gemeenten, provincies, waterschappen en Rijk moeten meer samenwerken om dit mogelijk te maken.
Het ruimtelijk beleid dient zich te kenmerken door een planmatige aanpak, waarbij het bestemmingsplan (en daarmee de gemeente) een cruciale plaats inneemt.
De provincie heeft vooral een regiefunctie voor regionale afstemming en moet daarvoor meer bevoegdheden krijgen.
Ruimte voor nieuwe initiatieven dient zoveel mogelijk binnen de bestaande ruimte gevonden te worden.
Dit kan doordat de herstructurering van de landbouw hiervoor de ruimte biedt.
Daarbij moet een goed evenwicht gezocht worden tussen ruimteclaims voor wonen en werken aan de ene kant en de benodigde ruimte om extensivering van de landbouw mogelijk te maken.
Tevens is het zinvol te bezien in hoeverre de ruimte nodig voor de drinkwatervoorziening beter te combineren is met andere functies.
Verder kan verplaatsing van (een deel van) de nationale luchthaven naar een locatie in de Noordzee ruimte bieden in de Randstad (uitbreiding op de huidige locatie is niet gewenst gezien de overlast, gezondheidsrisico’s en overbelasting omliggende infrastructuur).
Daaraan gekoppeld zou een kustlocatie in de Noordzee verlichting kunnen geven voor woningbouw,
recreatie
en schone bedrijven.
In beide gevallen is wel een goede afweging van gevolgen voor kustlijn en natuur noodzakelijk.
De Tweede Maasvlakte is volgens de SGP vooralsnog niet nodig.
Voldoende mogelijkheden zijn binnen de huidige beschikbare ruimte aanwezig door het indikken en een betere selectie van activiteiten.
In de Rotterdamse haven moet meer aandacht komen voor activiteiten met een hoge toegevoegde waarde en een laag ruimtegebruik.
Bovendien kunnen er in en rond de andere havens in Zuidwest Nederland meer mogelijkheden gecreëerd worden (Vlissingen, Terneuzen en Moerdijk).
Tenslotte bepleit de SGP meer aandacht te besteden aan het stimuleren van een evenwichtige spreiding van concentraties in Nederland.
Te eenzijdige nadruk op de Randstad miskent niet alleen de mogelijkheden die elders aanwezig zijn, maar legt ook een te grote claim op het leefklimaat.
-Wonen
Een groot probleem op de huizenmarkt is de prijsontwikkeling.
Startende eenverdieners, alleenstaanden, grote gezinnen en zelfs een deel van de tweeverdieners is niet in staat een koophuis te financieren.
Dit versterkt de tendens naar het groeiend aantal tweeverdieners om zodoende in staat te zijn toch een felbegeerde woning aan te schaffen, waardoor de kloof tussen twee- en eenverdieners verder wordt verscherpt.
Dit is in niemands belang.
De mogelijkheden van eenverdieners nemen hierdoor af, terwijl tweeverdieners er niets mee opschieten omdat het extra geld dat ze verdienen wegvloeit naar de gestegen woonlasten.
Bovendien is het ongewenst omdat gezinnen zodoende gedwongen worden zoveel werk te verrichten dat ze niet toekomen aan de zorgtaken voor kinderen en familie.
Een sociaal Nederland kan alleen bestaan als mensen voldoende tijd hebben om God en elkaar te dienen.
De SGP wil daarom terug naar een gezonde woningmarkt, waarbij het eigen woningbezit bevorderd wordt en er voldoende goede en goedkope woningen voorhanden zijn.
Dit kan door de volgende maatregelen:Er wordt meer geïnvesteerd in goede, maar goedkope huur- en koopwoningen zodat gewaarborgd wordt dat mensen met een relatief laag inkomen in een normale woonomgeving kunnen wonen.
De grondkosten voor de bouw van goedkope woningen kunnen deels gefinancierd worden door huizen te bouwen die beter voldoen aan de wensen van mensen met hoge inkomens.
Dit betekent dat de winst die gemaakt wordt op de verkoop van grond voor de bouw van duurdere woningen gebruikt wordt om goedkope woningen van een goede kwaliteit te kunnen bouwen tegen een aantrekkelijke prijs.
Noodzakelijk is dan wel dat gemeenten ervoor zorgen dat deze winst niet naar grondspeculanten gaat.
Gemeenten moeten wettelijke mogelijkheden krijgen dit te voorkomen, mits ze het daardoor verdiende geld gebruiken voor het oplossen van problemen op de woningmarkt.
Het bouwen van voldoende dure woningen zorgt er tevens voor dat de opwaartse druk wegvalt die de hogere inkomens leggen op de prijzen van huizen die eigenlijk bedoeld zijn voor de middeninkomens.
Kortom, een beter afgestemd aanbod van woningen is nodig om de woningmarkt gezond te maken.
Daarbij moet de overheid expliciet op zoek gaan naar mogelijkheden om het tekort aan bouwcapaciteit te verhelpen.
Mede door de investeringen in infrastructuur is er een te groot tekort aan aannemers die op de woningmarkt actief zijn.
Een goede spreiding van de ontwikkeling van grote infrastructurele werken en VINEX-locaties over de tijd kan hierbij behulpzaam zijn,
alsmede extra aandacht voor de opleiding van voldoende werknemers in de bouwsector.
Alle goedkoop gebouwde woningen moeten inclusief een anti-speculatiebeding verkocht worden om te voorkomen dat speculanten het sociale beleid van de overheid weer te niet doen door snel na aankoop het verschil tussen bouwkosten en marktwaarde te incasseren.
Verder pleit de SGP voor het invoeren van hypotheekverstrekking op basis van één voltijdsinkomen (met een maximum van vier keer het bruto jaarinkomen), waarbij de hypotheekrente-aftrek voor een bedrag van maximaal 250.000 euro blijft bestaan.
Dit zorgt ervoor dat eenverdieners meer ruimte hebben om een woning te kopen, terwijl tweeverdieners hiervan profiteren omdat hun besteedbaar inkomen toeneemt.
Bezien moet worden of naast voorgaande maatregelen een koopsubsidie nodig is voor de lagere inkomens.
Het instrument van de huursubsidie blijft bestaan om de huren betaalbaar te houden.
Behalve de prijsontwikkeling doet zich op de woningmarkt een probleem voor in de kleine kernen.
Ook die kleinschalige en soms dunbevolkte gebieden moeten leefbaar blijven.
Een verdere uitkleding van het dienstverleningspakket – we denken dan vooral aan openbaar vervoer en posterijen – moet worden tegengegaan.
Bovendien zijn er in die kernen - en soms ook in de wat grotere plattelandsgemeenten momenteel onvoldoende mogelijkheden voor de eigen bevolking om een huis te kopen of te huren.
De SGP is vanuit sociaal perspectief voor verdergaande mogelijkheden om huizen te bouwen voor de natuurlijke bevolkingsaanwas.
Gemeenten moeten meer middelen krijgen om hierop beleid te kunnen voeren.
Gegeven de beperkt beschikbare ruimte moet wel voldoende aandacht gegeven worden aan mogelijkheden om compact te bouwen.
Ook in de achterstandswijken van grote steden is sprake van een leefbaarheidsprobleem.
Werkloosheid, (drugs)verslaving, criminaliteit, slechte woningen, weinig groen en weinig speelmogelijkheden.
Het gevaar bestaat dat deze wijken verloederen tot getto’s.
Dat willen wij beslist voorkomen.
Een gecombineerde aanpak is nodig: renovatie van woningen,
Werkgelegenheidsprojecten,
meer toezicht door politie en toezichthouders.
Sommige wijken zullen volledig herbouwd moeten worden met meer groen, en meer variatie in grootte en prijs van woningen.
-Mobiliteit
De mobiliteit in Nederland stijgt jaarlijks.
Althans, de wens om mobiel te zijn.
De werkelijke mobiliteit valt tegen.
Files op de snelweg, verstopte steden en wachttijden en gebrek aan plaats in treinen is aan de orde van de dag.
Hier moet echt iets gebeuren om te voorkomen dat Nederland nog meer dichtslibt.
Een integrale mobiliteitsaanpak is nodig om te waarborgen dat noodzakelijke vervoersbewegingen niet stil komen te liggen.
Daarom wil de SGP de volgende zes punten centraal stellen.
-Mobiliteit afremmen
Een eerste speerpunt is voor de SGP dat mobiliteit geen absoluut recht is.
Het op een goede manier faciliteren van nagenoeg onbegrensde behoeften aan meer vervoer is niet mogelijk.
Daarvoor is Nederland te dichtbevolkt.
Aanleg van steeds meer asfalt en rails is geen oplossing als de vervoersvraag pijlsnel blijft stijgen.
Daarom is bezinning nodig op de rol van mobiliteit in Nederland met als uitvloeisel concrete maatregelen die de mobiliteitsvraag afremmen en de overblijvende noodzakelijke mobiliteit op een zo milieuvriendelijk mogelijke manier tegemoet komt.
Het huidige overheidsbeleid (Nationaal Verkeers- en Vervoersplan) gaat veel te veel uit van de gedachte dat mobiliteit ‘fun’ is.
Mobiliteit staat dan vooral in het kader van onafhankelijkheid, emancipatie en individualisme.
Niet alleen strijdt dit met de idealen van de SGP die een maatschappij voor ogen staat waarin mensen op elkaar betrokken zijn,
ook leidt dit tot een dusdanige ‘onnozele’ houding dat we uiteindelijk met elkaar in de file blijven staan.
Leefbaarheid, bereikbaarheid en duurzaamheid zijn kernbegrippen van waaruit het mobiliteitsbeleid gestalte moet krijgen.
Maatregelen om de mobiliteitsvraag af te remmen zijn:
het invoeren van een Mobiliteits Effect Rapportage bij grote investeringen om te voorkomen dat teveel geïnvesteerd wordt in projecten met een te groot mobiliteitsverhogend effect;
het beter afstemmen van woonvoorzieningen en bedrijfsterreinen waardoor woon-werkverkeer afgeremd wordt;
het afschaffen van de overdrachtsbelasting op het kopen van een huis zodat de drempel om te verhuizen verlaagd wordt;
het introduceren van een aftrek voor mensen die dichtbij hun werk wonen (afschaffen van de 10kilometergrens voor de aftrek) en verminderen van de aftrek voor mensen die ver van hun werk wonen;
-invoering van een kilometerheffing die de wegenbelasting en (een deel van) de accijns op motorbrandstoffen vervangt, met een tarief dat verschilt per weg en tijdstip om in geval van congestie andere mogelijkheden te stimuleren (waarbij de SGP pleit voor een vast en verhandelbaar heffingsvrij quotum voor een basisafstand per jaar om de basisbehoefte aan mobiliteit betaalbaar te houden, zeker voor de lagere inkomens);
internationale invoering van een heffing op transport over de weg om overbodig heen en weer gesleep met goederen in te perken;
internationale invoering van een kerosine- en BTW-heffing op vliegtickets om het vliegverkeer af te remmen;
aan de groei van het luchtverkeer strikte voorwaarden verbinden;
stimuleren van het gebruik van ICT om meer thuis te werken of dichter bij de woonplek.
-Milieuvriendelijk vervoer
Een tweede  speerpunt dat de SGP centraal wil stellen is het gebruik maken van een zo milieuvriendelijke wijze van vervoer voor de noodzakelijke transportvraag.
Dat betekent in de eerste plaats dat het gebruik van milieuvriendelijke wijzen van transport gestimuleerd moet worden.
Met name het gebruik van fiets en openbaar vervoer dient gestimuleerd te worden voor het personenvervoer, terwijl het gebruik van trein, binnenvaart en ondergronds transport meer aandacht moet krijgen voor het goederenvervoer.
Concreet wil de SGP (naast de hierboven genoemde maatregelen die milieuonvriendelijk transport afremmen): een ruimere belastingaftrek en vergoedingsmogelijkheden voor woon-werkverkeer per fiets en openbaar vervoer;
meer investeringen in goede fietspaden (zeker ook tussen woonkernen en bedrijfsterreinen zodat prettig en comfortabel woon-werkverkeer mogelijk is) en stallingsmogelijkheden (vooral bij bedrijventerreinen, opstappunten van het openbaarvervoer en in het centrum van steden);
-meer investeringen in het vergroten van de capaciteit en het verminderen van de reistijd van het openbaar vervoer, o.a. door light rail projecten, ruimere budgetten voor onderhoud en beheer van de railinfrastructuur en een betere afstemming tussen de diverse vervoersmogelijkheden;
meer investeren in de mogelijkheden van ondergronds transport;het budget voor beheer en onderhoud van vaarwegen moet fors worden verhoogd zodat knelpunten weggenomen dan wel voorkomen kunnen worden;
stimulering van onderzoek naar en de toepassing van milieuvriendelijke 'brandstof' (alcohol, water, elektriciteit) en superzuinige auto's.
milieuvriendelijke auto’s worden gesubsidieerd;
het gebruik van Zeppelins wordt gestimuleerd.
-Infrastructuur beter benutten
Een derde speerpunt van de SGP is het beter benutten van de aanwezige infrastructuur.
Onvoldoende wordt gebruik gemaakt van de mogelijkheden die er zijn.
Hierbij denken we aan: het verveelvoudigen van het gebruik van vrachtvervoer over water (niet alleen voor lange afstanden, maar zeker ook voor de kortere afstand in de ‘kleinere’ wateren, terwijl onderzoek moet plaatsvinden naar de mogelijkheden van door-to-door delivery);
het efficiënter benutten van treinen en bussen;
meer aandacht voor het beter benutten van de wegcapaciteit (gebruik vluchtstrook, inhaalverbod vrachtwagens, voertuiggeleidingssystemen waardoor de onderlinge afstand kan verkleinen, verlaging van de maximumsnelheid overdag op snelwegen waar congestie een probleem is).
-Extra infrastructuur
Een vierde speerpunt van de SGP is het investeren in extra infrastructuur voor knelpunten die ondanks de hierboven genoemde punten blijven bestaan.
Concrete punten zijn:de Zuiderzee-spoorlijn Amsterdam - Groningen wordt aangelegd en kan als Hogesnelheidslijn gebruikt worden (magneetzweeftrein is te duur en heeft potentieel te weinig aansluitingen op andere OV-verbindingen), een goede internationale aansluiting is cruciaal voor de meerwaarde van deze lijn;
tussen de grote(re) steden in de Randstad komt een hoogwaardig OV-netwerk voor sneltram/metro.
knelpunten bij sluizen voor de binnenvaart moeten worden weggenomen;
aanleg van de Hanzelijn;
aanleg van de Hogesnelheidslijn-Oost;
het voorkomen dat de exploitatie van de Betuwelijn (waar de SGP altijd een tegenstander van geweest is omdat de binnenvaart een veel beter alternatief is) door exploitatiesubsidies ten koste gaat van de binnenvaart.
-Marktwerking en vervoer
Een vijfde speerpunt van de SGP is dat mobiliteit in het dichtbevolkte Nederland dusdanig belangrijk is dat het een overheidstaak is hiervoor te zorgen.
Met marktwerking in het openbaar vervoer en publiek-private constructies dient uiterst voorzichtig omgegaan te worden.
De overheid moet voldoende invloed hebben op deze voor Nederland zo essentiële voorzieningen.
Wat betreft de verzelfstandiging van de NS moet de overheid alsnog mogelijkheden krijgen om meer invloed uit te oefenen om de problemen te voorkomen die nu tot onacceptabele toestanden leiden: slechte service, te weinig materieel, teveel uitval, teveel vertragingen.
Om vergelijkbare redenen, het betreft een essentiële voorziening voor de Nederlandse maatschappij, is privatisering van Schiphol volgens de SGP geen goede optie.
Voor de minder dichtbevolkte gebieden moet de overheid een zorgplicht houden (en de daarbij behorende financiële middelen ter beschikking stellen) voor kleinschalige OV-voorzieningen zoals groeps- of beltaxi's.
De overheid moet in het algemeen bereid zijn niet rendabele OV-verbindingen die maatschappelijk gewenst zijn in stand te houden.
Gemeenten moeten de financiële mogelijkheden hebben die lijnen overheid te houden.
Het betrekken van private partijen bij de financiering van projecten is volgens de SGP niet nodig als teruggekeerd wordt naar de kapitaaldienst voor de Rijksoverheid, wat gezien de budgettaire situatie mogelijk zou moeten zijn.
Investeringen kunnen dan over een langere periode uitgesmeerd worden, waardoor de financieringsmogelijkheden voldoende zijn.
Een onderzoek naar de voor- en nadelen van een terugkeer naar de kapitaaldienst moet dan ook op korte termijn plaatsvinden.
-Verkeersveiligheid
Een zesde speerpunt van de SGP is de veiligheid van het verkeer.
Jaarlijks vallen in het verkeer vele doden en gewonden.
Daarom willen wij dat de regering in ieder geval de volgende maatregelen neemt:Tegen alcohol en drugs in het verkeer wordt strenger opgetreden; met name het aantal controles wordt opgevoerd.
Wie binnen een jaar voor de tweede keer wordt betrapt op teveel alcohol dan wel druggebruik raakt zijn rijbewijs kwijt.
Verkeersovertredingen worden geregistreerd en met punten 'gewaardeerd'.
Wie in een jaar teveel punten krijgt, verliest tijdelijk zijn rijbevoegdheid, wie buitengewoon slecht scoort zijn rijbewijs.
In woonwijken wordt de maximumsnelheid teruggebracht tot 30 km; vooral voor kinderen en ouderen is dat veiliger.
Kinderfietsjes krijgen verplicht een oranje vlag.
Het verkeerssignaleringssysteem wordt uitgebreid, ook in verband met mist-risico's.
Bij aansprakelijkheid bij ongelukken (ook tussen motorvoertuigen en andere verkeersdeelnemers) moet de schuldvraag een rol blijven spelen zodat niet de bestuurder van een motorvoertuig bij voorbaat de schuldige is en de andere verkeersdeelnemers aangesproken worden op hun eigen verantwoordelijkheid.
Voor de veiligheid van voetgangers worden zebra’s op verkeersdrempels aangelegd.
Het gebruik van andere dan hands-free telefoons door bestuurders van motorvoertuigen wordt verboden.
De eisen die gelden voor scooters worden beter gehandhaafd zodat onveilige situaties bestreden worden (en geluidsoverlast voorkomen wordt).
De gebiedsgerichte projecten "Duurzaam veilig" die op kleine schaal bewezen hebben goed te werken moeten verder uitgebouwd worden.
Met name de samenwerking tussen de verschillende wegbeheerders is daarbij van groot belang.
-Water
De geschiedenis van Nederland is niet voor niets verbonden met het water.
Water moet een belangrijker rol gaan spelen in Nederland.
Zoals hierboven aangegeven moet water een ordenend principe zijn bij de ruimtelijke ordening.
Het water moet enerzijds de ruimte krijgen (rivieren), terwijl anderzijds doorlopende aandacht nodig is voor de kwaliteit van de bescherming tegen het water (goede waterkeringen blijven noodzakelijk).
Veiligheid moet daarbij gehanteerd worden als harde randvoorwaarde.
Het creëren van ruimte voor de rivier betekent dat een goede schadevergoedingsregeling getroffen moet worden met grondbezitters en landbouwers.
Hiervoor moet meer geld uitgetrokken worden.
Inpoldering van het Markermeer is mede ongewenst omdat het nodig is voor een goede opvang van het water.
Ook is verdieping van de Schelde volgens de SGP niet nodig.
Niet alleen leidt dit tot ongewenste gevolgen voor de plaatselijke natuur,
ook lijdt de veiligheid hier onder.
Noodzakelijk is dat er meer geld komt voor de sanering van waterbodems.
Nederland moet de krachten bundelen om meer werk te maken van de internationale stroomgebieden.
Voorkomen moet worden dat onvoldoende maatregelen in het buitenland leiden tot een te hoge waterstand in Nederland of tot verslechtering van de waterkwaliteit.
Waterschappen spelen een belangrijke rol in het waterbeleid.
Dat moet zo blijven.
Kerntaken van waterschappen zijn het zorgen voor een goede waterkering en een goed kwantiteits- en kwaliteitsbeheer.
Zij moeten dan ook voldoende middelen krijgen om deze taken goed uit te voeren.
Daarbij is van belang dat het functionele karakter van de waterschappen gewaarborgd wordt.
Een belangrijk aandachtspunt voor Waterschappen moet de komende jaren de waterketen (kwaliteit) en het watersysteem (kwantiteit) zijn.
Samenwerking met gemeenten en drinkwaterbedrijven kan ervoor zorgen dat waterbeleid integraal gevoerd kan worden.
De strijd tegen de verdroging moet geïntensiveerd worden.
Belangrijke landbouw-
en natuurgebieden lijden anders hier onder.
Meer aandacht is daarbij nodig voor regionalisering van beleid.
Nationale maatregelen voldoen niet altijd om regionale problemen aan te pakken.
Zo is regionialisering van de grondwaterbelasting nodig.
Lang niet overal leidt het gebruik van grondwater tot problemen.
Terwijl op de ene plek voorzichtig met grondwaterontrekkingen omgegaan moet worden, is op andere plaatsen meer dan voldoende water voorhanden.
Een vergelijkbare redenering gaat overigens ook op voor toepassing van de nitraatrichtlijn (niet overal is nitraat in de landbouw een probleem voor de kwaliteit van het grondwater).
Om voldoende zoetwater voor landbouw en drinkwater te waarborgen en plaatselijke planten en dieren te beschermen moet de strijd tegen de verzilting niet verslappen.
Daarom past terughoudendheid bij plannen zoals de openstelling van de Haringvlietsluizen.
G. Leren dienen
Onderwijs dient de mens in staat te stellen de door God gegeven gaven te ontwikkelen en te ontplooien.
Gods eer en dienst aan de naaste behoren hierbij voorop te staan.
Zo bezien zijn leven en welzijn van de hele samenleving hiermee gediend.
Iedereen moet leren dat hij/zij verantwoordelijkheden draagt voor God, voor de naaste en voor zichzelf.
Dit is een dienende taak die geleerd moet worden.
Onderwijs is meer dan een stap op weg naar een beroepscarrière.
Het moet evenwichtig gericht zijn op ‘hoofd, hart en handen’.
Dat is voor de SGP onderwijs, gebaseerd op bijbelse uitgangspunten.
Deze boodschap geeft de jongeren perspectief en toekomstzin.
Tevens benadrukt de driedeling ‘hoofd, hart en handen’ de noodzaak van differentiatie in het onderwijs.
De een heeft goede verstandelijke gaven, maar staat met twee linkerhanden als er iets gemaakt moet worden.
Een ander kan juist uitstekend met zijn handen uit de voeten.
Onderwijs waarbij iedereen de mogelijkheid heeft zich te ontplooien volgens de eigen gaven is wat de SGP voor ogen staat.
Onderwijs en overheid
De openbare school met de Bijbel is het ideaal dat de SGP zich voor ogen stelt.
Een Bijbel op iedere school vormde eeuwenlang de Nederlandse jeugd en mag ook de jeugd van tegenwoordig niet onthouden worden.
Omdat Nederland ver bij dit ideaal vandaan leeft, is een tweede keus nodig, namelijk een protestantschristelijke of reformatorische zuil in onderwijsland.
Goed en deugdelijk onderwijs bij het licht van de Bijbel is allereerst een verantwoordelijkheid voor ouders, kerken en scholen en vervolgens ook een aanhoudende zorg voor de overheid.
Zij heeft – in de visie van de SGP - vooral een voorwaardenscheppende, financierende en controlerende taak.
Voor de SGP zijn er in het onderwijskader een aantal belangrijke beginselen:
-Kwalitatief goed onderwijs
Er is sprake van kwalitatief goed onderwijs als voldaan wordt aan de volgende voorwaarden:Het onderwijs is gebaseerd op Gods Woord en de Drie Formuleren van Enigheid;Het onderwijs houdt zich bezig met zingevingsvraagstukken;
Het onderwijs biedt de leerlingen een veilig pedagogisch klimaat;
Het onderwijs bereidt voor op het toekomstig maatschappelijk functioneren;
Het onderwijs speelt in op de verschillen tussen de leerlingen;
Het onderwijs ziet algemene vorming als een belangrijk aspect van haar curriculum.
Het onderwijs brengt de nodige sociale vaardigheden bij;
Het onderwijs heeft een didactisch instrumentarium waarmee docenten leerlingen tot leren kunnen brengen.
De overheid moet deugdelijkheideisen stellen.
Ze heeft de taak deugdelijk onderwijs aan haar onderdanen aan te bieden.
De SGP is van mening dat de kwaliteit van het onderwijs primair afhankelijk is van de onderwijsgevenden.
Dit is reden te meer te investeren in de kwaliteit van het onderwijzend personeel door een zwaar accent te leggen op nascholing, leeftijdsbewust personeelsbeleid, specialisatie en taakvariatie.
-Vrijheid van onderwijs
In de Grondwet moet de vrijheid om onderwijs te ontvangen overeenkomstig Gods Woord verankerd blijven.
De SGP ziet de grote betekenis van artikel 23 in en pleit voor volledige handhaving.
De SGP is blij dat ons bestel de mogelijkheid biedt om scholen te stichten en in stand te houden waar kinderen worden onderwezen in een principiële grondslag die zo veel mogelijk overeenkomt met die van thuis en in de kerk.
Uitgangspunt is de identiteit die gehandhaafd moet blijven.
Om dit te waarborgen mogen scholen onder geen enkele voorwaarde worden gedwongen om bepaalde leerlingen en leerkrachten op te nemen.
De overheid blijft wel verantwoordelijk voor het van overheidswege verstrekken van openbaar onderwijs en het op gelijke voet als het openbaar onderwijs bekostigen van bijzonder onderwijs.
-Eigen verantwoordelijkheid  van de scholen
De overheid moet terughoudend zijn met betrekking tot de inhoud van het onderwijs.
Scholen hebben hun eigen verantwoordelijkheden voor het geven van onderwijs en de kwaliteit daarvan.
Aan die verantwoordelijkheid dient recht gedaan te worden, zowel in het openbaar als in het bijzonder onderwijs.
We constateren dat de inhoudelijke autonomie van de scholen verder afneemt door de steeds gedetailleerder omschrijving van de leerstof en de kerndoelen.
Jarenlang zijn scholen overladen met wetten en regeltjes.
Dat moet minder kunnen!
Het terugbrengen van het aantal regels moet de administratieve belasting van de scholen verminderen.
Daarnaast moet dit leiden tot een grotere bewegingsvrijheid en inrichting voor de scholen ten aanzien van de inhoud en inrichting van het onderwijs.
Zij moeten meer mogelijkheden krijgen tot het nemen van beleidsbeslissingen.
De kwaliteit van het onderwijs zou zowel intern als extern (bijvoorbeeld door een groep gelijkgezinde scholen) moeten worden getoetst, waarna van overheidswege kan worden volstaan met een beperkte toetsing.
De keuze voor de autonome school betekent ook dat vormen van ondersteuning van onderwijsactiviteiten – zoals nascholing - bekostigd moeten worden via de school.
De inspectie heeft de taak de deugdelijkheid van het onderwijs te beoordelen.
-Inspectie
Kwalitatief goed onderwijs is van eminent belang!
De inspectie heeft de taak de scholen te beoordelen en zowel sterke als zwakke punten aan te wijzen.
Hierbij moet de inspectie haar plaats weten.
De bevoegdheden van de inspectie moeten beperkt blijven tot het controleren van de bij wet vastgestelde deugdelijkheideisen en het adviseren en stimuleren van de scholen.
Om te waarborgen dat de inspectie geen inbreuk maakt op de vrijheid van inrichting dienen kwaliteitseisen, anders dan de wettelijk bepaalde deugdelijkheideisen, tot de verantwoordelijkheid van de school gerekend te worden.
Het mag niet zo zijn dat de overheid regels schrapt, terwijl een veel groter aantal regels via de inspectie de scholen weer binnenkomt.
In het onderwijsbeleid van de overheid gaan de ontwikkelingen snel.
Enkele van die ontwikkelingen zijn:
-Schaalvergroting en fusies
De SGP is van mening dat schaalvergroting in het primair onderwijs lokaal gerealiseerd moet worden waar het kan en centraal waar het moet.
Er zijn situaties denkbaar waarbij het onmogelijk is als kleine bestuurlijke eenheid zorg te dragen voor een gedegen kwaliteits-, personeels-, en financieel beleid.
Schaalvergroting kan nodig zijn; zeker ook gezien de verdergaande decentralisatie in onderwijsland.
De SGP wil onvermijdelijke schaalvergroting kleinschalig organiseren met de menselijke maat als uitgangspunt.
Dat vraagt een ruimhartig nevenvestigingsbeleid.
Voor de SGP is de schaalvergroting in het Voortgezet Onderwijs inmiddels ver genoeg doorgevoerd.
In het Primair Onderwijs is een (bestuurlijke) fusie in sommige gevallen de beste oplossing.
De overheid dient in haar beleid rekening te houden met het bestaan van instellingen met een eigen karakter.
Ook kleine(re) richtingen – bijvoorbeeld de reformatorische en gereformeerde – moeten de mogelijkheid houden zich te blijven organiseren op basis van eigen identiteit.
-De brede school en buitenschoolse educatie
De brede school is een bundeling van activiteiten voor de jeugd in de omgeving van de school.
Buiten de reguliere schooltijden biedt de brede school activiteiten aan die voor en na schooltijd plaatsvinden.
Als de brede school de opvoedingstaak van de ouders grotendeels over gaat nemen en niets anders dan opvangplek wordt, is de brede school voor de SGP onaanvaardbaar.
Daar waar het brede schoolconcept bedoelt bij te dragen aan integratie van allochtonen
en het bestrijden van onderwijsachterstanden, krijgt het onze steun, mits ze niet verwordt tot een staatsopvoeding.
De brede scholen die erin slagen de integratie van allochtonen
en de bestrijding van onderwijsachterstanden te bevorderen, mogen wat de SGP betreft, van de gemeente een voorkeursrol krijgen.
-‘Zwarte’ scholen
De zogenaamde ‘zwarte’ scholen komen steeds moeilijker aan geschikte docenten en de uitstroom van personeel is er hoger dan op de ‘gewone’ scholen.
Onderwijsgevenden en opvoeders op deze scholen moeten extra ondersteund worden.
Naast leerkracht zijn zij immers ook opvoeder en maatschappelijk werker.
De grote (taal)achterstanden, contact met allochtone ouders en de grote verschillen in niveau maken het werken moeilijk.
De SGP pleit voor voortzetting van de extra financiering per leerling, kleinere klassen en meer handen in de klas.
-Nederland – Kennisland
Het aanbod van kennis is nog nooit zo groot geweest.
Steeds meer verschuift het primaat van het aanleren van parate kennis naar het aanleren van vaardigheden die kennis toegankelijk maken.
Kennis wordt steeds relatiever.
De SGP onderstreept het belang van het bezitten van vaardigheden die het mogelijk maken om gedoseerd met kennis om te gaan, maar blijft tegelijk de aandacht vestigen op het bezitten van parate (feiten)kennis als de kapstok waaraan nieuw te verwerven kennis wordt opgehangen.
-Leerinhouden
De SGP vraagt bijzondere aandacht voor zaken die – in het kader van het Europese eenheidsstreven – een geheel eigen en unieke plaats van Nederland in Europa en de wereld onderstrepen.
Het unieke van Nederland als een vanouds christelijk georiënteerde natie, haar ontstaansgeschiedenis en de hechte relatie met het Calvinisme moet in de (geschiedenis)lessen blijvend tot uitdrukking komen.
De SGP is van mening dat de kennis van het christendom onontbeerlijk is voor het begrijpen van de Nederlandse cultuur.
Zorgwekkend is het gegeven dat op universiteiten aparte curricula over de christelijke wortels van ons land moeten worden gegeven om de historisch georiënteerde vervolgstudies te begrijpen.
De SGP vraagt aandacht voor de chronologie in het geschiedenisonderwijs.
In dit verband moet er aandacht komen voor feitenkennis.
Ook dient – in het kader van chronologie – specifieke aandacht te worden besteed aan de ontstaansgeschiedenis van ons land en derhalve ook aan het Wilhelmus als ons volkslied.
-Bekostiging
Omdat educatie van de bevolking van maatschappelijk belang is, ziet de SGP het als een overheidstaak dat het funderend onderwijs (B.O.V.O.) voor 100% door de overheid wordt bekostigd.
De bekostiging dient zodanig te zijn dat scholen en instellingen hun onderwijs ruimschoots naar de eisen van deze tijd kunnen inrichten.
Hierbij moet de component veiligheid – bijvoorbeeld middels het Arbo-beleid – een serieuze rol spelen.
De overheid moet de mate van bekostiging koppelen aan de deugdelijkheideisen en mag dit nooit doen aan de kwaliteitseisen.
De SGP pleit voor een verruiming van de bekostiging conform de OESO-norm (norm van de Organisatie voor Economische Samenwerking en Ontwikkeling), ook wat betreft de lerarensalarissen.
Zij dienen marktconform te zijn.
Dit geldt overigens ook voor de salarissen van het onderwijsondersteunend personeel in de scholen.
De komende kabinetsperiode dient een belangrijke stap te worden gezet in het toegroeien naar de OESOnorm.
-Marktwerking
Bedrijven en instellingen hebben mensen nodig die berekend zijn op de taken die ze in een toekomstige werkkring krijgen opgedragen.
Gevolg kan zijn dat er economische drijfveren zijn die het onderwijs ‘dwingen’ haar beleid af te stemmen op de wensen van de markt.
Deze marktwerking neemt toe als de invloed van de overheid op het onderwijs afneemt.
Naarmate het economisch motief meer invloed heeft op het onderwijs, wordt het meten van de prestaties ook belangrijker.
De kosten- en batenanalyse heeft zijn intrede gedaan in het onderwijs.
Publicatie van de gemeten resultaten maakt het vervolgens mogelijk voor ouders en leerlingen een keuze te maken.
Voor de SGP is het ongewenst als de markt de coördinator van het Primair Onderwijs wordt.
Hoe dichter bij de arbeidsmarkt, hoe groter echter de rol van de markt mag zijn.
Omdat marktwerking bij elk van de hieronder te bespreken onderwijstypen een rol speelt en een aparte invulling krijgt, komen we hieronder nog enkele keren terug op marktwerking in het onderwijs.
Onderwijs en de leerling/student
Elke leerling heeft zijn/haar eigen gaven en aanleg, die aangesproken en ontwikkeld moeten worden.
Onderwijsvernieuwingactiviteiten die een accent leggen op ‘omgaan met verschillen’ krijgen onze steun, maar dit mag nooit leiden tot een verregaande individualisering in het onderwijs.
De leerlingen moeten leren verantwoordelijkheid te dragen voor zichzelf, voor hun naasten, en dat voor Gods aangezicht.
De school moet leerlingen aanspreken op hun gedragingen naar God, medeleerlingen en docenten toe.
Binnen de leefgemeenschap van de school moeten gezagsdragers zijn, die de jongeren voorleven, corrigeren en normen en waarden bijbrengen.
Koste wat het kost moet voorkomen worden dat leerlingen – autochtoon of allochtoon - vroegtijdig de school verlaten.
De SGP pleit voor een effectieve manier van leerlingbegeleiding waarbij overleg tussen mentor, vakdocenten en ouders intensief plaatsvindt.
Omdat de reden van vroegtijdig schoolverlaten nogal eens ligt in motivatieproblemen dient er lokaal geïnvesteerd te worden in een activerende didactiek en sociaalemotionele begeleiding.
Het is van belang dat het onderwijs open staat voor ieder die daarvoor de gaven heeft gekregen.
Als SGP hechten wij dan ook aan een stelsel van studiefinanciering dat het mogelijk maakt dat ook kinderen van minder draagkrachtige ouders kunnen studeren.
Het stelsel van studiefinanciering moet volgens de SGP uitgaan van de volgende onderdelen:Een jaarlijkse lening voor iedere student die in een gift wordt omgezet indien de student in het jaar 75% van de vereiste resultaten behaalt;
Een gedeelte dat bestaat uit een eveneens in gift omzetbare lening waarvan de hoogte afhankelijk is van het inkomen van de ouder(s);
Een gedeelte waarvoor de student zelf verantwoordelijk is en via eigen inkomen, ouderlijke bijdrage of door hem af te sluiten lening moet worden bekostigd;
De OV-jaarkaart die in de huidige vorm (keuze tussen een week- of weekendkaart) gehandhaafd blijft;
Recht op studiefinanciering voor de duur van de studie plus een jaar;
De mogelijkheid tot inkomensafhankelijke terugbetaling van de lening tot 20 jaar na het afronden van de studie.
Onderwijs en de ouder(s)
Kinderen hebben het recht op veiligheid, geborgenheid en warmte van de ouders.
Een gezond pedagogisch klimaat in het gezin heeft een positieve uitwerking op het functioneren van de kinderen op school.
De opvoeding is primair een taak van de ouders.
De school kan en mag die verantwoordelijkheid nooit overnemen.
‘Ontbijt op school’, voor- en naschoolse opvang, en soortgelijke trends zijn ongewenste ontwikkelingen.
Daar waar kansarme kinderen zijn ziet de school zich wel voor een taak geplaatst.
In het verlengde van deze opvoeding thuis ligt de vorming van de kinderen op school.
Omdat de school de opvoedingstaak van de ouders voor een aantal uren per dag ‘overneemt’, is het noodzakelijk dat de vorming op school in overeenstemming is met de opvoeding thuis en in de kerk.
Dit hoort een doorgaande lijn te zijn.
Het moet dan ook mogelijk blijven scholen op te richten op basis van de eigen identiteit.
Grote betrokkenheid van de ouders bij het functioneren van hun kind op de school van hun richting is voor ons vanzelfsprekend en van het grootste belang.
Ouders vertrouwen een deel van de opvoedingstaak aan de school toe.
Daarbij blijven de ouders eindverantwoordelijken voor de opvoeding van hun kinderen.
Tegelijkertijd is aangegeven dat de school ook een eigen verantwoordelijkheid heeft bijvoorbeeld naar de overheid toe.
Binnen deze kaders pleit de SGP voor verschillende betrokken participanten binnen een school die goed samenwerken in een bestuur, ouderraad, commissie of dergelijke.
Omdat het bevoegd gezag ‘de drager van de vrijheid van onderwijs is’ dient zij de uiteindelijke zeggingskracht te houden over het onderwijs.
Daarom dient de vorm van medezeggenschap van ouders en leerlingen en de invoering van de WOR in het onderwijs niet verplicht te worden gesteld en moet de medezeggenschap zodanig vorm kunnen krijgen dat recht wordt gedaan aan de eigen, onverdraagbare verantwoordelijkheden van het bevoegd gezag.
Bij de medezeggenschap van ouders en leerlingen moet ontheffing tot de mogelijkheden blijven behoren.
Onderwijzend personeel
De kwaliteit van het onderwijs staat of valt met de man of vrouw voor de klas.
Als identificatiefiguur en kennisoverdrager hebben zij een belangrijke taak in de opvoeding en vorming van de jongeren.
De SGP vindt het hoog tijd het aanzien van het leraarschap te verhogen; betere salarissen en goede secundaire arbeidsvoorwaarden kunnen hieraan bijdragen.
De SGP maakt zich sterk voor de zogenaamde Opleidingsscholen, waarbij lerarenopleidingen intensief samenwerken met scholen, zodat de opleiding van aanstaande leerkrachten zoveel mogelijk op de scholen plaatsvindt.
Het tekort aan onderwijzend personeel is een verontrustend gegeven.
Er moet blijvend worden gezocht naar oplossingen zonder dat dit structureel ten koste gaat van de kwaliteit van onderwijs.
Het behouden van onderwijsmensen voor het onderwijs moet prioriteit nummer één zijn.
Het vergroten van de personele mobiliteit kan hieraan bijdragen.
Daarnaast moet de bestrijding van het ziekteverzuim worden geïntensiveerd.
Het aantal wachtgelders in het onderwijs moet worden teruggebracht.
Dit is mogelijk door te investeren in nascholing, begeleiding, taakvariatie en leeftijdsbewust personeelsbeleid.
Voor wachtgelders die niet meer in het onderwijs aan de slag komen, zal actief worden gezocht naar herplaatsing buiten het onderwijs.
Grote betrokkenheid van het personeel bij de school is onmisbaar.
Op een open en respectvolle manier dienen bevoegd gezag, directie en personeel met elkaar om te gaan, al blijft het bevoegd gezag de eindverantwoordelijkheid houden
Gebouwen
Gemeenten dienen hun zorgplicht voor het onderwijs waar te maken door voldoende financiële mogelijkheden te bieden waar het de huisvesting van scholen betreft.
De gemeenten moeten daarvoor via het Gemeentefonds ook van voldoende middelen worden voorzien.
Momenteel is de verdelingssystematiek onrechtvaardig.
Om deze reden pleit de SGP voor grotere verantwoordelijkheid van de scholen (zeker waar er sprake is van schaalvergroting) door middel van doordecentralisatie en adequate normvergoeding.
Dat betekent onder meer dat de huisvestingsconsequenties van onderwijsvernieuwingen steeds worden vertaald naar aanvullende bekostiging.
Uitbreiding en renovatie van bestaande gebouwen kost dermate veel dat de gemeenten dit absoluut niet kunnen opbrengen.
Om een ongewenste verhoging van de ozb te voorkomen, is een bijdrage van de rijksoverheid onvermijdelijk.
Een functionele schoolgebouw moet aan drie criteria voldoen: -Schoon
Verschillende onderzoeken hebben uitgewezen dat het met de hygiëne op scholen slecht gesteld is.
Voor de SGP is dit een onaanvaardbaar gegeven.
Er dient meer financiële ruimte te komen voor schoonmaakfaciliteiten.
-Geschikt
Er moeten meer kleine, rustige werkplekken voor docenten, zelfstandig werkende groepjes kinderen, remedial teachers en computers komen binnen de school
-Veilig
In en om de school moet het veilig zijn.
Door preventief beleid en strenge sancties moet een zo veilig mogelijke leeromgeving worden gecreëerd.
Onderwijs en ICT
Informatie en communicatie wordt in onze samenleving steeds belangrijker.
Het onderwijs mag niet achterblijven.
Kinderen moeten vroegtijdig en adequaat worden voorbereid op het werken met de computer en omgaan met de enorme informatiestroom die op hen afkomt.
Om dit mogelijk te maken moeten voldoende faciliteiten worden geboden om de leerlingen voldoende onderwijs over en met de computer te geven.
Voor de SGP mag ICT-gebruik geen opzichzelfstaande plaats binnen de school innemen, maar is implementatie in het huidige onderwijs de grote uitdaging waar het onderwijsveld voor staat.
De filtermogelijkheden van Kennisnet en Internet dienen in samenwerking met het onderwijsveld verder te worden verfijnd.
Ondanks dat moet Kennisnet zichzelf verkopen en dus niet verplicht worden gesteld.
Scholen moeten – ook wat ICT betreft – hun eigen normen kunnen stellen en handhaven.
Naast de vele mogelijkheden en uitdagingen die ICT het onderwijs biedt, ziet de SGP ook de gevaren.
ICT op school mag nooit zover gaan dat de intermenselijke communicatie grotendeels verdwijnt.
Daarnaast zijn onderwijsinhouden nooit waardenvrij en mag de belangrijke rol van de docent hierin nooit verdrongen worden.
Juist die docent zal door middel van een begeleide confrontatie met de nieuwe media de leerlingen kunnen toerusten op verantwoord persoonlijk gebruik van deze media.
Primair Onderwijs
-Bekostiging
De SGP staat niet afwijzend tegenover een gedeelte lumpsum financiering (de school krijgt een zak geld en mag zelf een aantal bestemmingen uitkiezen) in het Primair Onderwijs, als dit maar niet betekent dat de kleine scholen gedwongen worden in grotere verbanden op te gaan.
De manier van invoering dient gefaseerd en ongedwongen plaats te vinden en een zekere mate van differentiatie tussen kleine en grote scholen is nodig.
-Management
In verband met de uitstroom van leidinggevenden uit het onderwijs moet de positie van directeuren en andere kaderfunctionarissen worden verbeterd.
Betere salariëring, adequate ondersteuning en voldoende tijd moeten hieraan bijdragen.
Kosten voor ABB (administratie, bestuur en beheer) moeten kostendekkend vergoed worden.
Zeker als de scholen meer autonomie krijgen.
-Weer Samen Naar School (WSNS)
Het proces van WSNS moet voortgang krijgen.
De doelstelling om niet meer dan 2% van het totaal aantal leerlingen speciaal onderwijs te laten volgen, moet niet ten koste van het welzijn van de leerlingen worden gehandhaafd.
Het reguliere onderwijs heeft immers een beperkte draagkracht, evenals het speciaal (basis) onderwijs, vanwege de verdichtingsproblematiek.
Er dient wel een positieve prikkel te blijven om zorgleerlingen zo lang als mogelijk en wenselijk is, binnen het reguliere onderwijs te houden en zo mogelijk terug te plaatsen in het reguliere onderwijs.
Daarom pleiten we voor meer handen in de klas en meer ruimte voor persoonlijke begeleiding van zorgleerlingen.
-Leerlinggebonden financiering
De SGP steunt de doelstellingen van de leerlinggebonden financiering, namelijk zoveel mogelijk thuisnabij onderwijs en keuzevrijheid voor ouders tussen basisonderwijs en speciaal (basis)onderwijs, waarbij de keuze voor het speciaal onderwijs een reele mogelijkheid moet worden.
De clusterindeling dient hierbij niet al te rigide te worden toegepast.
Er moet naar worden gestreefd om binnen afzienbare tijd een staffeling in de indicatiestelling aan te brengen en zodoende de grondslag voor de toedeling van middelen te verfijnen.
Over de bestuurlijke vormgeving van de regionale expertisecentra (REC’s) op langere termijn moet zo snel mogelijk duidelijkheid komen.
Voorwaarde daarbij is dat de afzonderlijke scholen hun identiteit ten volle kunnen behouden.
Dat betekent dat in ieder geval de onderwijsfunctie bij de scholen moet kunnen blijven en niet verplicht wordt belegd bij en gecoördineerd vanuit de REC’s.
De verplichting tot intensieve samenwerking en medeverantwoordelijkheid op bestuurlijk en uitvoerend niveau doet geen recht aan de grondwettelijk gewaarborgde vrijheid van richting en inrichting.
-Groepsgrootteverkleining
Het proces van groepsgrootteverkleining kan van groot belang zijn voor de kwaliteit van het onderwijs.
De mogelijkheden voor persoonlijke aandacht en differentiatie danwel meer handen in de klas worden hierdoor immers aanzienlijk vergroot.
Verdere verkleining van de groepsgrootte heeft echter geen zin als er niet voldoende gekwalificeerd personeel beschikbaar is.
Zolang dit probleem niet opgelost is, kunnen onderwijsassistenten de leerkracht veel werk uit handen nemen.
Oormerking van middelen ter verkleining van de groepsgrootte moet worden afgeschaft.
-Achterstandenbeleid
Bij het onderwijsachterstandenbeleid is het in het belang van de leerlingen de wegingsfactoren te handhaven.
Ook de factor 1,25.
Daarnaast dienen GOA (Gemeentelijk Onderwijs Achterstandenbeleid) en VVE (Vroeg en Voorschoolse Educatie) samengevoegd te worden.
-Marktwerking
Aan marktwerking in het primair onderwijs kleven grote bezwaren.
Juist deze vorm van onderwijs ligt direct in het verlengde van de opvoeding.
De overheid moet aan het primair onderwijs deugdelijkheideisen blijven stellen en deze controleren, alsmede bevorderen van de kwaliteit.
Een andere voorwaarde om de marktwerking te doen verminderen, is dat deze vorm van onderwijs voldoende geografisch en per richting gespreid is.
De overheid moet de stichtingsnorm niet te hoog stellen en een toereikend basisbedrag per school beschikbaar stellen.
Voor de scholen tekenen zich wel nieuwe markten af.
Een duidelijk voorbeeld hiervan is de buitenschoolse opvang.
In geen enkel geval mag deze activiteit echter ten koste gaan van het primaire doel: het geven van onderwijs.
In het verplicht publiceren van toetsgegevens (bijvoorbeeld de CITO-toets) en inspectierapporten ziet de SGP niets, omdat eindcijfers lang niet alles hoeven te zeggen over de kwaliteit van het onderwijs vanwege onderscheid in leerlingpopulatie en achterstanden.
Bovendien kan de visie op kwaliteit van toetsinstellingen en de inspectie afwijken van die van de betrokken school.
Bij publicatie van externe oordelen zouden scholen daardoor ten onrechte in een verkeerd daglicht kunnen komen te staan.
Voortgezet Onderwijs
-Basisvorming
Na de invoering van de Basisvorming moet het voorlopig rustig blijven.
Wel dient er – in het verlengde van de evaluatie van de Basisvorming - meer ruimte te komen voor differentiatie, zonder overigens volledig vanuit de leerling te gaan denken.
Tegelijk moet verdere versplintering van vakken worden tegengegaan.
De SGP vindt het invoeren van tussendoelen niet wenselijk.
-Voorbereidend Middelbaar Beroepsonderwijs (VMBO)
Een verdere profilering van het VMBO is nodig.
Daarom is completering van scholengemeenschappen zonder VBO en MAVO met de betreffende poot dringend gewenst.
Hiervoor moeten mogelijkheden worden gecreëerd door gerichte aanpassing van het toetsingskader “Plan van scholen”.
De SGP vraagt bijzondere aandacht voor de zwakste leerlingen.
De financiering van de zorg aan deze leerlingen in het VMBO moet ook in de toekomst gedeeltelijk via de scholen blijven lopen, conform het huidige gemengde budget.
De leerlijnen van VMBO naar de BVE-sector dienen doorlopend te zijn.
-Tweede Fase en Studiehuis
Ook in de Tweede Fase moet rust komen.
Docenten moeten goed kunnen wennen aan hun veranderde positie.
De scholen moeten zich inspannen om de verlichtingsmaatregelen te kunnen laten vervallen.
Dit terugdraaien van de verlichtingsmaatregelen mag echter alleen plaatsvinden als duidelijk is dat de leerlingen dat ook daadwerkelijk aankunnen.
De leerprofielen moeten verder worden uitgewerkt.
Naast leren leren blijft ook kennis van feiten en bronnen belangrijk.
De docent is niet alleen begeleider van het leerproces maar ook gezagsdrager, vakman en identificatiefiguur.
-Examens
Voor de SGP is het ontoelaatbaar dat bepaalde examenonderwerpen leerlingen op een achterstand zetten omdat zij ver bij de leefwereld van de christelijke jongeren vandaan staan.
Teksten over films, theater, sport, enzovoorts keuren we af.
Dit geldt ook voor teksten waar de vrije seksuele moraal en de evolutiegedachte aangeprezen worden.
De verplichte invoering van centrale examens voor het vak Culturele en Kunstzinnige vorming hoeft er niet te komen.
In het licht van de identiteitsgevoeligheid van ckv is het gewenst dat de examinering beperkt blijft tot schoolspecifieke examens.
-Leren en werken
Punt van aandacht zijn de praktisch ingestelde leerlingen.
Zij komen onvoldoende aan hun trekken in de huidige Basisvorming.
Het lijkt ons een goede zaak als zij – in nauwe samenwerking met de BVE-sector vanaf hun veertiende jaar gecombineerd kunnen leren en werken.
De SGP roept op te onderzoeken of er mogelijkheden zijn om ook HAVO’ers bepaalde werktrajecten aan te bieden.
Een aantal van de praktisch ingestelde HAVO’ers kan hier mee geholpen worden.
-Marktwerking
Scholen voor voortgezet onderwijs moeten van overheidswege meer en meer hun eigen boontjes doppen.
Scholen krijgen steeds meer verantwoordelijkheden, maar worden tevens sterker afgerekend op hun prestaties.
Dit heeft consequenties voor de marktwerking en de visie op effectiviteit.
De SGP is van mening dat – gezien de eveneens vormende functie van deze vorm van onderwijs – het onderwijs moet aansluiten bij het normen en waardenpatroon van thuis en dat dus de immateriële drijfveer belangrijker is dan een economische.
Voor de marktactiviteiten van een school voor voortgezet onderwijs, zoals volwasseneducatie, geldt de voorwaarde dat het primaire proces er geen schade door lijdt.
Als een school niet afhankelijk wordt van een derde geldstroom, is er geen enkel bezwaar tegen bijvoorbeeld het geven van betaalde cursussen in moderne vreemde talen door instellingen voor voortgezet onderwijs.
Dit levert een betere benutting van de gebouwen en extra inkomsten op.
Beroepsonderwijs/Beroeps- en Volwassenen Educatie (BVE)
-Opleidingen
De opleidingen in de BVE-sector mogen niet te algemeen worden, maar moeten duidelijk opleiden voor het uitoefenen van een beroep.
Tegelijkertijd moeten zij aantrekkelijker zijn.
Dit moet plaatsvinden door het uitbouwen van de mogelijkheid om leerwerktrajecten te volgen.
Zo kan ook een bijdrage worden geleverd aan het bestrijden van voortijdig verlaten van de school.
Even belangrijk is de aandacht voor beroepsethiek binnen de BVE-sector.
Het is van groot belang dat de leerlijnen van VMBO naar de BVE-sector doorlopend zijn.
-Doelgroep
Zowel zij die niet eerder de gelegenheid hebben gehad een opleiding te volgen als de mensen die zich moeten bijscholen, moeten de gelegenheid krijgen zich alsnog of nader te bekwamen.
Omdat de groep functioneel analfabeten nog erg groot is, moeten de mogelijkheden voor educatie op latere leeftijd ruimschoots beschikbaar blijven en actief onder de aandacht van de doelgroep worden gebracht.
-Wet Educatie Beroepsonderwijs (WEB)
In het kader van de evaluatie van de WEB moet overwogen worden welke ruimte er is om landelijke instellingen met behoud van hun positie de ruimte te bieden om uit te breiden met nieuwe opleidingen.
-Marktwerking
In het beroepsonderwijs geldt wel het sterkst dat studenten worden voorbereid op een specifieke functie op de arbeidsmarkt.
Dit drukt een stempel op het onderwijs.
De SGP is van mening dat de effectiviteit van het beroepsonderwijs afhankelijk is van de goede aansluiting van het onderwijs op de beroepspraktijk.
Die effectiviteit kan verhoogd worden door de markt een zekere ruimte te geven in het onderwijs.
Voor de SGP is dit een betrokkenheid van het bedrijfsleven tot het onderwijs (bijvoorbeeld door stage-projecten) en geen inhoudelijke inbreng.
Een te grote aandacht van het bedrijfsleven voor de inhoud van het onderwijs kan de vormende waarde in gevaar brengen.
Tevens kan de effectiviteit van het beroepsonderwijs worden vergroot door de potentiële leerlingen of studenten duidelijk te maken wat de plaats is van hun vakgebied in het totaal van de maatschappij en ze te leren beschikken over sociale en communicatieve vaardigheden.
Hoger Beroeps Onderwijs
-Bevoegdheden en verantwoordelijkheden
Er is een tendens waar te nemen naar meer flexibiliteit en maatwerk in het Hoger Onderwijs.
Dit mag echter niet ten koste gaan van de vakoverstijgende vorming van de studenten.
Als een verhoging van het collegegeld onvermijdelijk is, dient de instelling de gelden aantoonbaar om te zetten in extra onderwijsprestaties.
HBO-opleidingen en universiteiten hebben de verantwoordelijkheid zoveel als mogelijk met elkaar samen te werken.
Fuseren zou echter de eigen aard van de verschillende soorten hoger onderwijs in gevaar kunnen brengen.
-Bachelor-masterstructuur
Bij de invoering van de bachelor-masterstructuur dient er voldoende onderwijstijd gerealiseerd te worden, ook en juist ten opzichte van het buitenland.
In principe moet ook de masterfase voor iedereen met een afgeronde bachelors-degree toegankelijk zijn en door de overheid worden bekostigd.
Het opwerpen van een financiële barrière door onevenredig hoge collegegelden te vragen moet voorkomen worden.
-Duur opleiding
De mogelijkheden voor vwo- en mbo-leerlingen voor het volgen van complete HBO-opleidingen in drie jaar moet worden uitgebreid.
Reeds verworven competenties op individueel niveau moeten worden meegenomen in de persoonlijke scholingsbehoefte.
De SGP is een voorstander van individuele leertrajecten.
-Deeltijdonderwijs
De verhoudingen tussen voltijd-, deeltijd-, en zij-instroomtrajecten moeten zich verder uitkristalliseren.
Zeker ook ten aanzien van de lerarenopleidingen zal blijvend aandacht moeten worden besteed aan een goede theoretische en praktische vorming voor er sprake kan zijn van zelfstandige beroepsuitoefening.
-Marktwerking
Voor het hoger onderwijs gelden steeds scherpere kwaliteitsindicatoren.
De HBO-sector wordt bekostigd op grond van rendement en op basis van studentenaantallen.
Hoewel het niet onredelijk is dat aan studies en studenten hoge rendementseisen worden gesteld, is de SGP beducht voor het gevaar dat alleen het product telt en de inhoud en aanpak van het proces, waaronder de algemeen vormende waarden, niet in rekening worden gebracht.
Wetenschappelijk Onderwijs en Onderzoek
-Het eigene van academische opleidingen en vakken
De academische opleiding heeft een eigen doel.
Het gaat om het onderzoek van Gods schepping tot eer van God.
De wetenschap heeft allereerst een cultuurvormende taak en is – binnen bijbelse grenzen – vrij om de schepping te onderzoeken.
Externe vragen mogen hierin niet sturend en bepalend zijn.
De SGP is beducht dat onder economische druk het vormende motief voor de academische studie verloren gaat.
Daarmee verdwijnt niet alleen het algemeen vormende karakter van een universitaire studie, maar ook legt dit een druk op de breedte van het universitaire vakkenaanbod.
De SGP maakt zich sterk voor een zo breed mogelijk aanbod van vakken.
Ook vakken die maatschappelijk minder relevant zijn, moeten mogelijke studierichtingen blijven.
In het kader van de invoering van de bachelor-mastersystematiek moet er ruimte zijn om ook de lengte van opleidingen af te stemmen op de internationale context.
Dat kan betekenen dat de standaard van eenjarige masteropleidingen moet worden verlaten.
- Wetenschappelijk onderzoek en marktwerking
Aan een marktgerichte benadering van wetenschappelijk onderzoek kleven voor de SGP grote bezwaren.
Kennis is een publiek goed en dient toegankelijk en controleerbaar te zijn.
Daarnaast kan het wetenschappelijk onderzoek haar eigen oriëntatie kwijtraken.
Dit betekent voor de SGP dat de overheid het fundamentele onderzoek niet aan marktpartijen kan overlaten en blijvend het vormende aspect van de academische studies moet garanderen.
Marktwerking in het universitair onderzoek dient beperkt te blijven tot het toepassingsgericht onderzoek.
Samengevat dient de overheid er voor te waken dat de universiteit haar naam eer blijft aandoen door een duurzaam universeel kennisaanbod.
Kunst, cultuur en media
-Kunst
Cultuur in het algemeen en kunst in het bijzonder verrijkt het leven.
Als schepselen hebben we de roeping om goede en bijbels verantwoorde dingen te produceren: goede en verantwoorde muziek, beeldende kunst en andere kunstvormen.
De creatieve bron en gaven die we van God hebben ontvangen, dienen we ten volle tot ontplooiing te brengen.
De overheid dient dan ook verantwoorde kunstuitingen te bevorderen.
Creatieve uitingen waarin mensen zich op een bijzondere, verantwoorde wijze uiten, verdienen maatschappelijke erkenning.
Er zijn uitingen van wat men cultuur noemt, die de SGP als het tegenovergestelde van cultuur beschouwt, namelijk 'barbarij'.
Dat woord betekent volgens het woordenboek: 'zonder besef van zedelijke waarden, dan wel zonder smaak en gevoel'.
Tegenover barbaarse kunstuitingen wil de SGP dat ook op het gebied van cultuur normen gesteld worden die de toets van wat de Bijbel hierover zegt, kunnen doorstaan.
Op onderdelen van het cultuurbeleid dient de overheidssteun derhalve te worden afgebouwd.
-Cultuur
Een bijzonder punt van zorg zijn de monumenten die veelal met achterstallig onderhoud kampen.
En daarbij denken wij dan met name aan de vele oude en fraaie kerken die Nederland kent.
Extra overheidssubsidies zijn noodzakelijk.
De SGP ziet het zorgdragen voor en instandhouden van ons cultureel historisch erfgoed als een overheidstaak.
De vele archeologische ‘schatten’, archieven, bibliotheken en (rijks)musea, zijn van grote waarde voor de vorming van onder andere jongeren en dienen gemakkelijk toegankelijk te worden gemaakt.
De SGP maakt zich dan ook sterk voor een verder digitalisering van de archieven en extra aandacht in het onderwijs.
Tot het cultuurbeleid behoort ook de bevordering van de Nederlandse taal.
In het onderwijs dient als tegenwicht tegen de 'ontlezing' meer aandacht aan de taal gegeven te worden.
Ook in dit opzicht geldt dat we het woord moeten houden en niet laten vervangen door het beeld.
Daarnaast moet de band tussen het Nederlands en verwante talen (Vlaams, Zuid-Afrikaans) worden versterkt.
De mogelijkheden om in het buitenland Nederlands te leren en te lezen via de Nederlandse instituten moeten worden versterkt en uitgebreid, onder andere door het steunen van leerstoelen ‘Nederlandse taal’ op buitenlandse universiteiten.
-Media
Ook binnen de publieke omroepen is helaas veel 'barbarij' te vinden.
Wanneer de SGP er desondanks voor kiest om in ieder geval een publiek bestel te handhaven, dan heeft dat twee redenen.
In de eerste plaats: wie de media prijs geeft aan de commercie, weet wel waar hij aan begint, maar niet waar hij eindigt.
De mogelijkheid dat één of twee grote mediaconcerns gaan bepalen wat men te zien en horen krijgt - met mogelijkheden van manipulatie en beïnvloeding - willen wij voorkomen.
In de tweede plaats kent het publieke bestel een omroep die wat betreft de inhoud van programma's uitstijgt boven wat andere omroepen te bieden hebben.
De SGP is voorstander van het verhogen van de eigen bijdragen voor het gebruik van de audiovisuele media.
Zowel in het publieke als in het commerciële bestel heeft de overheid de taak om erop toe te zien dat uitzendingen overeenkomen met de bijbelse richtlijnen.
Godslasterlijke, kwetsende en zedeloze uitingen in de media en de reclame worden niet toegestaan.
Meent een omroep toch dergelijke uitingen te tonen dan dienen sancties te worden getroffen.
Zelfregulering is nuttig, maar ontslaat de overheid niet van haar eigen verantwoordelijkheid.
Zij dient de ontwikkeling van ‘filters’ te stimuleren en films, video's en andere beeld- en geluidsdragers van een kwaliteitskeurmerk te voorzien.
'Geweldchips' en 'sexchips' moeten verplicht worden gesteld op apparatuur die in Nederland op de markt wordt gebracht.
Zowel in letterlijke als in figuurlijke zin is de virtuele vrijstaat die Internet heet, grenzenloos.
Voor de SGP zijn er bedenkelijke schaduwzijden van het Internetgebruik, zoals pornografie, racisme, discriminatie, gokken, enzovoorts.
De SGP vindt het een verantwoordelijkheid van de overheid om via een daadkrachtige normstelling en handhaving te voorkomen dat de informatiesamenleving een normloze samenleving wordt.
Daarbij dient uiteraard nauwlettend aandacht te zijn voor de internationale verbanden.
Is het naar de mening van de SGP noodzakelijk om kwestieuze Internet-uitingen zo dicht mogelijk bij de bron – de information-provider – te bestrijden, ook aan het einde van de 'pijplijn' – bij de gebruiker – is adequate bescherming essentieel.
We doelen daarbij op de zogenoemde filtertechnieken.
Ontwikkeling en integratie van filters dient door de overheid te worden gestimuleerd.
Het aanbod van landelijke dagbladen neemt af.
De SGP roept de overheid op te zorgen voor voldoende diversiteit en voorkoming van verschraling.
De NMA-constructie voorkomt momenteel dat alleen de grote concerns overblijven, en dient gehandhaafd te worden.
H. Dienstvaardig
Ieder mens is geroepen om het leven dienstvaardig te besteden tot Gods eer en tot heil van de naaste.
Deelname aan het arbeidsproces is één van de wijzen waarop aan deze opdracht gestalte kan worden gegeven.
Primair is de mens zelf verantwoordelijk voor het levensonderhoud van zichzelf en de naasten, dichtbij en ver weg.
Het is een voorrecht als we zelf mogen zorgen voor ons eigen inkomen.
Onze werkelijkheid is door de zonde een gebroken werkelijkheid geworden.
Velen kunnen, door wat voor oorzaak dan ook, niet (meer) actief deelnemen aan het arbeidsproces.
De Bijbel laat er geen onduidelijkheid over bestaan dat ook deze arbeidsongeschikten of werklozen recht hebben op een volwaardig bestaan.
Hierin ligt een duidelijke opdracht voor familie, kerk en overheid.
De overheid vervult in dezen een vangnetfunctie.
Wie niet werken wil, zal ook niet eten,
maar wie niet werken kan moet geholpen worden.
Onbetaalde arbeid
Het gaat de SGP niet alleen om betaald werk, maar evengoed om onbetaald werk.
Dan denken we bijvoorbeeld aan het werk in gezin en huishouding, in de zorg voor elkaar en de opvoeding van de kinderen.
In de politiek en de samenleving wordt misschien wat neergekeken op het werk in huishouden en gezin, de SGP vindt dit werk van grote waarde.
Het opvoeden van eigen kinderen is een cruciale taak voor beide ouders.
De regering moet daarom zorgen voor een beleid dat deze taak ondersteunt.
Ouders vervullen een belangrijke taak bij het opvoeden van kinderen die later thuis, op het werk en in de maatschappij een grote rol vervullen.
In de paragraaf 'Een dienstbare economie' hebben we al het één en ander aan beleid geïntroduceerd dat helpt om een 'gezinsvriendelijker' maatschappij te bevorderen (splitsingstelsel, hypotheekaftrek).
Hier willen we de volgende maatregelen benadrukken:het minimumloon mag niet omlaag,
de kinderbijslag moet omhoog (voor kinderen die in het buitenland verblijven gecorrigeerd voor het plaatselijke prijspeil);
tegemoetkoming in de kosten van kinderopvang wordt vervangen door een verhoging van de kinderbijslag (ieder heeft zelf de keus dit extra geld al dan niet aan kinderopvang te besteden);
voorzichtig wordt omgegaan met voorstellen om verloffaciliteiten verder uit te breiden als dat leidt tot een verdere verhoging van de arbeidsparticipatie van tweeverdieners.
Extra zorg heeft de SGP voor alleenstaande ouders: weduwen of weduwnaars of wat steeds meer voorkomt, gescheiden ouders met de zorg voor minderjarige kinderen.
De regering wil deze ouders de arbeidsmarkt opsturen.
Dat is een ontwikkeling die een goed gezinsleven bedreigt.
Wij vinden dat ouders de gelegenheid moeten hebben om hun kinderen zelf op te voeden.
Dat betekent dat zij langdurig op een uitkering aangewezen kunnen zijn.
Die uitkering is nu 90% van het sociaal minimum.
Dat is te weinig en voor deze categorie wil de SGP de uitkering binnen 4 jaar verhogen tot 100%.
Bovendien willen we niet dat alleenstaande ouders met kinderen beneden de 16 jaar verplicht worden te solliciteren naar betaald werk.
Overigens moet wel extra geïnvesteerd worden in reïntegratiebeleid voor alleenstaande ouders die langdurig voor de eigen kinderen hebben gezorgd en vervolgens de arbeidsmarkt willen betreden.
Maar, als de gezinssituatie vereist dat ze thuis zijn, dan moet dat kunnen.
Overigens heeft de vergrijzingsproblematiek die Nederland de komende tijd voor financiële problemen plaatst (zie ook de paragraaf 'Een dienstbare economie') natuurlijk alles te maken met het geringe aantal kinderen dat geboren wordt.
De SGP wil geen actieve bevolkingspolitiek, noch naar de ene noch naar de andere kant.
Of en hoeveel kinderen er geboren worden is geen zaak die de overheid aangaat.
De overheid moet echter wel een gezinsvriendelijk beleid voeren zodat ouders in een klimaat leven waar kinderen welkom zijn.
De vrijwilligers in kerk, maatschappelijke organisaties en zorg zijn voor de samenleving als de smeerolie in de motor.
Vrijwilligerswerk willen we dan ook sterk stimuleren door de belastingvrije onkostenvergoeding tot 1000 euro per jaar te verhogen.
Daarnaast wil de SGP dat er een regeling komt die door vrijwilligers gemaakte kosten voor opleiding en deskundigheidsbevordering compenseert.
Arbeidsdeelname
Ondanks de sterke groei van het aantal betaalde banen, is er nog steeds een groot aantal (langdurig) werklozen.
Dit terwijl er op veel plaatsen een tekort is aan werknemers.
Bij het nadenken over de sociale zekerheid staat de vergroting van de arbeidsdeelname voor de SGP dan ook voorop.
De SGP wil de arbeidsparticipatie vergroten door enerzijds te investeren in aanbodgericht beleid als bemiddeling, resultaatgerichte scholing, kortdurende en op uitstroomgerichte werkervaringsprojecten en detachering.
Anderzijds kan vraaggericht beleid - als verlaging van de werkgeverslasten,
matige loonontwikkeling
en een betere benutting van de ruimte tussen het minimumloon en de laagste CAO-schalen - arbeidsparticipatievergrotend werken.
De informatievoorziening over werkgelegenheidsregelingen aan werkgevers laat nogal eens te wensen over.
Daarom moeten de regelingen beter op elkaar afgestemd worden en moet er één loket komen waar werkgevers al de relevante informatie kunnen krijgen.
De SGP wil mensen die langdurig afhankelijk zijn van een bijstandsuitkering (financieel) stimuleren tot het verrichten van bepaalde sociale activiteiten om zodoende een sociaal isolement te voorkomen en meer perspectief op eventueel werk te bieden.
Goed werkloosheidsbeleid kenmerkt zich echter niet in de eerste plaats door het geven van allerlei uitkeringen.
Volgens de SGP is het beter om diegenen van wie de boot op de klippen loopt, zo snel mogelijk aan een andere boot te helpen.
Niet door allerlei cadeaus weg te geven, maar wel door tijdelijke barrières weg te nemen.
Centraal hierbij moet staan dat een ieder die wil werken, ook de kans krijgt om dat te doen.
Mensen zijn er het meest bij gebaat dat ze zelf weer in staat zijn hun brood te verdienen.
Dit kan bijvoorbeeld door om- en bijscholingstrajecten aan te bieden zodat werknemers die in hun oorspronkelijke beroep geen kans meer maken ander werk kunnen gaan doen.
Een andere mogelijkheid die de SGP wil bieden is dat ondernemers in probleemsectoren (denk bijvoorbeeld aan de landbouw) fiscaal vriendelijk een onderneming kunnen starten in een andere sector.
Hiertoe moeten de mogelijkheden van de herinvesteringsreserve verdergaand verruimd worden.
Krapte op de arbeidsmarkt
De arbeidsmarkt kent op een aantal punten duidelijke tekorten aan werknemers.
In de toekomst zal dat – gezien de vergrijzing – niet snel verbeteren.
Wil er voldoende draagvlak blijven bestaan voor de vergrijzende samenleving (waardoor kosten voor zorg en dergelijke stijgen), dan moet iets gedaan worden aan de onevenwichtigheid tussen arbeidsvraag en –aanbod.
De SGP ziet drie mogelijkheden om aan dit probleem echt iets te doen.
In de eerste plaats moet veel aandacht gegeven worden aan de WAO.
Voorkomen moet worden dat mensen hier gebruik van moeten maken, terwijl ze eigenlijk best elders zouden willen en kunnen werken (zie ook hieronder).
Daarnaast moet veel meer aandacht gegeven worden aan het voorkomen van ziekteverzuim.
Jaarlijks gaan vele dagen verloren, vaak doordat arbeidsomstandigheden niet goed zijn.
Er dient meer werk gemaakt te worden van adequate en veilige arbeidsomstandigheden.
Een andere mogelijkheid is om te stimuleren dat mensen langer hun ervaring en kennis inbrengen in het arbeidsproces.
Flexibele pensionering, verruiming van de mogelijkheden om in deeltijd te werken en het voorkomen van kortingen op pensioen als ouderen weer gaan werken, moeten daaraan handen en voeten geven.
Volgens ons bieden deze mogelijkheden voldoende aanknopingspunten om de krapte op de arbeidsmarkt aan te pakken.
Aan een verdere verruiming van de mogelijkheden voor arbeidsmigratie heeft de SGP dan ook geen behoefte.
Arbeidsdeelname van mensen met een handicap
De SGP is van mening dat bij het aannemen van personeel mensen met een handicap voorrang moeten krijgen als zij beschikken over een vergelijkbare dosis expertise op het vakgebied.
Voor hun arbeidsdeelname is al veel mogelijk, bijvoorbeeld het gesubsidieerd aanpassen van de werkplek en loondispensatie, waarbij een deel van de arbeidskosten vanuit de sociale zekerheid wordt betaald.
Van deze mogelijkheden wordt nog veel te weinig gebruik gemaakt.
Dwang op werkgevers om mensen met een handicap in dienst te nemen is niet wenselijk.
Wel heeft de overheid uitdrukkelijk een voorbeeldfunctie.
Wat de SGP betreft, moet de overheid ervoor zorgen dat ten minste een bepaald deel van de nieuwe instroom van ambtenaren bestaat uit mensen met een handicap.
Daarbij hoort dat dit financieel voldoende begeleid wordt, zodat mogelijk noodzakelijke aanpassingen (in bijv. gebouwen) ook kunnen gebeuren.
Daarnaast blijft de sociale werkvoorziening op peil als werkmogelijkheid voor gehandicapten en worden de mogelijkheden voor begeleid werken uitgebreid.
Sociale Zaken
In veel landen betekent geen werk bittere armoede.
In Nederland gelukkig niet.
Mensen die niet kunnen werken, hebben in ons stelsel van sociale zekerheid recht op een uitkering.
De uitdrukking ‘een uitkering is geen hangmat, maar een springplank’, maakt duidelijk wat de SGP voor ogen heeft, namelijk snelle terugkeer naar de arbeidsmarkt.
Met uitzondering natuurlijk van gepensioneerden, die na gedane arbeid van hun ‘rust’ mogen genieten.
Hoe lager de uitkering, des te beter de ‘springplank’ werkt.
Dit betekent volgens ons dat vooral gekeken moet worden wie wel en wie niet recht heeft op een uitkering.
Het niveau van de uitkeringen moet niet worden verlaagd.
Ondanks ons stelsel van sociale zekerheid, bestaat er ook in Nederland nog wel degelijk armoede.
Zeker voor gezinnen met kinderen die langdurig financieel afhankelijk zijn van een uitkering, is het moeilijk de eindjes aan elkaar te knopen.
Bij een gematigde loonontwikkeling moeten uitkeringen en lonen gelijk stijgen.
Toekomst van de WAO
De grote WAO-instroom en de kleine WAO-uitstroom is zorgelijk.
In de paragraaf 'Een dienstbare economie' is aangegeven dat we naar een veelzijdiger economie willen.
Dat creëert een klimaat waarin hopelijk arbeidsrust en -voldoening een grotere plaats kunnen krijgen.
Omkering van de maatschappelijke tendens die tot een steeds grotere werkdruk leidt, is hard nodig om het ziekteverzuim te verminderen.
Toch zullen ingrijpende maatregelen nodig zijn om het grote aantal WAO’ers een kans te geven op werk.
Het huidige beleid is niet sociaal genoeg omdat mensen die het niet nodig hebben toch voor een uitkering in aanmerking komen.
Mensen zijn er het meest bij gebaat als ze zelf kunnen zorgen voor hun onderhoud.
De SGP wil daarom naar een WAO-systeem waarbij enerzijds zij die echt niet kunnen werken ruim voorzien worden van een uitkering (als de regeling goed werkt, kan de uitkering omhoog),
terwijl anderzijds zij die nog wel kunnen voldoende begeleiding krijgen en prikkels hebben om weer aan de slag te gaan.
De SGP denkt daarbij aan een systeem waarbij na een zorgvuldige begeleidingstraject en keuring (zoveel mogelijk door arbeidsdeskundigen en niet door medici om medicalisering te voorkomen) mensen die kunnen werken de keus geboden wordt tussen een baan
of omscholing.
In het laatste geval is een uitkering gebaseerd op het laatst verdiende loon mogelijk.
Als gekozen wordt voor werken, kan de overheid een eventueel gat tussen nieuw en laatst verdiend loon aanvullen.
Dat schept ook ruimte om flexibeler om te gaan met het begrip ‘passende arbeid’.
Het is ongewenst dat aan de ene kant banen niet vervuld kunnen worden, terwijl er aan de andere kant mensen zijn die dat werk best zouden kunnen doen.
Als een werknemer zijn huidige werk niet meer kan vervullen maar acceptabel ander werk binnen het bedrijf wel, maar dat weigert te doen, moet ontslag mogelijk zijn.
Maar dan wel onder voorwaarden die controleerbaar zijn en met voldoende mogelijkheden voor beroep bij misbruik.
Overigens moet de overheid, zeker omdat de reïntegratie geprivatiseerd is, alert zijn op voldoende kansen voor iedereen.
Voorkomen moet worden dat mensen met weinig kansen weinig aandacht krijgen.
Ieder die kan werken heeft recht op voldoende begeleiding.
Daarnaast is de SGP van mening dat de financiële aanpassingen vooral gericht moeten worden op de instroom van WAO'ers.
Hoewel de voorgestelde regeling best mag gelden voor bestaande WAO'ers, maar dan vrijwillig, is het rechtvaardig om bestaande uitkeringen op peil te houden (zowel wat betreft hoogte als duur).
Activeringsbeleid moet ingezet worden om deze mensen zo goed als mogelijk is te begeleiden naar een werksituatie.
Privatisering van de sociale zekerheid
Grote vraag voor de toekomst is of de sociale zekerheid verder moet worden geprivatiseerd en daarmee vercommercialiseerd.
De SGP is er niet voor als werknemers zich (in toenemende mate) bij particuliere bedrijven moeten verzekeren tegen de risico's van arbeidsongeschiktheid en werkloosheid.
Ervaringen met de privatisering van de Ziektewet en in de zorgsector, laten de gevaren zien.
Bedrijven gaan meer selecteren op risico's waardoor mensen met een minder goede gezondheid slechter af zijn.
Bovendien is het nog maar de vraag of privatisering tot een goedkoper stelsel leidt.
Instellingen op het gebied van de sociale zekerheid
De structuur van de sociale zekerheid gaat de komende jaren ingrijpend veranderen.
Arbeidsvoorziening en de verschillende uitvoeringsinstellingen zullen verdwijnen.
Voortaan moet iedereen die werk zoekt of een uitkering wil aanvragen naar een Centrum voor Werk en Inkomen gaan.
Hier vindt de intake plaats.
Van hieruit wordt de bijstandsgerechtigde doorverwezen naar de gemeente; de WAO- of WW-gerechtigde krijgt de uitkering van de Uitvoeringsorganisatie Werknemersverzekeringen (UWV).
De werkzoekenden worden geholpen door private reïntegratiebedrijven.
De veranderingen zullen nogal grote gevolgen hebben voor alle betrokkenen.
De SGP vindt dat speciale aandacht moet worden geschonken aan de werknemers van de diverse organisaties die te maken krijgen met een grootschalige reorganisatie.
Bovendien mogen de veranderingen niet ten koste gaan aan de kwaliteit van de dienstverlening aan de cliënten.
De privatisering van de reïntegratie zal zich nog moeten bewijzen.
Speciale aandacht moet gaan naar de moeilijk plaatsbare mensen, bijvoorbeeld arbeidsgehandicapten.
Wanneer blijkt dat private reïntegratiebedrijven niet de verwachtingen kunnen waarmaken, zal de privatisering (deels) worden teruggedraaid.
Financiering van de AOW
Een punt van zorg is de financiering van de AOW.
Nederland vergrijst; meer mensen doen een beroep op de AOW en doen dat ook langer.
Om de AOW-premie niet onevenredig hoog te laten stijgen, wordt deze momenteel aan een maximum gebonden.
Een eventueel tekort wordt gecompenseerd door een bijdrage aan het AOW-spaarfonds vanuit de algemene middelen.
De vraag is echter of dit op lange termijn financieel haalbaar is.
Er moeten daarom verkenningen uitgevoerd worden naar de mogelijkheden om de AOW anders te financieren.
Hierbij denken we bijvoorbeeld aan verbreding van de heffingsgrondslag of een grotere rol van het draagkrachtbeginsel.
Uitkeringsfraude
Het raakvlak tussen werk en sociaal beleid is een ingewikkeld terrein, leidt soms tot hoge kosten en is gevoelig voor fraude.
Daarom moet de samenwerking tussen de verschillende partijen meer benut worden.
Overheid, werkgevers, werknemers en sociale partners zouden zeker hun eigen verantwoordelijkheid moeten nemen.
Langdurig werklozen en arbeidsongeschikten moeten een uitkering krijgen die hen in staat stelt een ‘normaal’ leven te leiden.
Uitkeringen voor deze groepen moeten dan ook gekoppeld worden aan de marktontwikkelingen.
Daar staat tegenover dat uitgegaan mag worden van de medewerking van mensen die het echt nodig hebben.
Harde maatregelen zijn nodig als mensen onvoldoende meewerken aan de informatie die nodig is om vast te stellen waarop ze recht hebben.
Degenen die wel recht hebben op een uitkering zijn er dan ook bij gebaat dat fraude bestreden wordt (met een boete van minstens tweemaal het gefraudeerde bedrag).
Gewetens- en gemoedsbezwaarden
Vanouds heeft de SGP gepleit voor volledige erkenning en respectering door de overheid van gemoedsbezwaarden tegen de verplichte sociale verzekeringen en vaccinatie.
De SGP zal dit in de toekomst blijven doen.
Mensen die met een beroep op de voorzienigheid van God zich niet kunnen en willen verzekeren mogen daartoe niet gedwongen worden.
De SGP zal zich tevens met kracht blijven inzetten voor de positie van gewetensbezwaarden.
Met name gaat het hier om (aanstaande) werknemers die bepaalde onderdelen van het werk niet willen verrichten omdat ze daar principeel niet achter staan.
Voorbeelden hiervan zijn het sluiten van "homohuwelijken", het meewerken aan euthanasie en het verrichten van zondagswerk.
Het is de taak van de overheid ervoor te zorgen dat werknemers voldoende wettelijke mogelijkheden hebben om zich op gewetensbezwaren te beroepen.
Tevens moet zoveel mogelijk gewaarborgd worden dat werkgevers sollicitanten niet mogen afwijzen omdat ze bepaalde werkzaamheden op grond van gewetensbezwaren niet willen verrichten.
I. Grenzenloos dienen
Nederland is een klein land in een grote wereld.
Om die reden zijn we aangewezen op samenwerking met andere staten zowel rechtstreeks als in het verband van internationale organisaties.
Het is zelfs de plicht van de Nederlandse natie om haar dienende functie verder te doen reiken dan de eigen landgrenzen en bij te dragen aan het creëren van vrede en gerechtigheid voor anderen.
Het buitenlands beleid van Nederland moet dan ook uitdrukking zijn van de wens om daar waar mogelijk, invloed uit te oefenen ter bevorderen van goede en vreedzame verstandhoudingen tussen volkeren en naties.
Het SGP-buitenlandbeleid kenmerkt zich zowel door het behartigen van de nationale belangen
als het bevorderen van de internationale bijbelse gerechtigheid.
Behartigen van het nationaal belang
De landen van de Europese Unie hebben veel met elkaar gemeen.
West-Europa in het algemeen en Nederland in het bijzonder kent een door het christendom gestempelde traditie, een gemeenschappelijk rechtsbesef en democratische bestuursvormen.
Maar er zijn ook grote verschillen.
De landen hebben een unieke ontstaansgeschiedenis, cultuur, taal, kerkelijke en maatschappelijke samenhang.
Deze kleurrijke variatie tussen lidstaten onderling moet behouden blijven.
Ook bij een hechte Europese samenwerking
die, met het oog op de huidige internationalisering, op sommige terreinen van overheidsbeleid nodig is.
Onder invloed van technologische ontwikkelingen en de toepassing van nieuwe vormen van transport en communicatie zijn de economieën van staten in elkaar vervlochten en is een wereldeconomie ontstaan.
Dit heeft grote gevolgen voor de zelfstandige staten, waaronder ook ons land.
Op allerlei beleidsterreinen is Nederland afhankelijk geworden van andere staten en organisaties in de nationale verhoudingen.
Deze verwevenheid zien we niet alleen in het internationaal monetair beleid en het kapitaalverkeer, maar evengoed wordt dit zichtbaar bij milieuvraagstukken en de problemen rond veiligheid en bewapening.
De nationale soevereiniteit van ons land is een groot goed.
Gezien de ontstaansgeschiedenis van ons land en onze protestantse afkomst, dienen we te streven naar behoud van die soevereiniteit, zodat Nederland haar invloed kan behouden en haar belangen kan behartigen in internationale organisaties als de EU, de Noordatlantische Verdragsorganisatie (NAVO) en de VN.
De SGP schaamt zich voor de recente wetgeving in Nederland.
Van de christelijke afkomst van ons land is in het heden weinig meer over, getuige een aantal recente ontwikkelingen als het homohuwelijk, euthanasie en abortus.
Nederland mag onder geen beding gidsland zijn op dit gebied en dient de internationale kritiek serieus te nemen.
Bevorderen van de internationale bijbelse gerechtigheid
Wereldwijd moeten vrede en gerechtigheid worden bevorderd en onrecht bestreden.
In politiek opzicht betekent dit het streven naar voorkoming en beëindiging van geweld en naar bescherming van de schepping.
Daarbij is de SGP zich bewust van het feit dat we leven in een gebroken wereld, waarin geweld nooit zal worden uitgebannen.
Toch blijft de opdracht onverkort van kracht.
Ieder land dat deze opdracht serieus neemt, loopt tegen grenzen aan.
Voor een klein land als Nederland zijn de middelen om internationale gerechtigheid te bevorderen zo beperkt, dat keuzen gemaakt moeten worden.
De SGP hanteert vier criteria bij het maken van deze afweging, namelijk nabijheid, verbondenheid, gebondenheid en noodsituaties.
Nabijheid
Het Nederlands buitenlands beleid dient zich allereerst te richten op regionale vraagstukken.
Een staat heeft met name de taak om in de naburige regio vrede en gerechtigheid te bevorderen.
Dit betekent dat de Europese aangelegenheden van grote betekenis zijn.
-Europese Unie
De Europese Unie is een samenwerkingsverband van een geheel eigen soort.
Het streven naar een federale of centrale bestuursstructuur – een Europese Politieke Unie – wijzen we af.
De SGP ziet niets in een rechtstreeks gekozen Commissievoorzitter, een Europese Senaat en een Europese Grondwet.
De zelfstandigheid en eigen aard van de lidstaten moeten gerespecteerd worden, zodat burgers niet verder vervreemden van het openbaar bestuur.
De SGP meent dat het primaat bij besluitvorming in Europa bij de Raad van Ministers – en dan met name de Europese Raad van regeringsleiders - moet liggen.
De Commissie moet zoveel mogelijk een ambtelijk orgaan blijven dat binnen de door de Raad gestelde kaders richtlijnen opstelt.
De SGP roept de Nederlandse regering op zich serieus en vroegtijdig met EU-regelgeving bezig te houden, de effecten daarvan te beoordelen en daarover van gedachten te wisselen met de betrokken minister of staatssecretaris.
Momenteel wordt te veel overgelaten aan de - niet-gekozen - ambtenaren van de Permanente Vertegenwoordiging in Brussel.
De uitbreiding van de Europese Unie met landen uit Midden- en Oost-Europa dient zo spoedig mogelijk haar beslag te krijgen.
De gedane toezeggingen op de top van Gotenburg om de eerste kandidaat-lidstaten in 2004 mee te laten doen aan de Europese verkiezingen, moeten gestand worden gedaan, mits de kandidaatlidstaten voldoen aan de criteria van Kopenhagen.
West-Europese landen moeten bereid zijn hier flink aan mee te betalen.
Voor verdere uitbreiding is nodig dat de institutionele structuur van de Europese Unie zoals vastgelegd in het Verdrag van Amsterdam grondig wordt herzien.
Overigens is de SGP huiverig voor een EU die geen enkele culturele en sociale eenheid meer is, maar zich kenmerkt door grote verdeeldheid.
Landen als Turkije (momenteel kandidaat-lid) en Oekraïne horen om bovengenoemde redenen niet thuis in de EU.
Het takenpakket van de Europese instellingen moet worden gelimiteerd en geconcentreerd, zodat zij minder taken op een betere manier kunnen behartigen.
De Europese Unie moet zich niet begeven op terreinen waarop primaire verantwoordelijkheden liggen van andere internationale organisaties zoals de NAVO en de Raad van Europa.
De procedures om nationale parlementen een rol te laten spelen in de controle op Europese besluitvorming moeten helder en eenvoudig zijn.
Het EU-beleid moet horizontaler worden, zodat de wetgever voortdurend alert is op de effecten van plannen van de Europese Commissie.
Op de terreinen waar de nationale parlementen een rol hebben in dat proces, zoals de terreinen van justitie en binnenlandse zaken, moeten zij die rol zo veel mogelijk behouden.
Nederland en de andere lidstaten hebben hun politieke bereidheid om te participeren in een EU getoond.
Nu er financiële offers gebracht moeten worden, mogen we niet achterblijven.
Vanzelfsprekend dienen de lasten op een eerlijke wijze verdeeld te worden.
Bij herziening van de Structuurfondsen moeten de Zuid-Europese landen fors inleveren ten gunste van de Midden- en Oost-Europese landen.
De SGP vindt het een goede zaak dat de NAVO, de OVSE en de EU zich inzetten voor politieke stabiliteit op de Balkan.
Er moeten voldoende middelen gereserveerd worden voor militaire en humanitaire bijstand.
Burgers moeten primair aangemoedigd worden tot politieke participatie op nationaal en lokaal niveau.
Uitgebreide campagnes om de burger een ‘Europees gevoel’ bij te brengen achten wij verspilling van gemeenschapsgeld.
De bepalingen over het Europees burgerschap in het Verdrag betreffende de Europese Unie zijn overbodig.
Het lijkt de SGP beter als de Europese Unie toetreedt tot het Europees Verdrag voor de Rechten voor de Mens, als alternatief voor de komst van het EU-Handvest van de grondrechten, omdat elke lidstaat afzonderlijk daar al aan gebonden is.
Verbondenheid
De SGP dringt er bij de Nederlandse overheid op aan om in haar buitenlands beleid speciale aandacht te hebben voor naties en groepen binnen naties, die godsdienstige, culturele en historische verbondenheid met Nederland hebben, als Zuid-Afrika, Suriname, Israël en Indonesië.
-Israël
De SGP voelt zich verbonden met het Joodse volk, ongeacht waar ze wonen.
Hieruit vloeit de verbondenheid met de Joden in Israël en de staat Israël voort.
Niet alleen vanwege de bijzondere geschiedenis van dit volk, maar bovenal omdat Israël het door God uitverkoren volk is; het volk waaruit Jezus is geboren.
De staat Israël heeft recht op een veilig bestaan.
Mocht dat bedreigd worden, dan kan Israël op Nederlandse steun in NAVO-verband rekenen.
Dit neemt niet weg dat Israël als staat zich heeft te houden aan de bepalingen van het volkenrecht.
De Nederlandse overheid moet zowel de staat Israël als de Palestijnen krachtig appelleren het geweld te beëindigen, zodat er weer vertrouwen kan groeien tussen beide partijen en de onderhandelingen weer begonnen kunnen worden.
Het recht op een veilig bestaan geldt eveneens voor de Palestijnse bevolking.
De miljoenen Palestijnen die al vijftig jaar in vluchtelingenkampen in Libanon verkeren, dienen humanitaire noodhulp te krijgen.
Ook moet gezocht worden naar een oplossing voor het vraagstuk van Palestijnse vluchtelingen.
-Indonesië
Wat betreft Indonesië wordt gestreefd naar goede wederzijdse betrekkingen, waarbij Nederland echter wel pleit voor eerbiediging van godsdienstige en culturele minderheden.
Een VN-waarnemersmissie naar de Molukken krijgt – als daar aanleiding toe is – de steun van de SGP.
Bij de Indonesische regering wordt eveneens gepleit voor een grote mate van zelfbestuur voor de Molukken en de Papoea-bevolking
en voor eerbiediging van hun cultuur.
De SGP pleit voor een voortdurende en spoedige evaluatie van de onlangs weer begonnen ontwikkelingshulp aan Indonesië omdat ze ernstig twijfelt aan de effectiviteit van de ontwikkelingshulp.
-Vervolgde christenen
Vanuit een hartelijke bewogenheid met vervolgde christenen in andere landen en vanuit ons streven naar bijbelse gerechtigheid, moet voor deze categorie mensen worden opgekomen, al mogen anders-gelovigen ook niet gemarteld of gevangen gezet worden om hun geloof.
Vervolging omwille van het christelijk geloof in communistische en andere repressieve/dictatoriaal geleide staten moet door de Nederlandse regering veroordeeld worden op diplomatiek niveau.
In het uiterste geval kan Nederland besluiten de diplomatieke relaties te bevriezen, staatsbezoeken af te gelasten en ontwikkelingshulp stop te zetten.
Landen waar christenen verhinderd worden in rust en vrede hun geloof te belijden, kunnen geen financiële banden met Nederland aangaan, krijgen geen handelsmissies op bezoek en de diplomatieke banden worden ingetrokken.
Gebondenheid
Nederland heeft zich gebonden aan verschillende organisaties en een bondgenootschap.
Vanzelfsprekend zal de juridische gebondenheid aan deze organisaties gerelateerd moeten worden aan de eerdergenoemde doelstellingen van het buitenlands beleid.
Het spreekt voor de SGP voor zich dat die gebondenheid verplichtingen met zich meebrengt.
Nederland dient in de wereld een betrouwbare partner te zijn.
De nood in de wereld
Een vierde prioriteit betreft de noodhulp.
Wanneer er noodsituaties in de wereld zijn, zoals hongersnoden, aardbevingen of oorlogen, dan is onze overheid geroepen tot het betonen van barmhartigheid en het geven van hulp.
Dan behoort het tot het buitenlands beleid om noodhulp te verlenen aan hen die in hun bestaan bedreigd worden.
In tijden van nood zijn juist ook zij onze naasten.
Het helpen van de naaste in nood mag zich niet beperken tot acute nood.
Nederland dient vanwege zijn grote rijkdom veel te investeren in het bestrijden van armoede.
Dit is niet alleen een plicht, maar ook een schuld: onze welvaart gaat rechtstreeks ten koste van de welvaart van mensen in de Derde Wereld.
De vier genoemde criteria (nabijheid, verbondenheid, gebondenheid en de nood in de wereld) moeten - in de optiek van de SGP - de overheid helpen bij het geven van inhoud aan haar streven naar internationale bijbelse gerechtigheid.
Om die gerechtigheid te bereiken stelt de SGP zich vijf doelen voor ogen:
1. Het bevorderen van de rechtsorde
Het buitenlands beleid kan niet zonder de ordening die het volkenrecht garandeert.
Staten die het niet zo nauw nemen met de klassieke grondrechten zullen daarop moeten worden aangesproken en indien nodig zullen – zoveel mogelijk in internationaal verband – sancties getroffen moeten worden.
Oorlogsmisdadigers dienen voor internationale gerechtshoven te worden gedaagd en een rechtvaardige straf te ontvangen.
Om die reden is het noodzakelijk dat het Internationaal Strafhof te Den Haag spoedig zal starten, om oorlogsmisdadigers van over de hele wereld te kunnen berechten.
2. Het handhaven van de (inter)nationale veiligheid.
Ook al zijn de veiligheidsrisico’s de afgelopen tien jaar veranderd, risico’s blijven bestaan gelet op de instabiele situatie in de landen van de voormalige Sovjet-Unie en het Midden-Oosten en de acties van allerhande terroristische organisaties.
Het is dan ook van groot belang dat Nederland beschikt over een krijgsmacht met doeltreffend en geavanceerd materiaal.
Daarom moet het budget voor defensie verder omhoog.
Een goede moraal is even nodig als een goede uitrusting.
Een harde aanpak van ongewenst gedrag (alcohol- en drugsgebruik, taalgebruik, seksuele intimidatie) en een goede discipline zijn daarvoor nodig.
De SGP pleit voor meer aandacht voor waarden en normen binnen de krijgsmacht.
De mogelijkheden van geestelijke verzorging binnen de krijgsmacht moeten beter benut worden.
De arbeidsvoorwaarden voor militairen verdienen een bijstelling in positieve zin, om zo het grote tekort aan defensiepersoneel op te vangen.
De SGP is van mening dat deze tekorten minder nijpend zullen zijn als de inzet van reservisten geoptimaliseerd wordt.
In samenspraak met het bedrijfsleven dient deze mogelijkheid verder te worden onderzocht.
-Terrorisme
Diverse brute aanslagen hebben met een klap terrorismebestrijding hoog op de agenda geplaatst.
Voor de SGP is dit per definitie een internationale aangelegenheid; solidariteit en het maken van een gezamenlijke vuist staan daarbij voorop.
Om dit te realiseren is een nauwe samenwerking met de Verenigde Staten van Amerika en de landen binnen de EU van groot belang.
Een verscherping van de buitengrenscontrole en wanneer nodig tijdelijke herinvoering van de binnengrenscontrole in de EU dient mogelijk te zijn.
Daarnaast zullen inlichtingen- en veiligheidsdiensten, als ook recherche-eenheden binnen de EU intensiever met elkaar moeten samenwerken.
Terrorisme moet echt prioriteit nummer één worden en blijven van de Binnenlandse Veiligheids Dienst.
Bij het behandelen van asielaanvragen moet extra worden gelet op mogelijke terroristische banden die asielzoekers zouden kunnen hebben.
-Raketschild
De SGP heeft begrip voor de wens van de Verenigde Staten om een raketschild te bouwen.
Dit mag echter niet betekenen dat de VS eenzijdig het Anti Ballistic Missile op gaat zeggen.
Dat zou de verhouding tussen de VS en de Russische Federatie niet ten goede komen en destabiliserend kunnen werken voor de internationale veiligheid.
De SGP pleit dan ook voor een multilaterale afstemming met bijvoorbeeld de EU, Rusland en China in plaats van een unilaterale regeling.
Naast een moderne krijgsmacht zijn sterke partners in het veiligheidsbeleid van groot belang.
-NAVO
Nederland heeft sinds 1945 steeds gestreefd naar een actieve betrokkenheid van de Verenigde Staten bij de veiligheid van West-Europa.
Omdat de Verenigde Staten daarvoor van wezenlijk belang zijn, blijft de NAVO de hoeksteen van ons veiligheidsbeleid, ook al gaat de EU zelf krijgsmachtseenheden samenstellen.
De SGP is hier terughoudend in.
De EU mag pas overgaan tot zelfstandige militaire operaties als de NAVO daar niet toe bereid is.
Versterking van de Europese defensie kan uitstekend plaatsvinden binnen het kader van de NAVO.
De EU dient te beseffen dat niet de ambitie, maar de huidige middelen en inzetbaarheid bepalend zijn voor de militaire kracht.
Dan blijkt dat Europa als het er echt op aan komt niet zonder de hulp van de Verenigde Staten een operatie kan uitvoeren.
Binnen de NAVO dient een snelle interventiemacht beschikbaar te zijn, waaraan ook Nederland deelneemt.
Deze macht kan, onder NAVO-commando bijvoorbeeld resoluties van de Veiligheidsraad uitvoeren.
Uitbreiding van de NAVO moet zich niet beperken tot Polen, Hongarije en Tsjechië; ook andere landen moet een serieus perspectief op spoedig lidmaatschap geboden worden.
-Verenigde Naties
De VN dienen zich te presenteren als platform voor internationaal politiek overleg ter voorkoming en beslechting van geschillen.
Daarnaast is het een goede zaak dat de VN zich inzet voor onder meer de opvang van vluchtelingen en voor onderwijs aan kinderen wereldwijd.
De VN kenmerken zich door bureaucratische stroperigheid: een frisse wind moet ervoor zorgen de organisatie efficiënt zijn taken uit kan voeren.
Vanuit het streven naar vrede en gerechtigheid, is de SGP van mening dat Nederland bereid moet zijn aan VN-vredesoperaties deel te nemen, hoewel we prioriteit geven aan vredesoperaties in NAVO-verband.
Voorwaarde is wel dat Nederland zeggenschap houdt over de inzet van haar soldaten, de taak helder is en ook voldoende middelen gegarandeerd zijn om die taak te vervullen.
Bij de besluitvorming dienen de genoemde voorwaarden als toetsingskader volledig en zorgvuldig te worden toegepast.
De factoren ‘nabijheid’ en ‘nationaal belang’ mogen bij de besluitvorming over deelname aan vredesoperaties een zelfstandige rol spelen.
Voor VN-operaties buiten Europa ligt de eerste verantwoordelijkheid bij de landen in de desbetreffende regio.
Indien noodzakelijk is Nederland echter bereid om ook buiten Europa deel te nemen aan VN-operaties.
Het opruimen van mijnen in gebieden die door (burger)oorlog getroffen zijn, verdient speciale aandacht en inzet.
-Organisatie voor Veiligheid en Samenwerking in Europa (OVSE)
In de ogen van de SGP speelt de OVSE een heel belangrijke rol bij monitoring op de Balkan, bij het organiseren van verkiezingen en de opbouw van politieke instituties in het kader van de overgang naar een meerpartijendemocratie.
Dus vindt de SGP de OVSE een organisatie die ondersteuning volledig verdient en die goed ingezet moet worden.
3. Het bestrijden van armoede door ontwikkelingssamenwerking.
Het streven moet zijn dat de arme landen op eigen kracht hun economie op orde krijgen.
Soms is de nood echter zo hoog dat direct voedsel gegeven moet worden omdat er geen tijd is om het op korte termijn te produceren.
Nederland moet daarom voldoende budget voor noodhulp beschikbaar hebben.
Het budget voor ontwikkelingssamenwerking als geheel wordt in de komende periode geleidelijk opgehoogd naar 1% van het bruto binnenlands product in 2006, waarbij 0,1% voor internationaal milieubeleid blijft gehandhaafd.
Op termijn streeft de SGP naar een verdere verhoging, bij voorkeur in afstemming met andere rijke landen.
Nederland moet haar ontwikkelingshulp beperken tot de armste landen, met name in Afrika.
De SGP steunt het in gang gezette beleid om de ontwikkelingshulp te beperken tot 21 landen.
De SGP roept de regering op de bilaterale hulp aan de te ‘verlaten’ landen ook daadwerkelijk af te bouwen en themaspecifieke hulp (zoals milieu, mensenrechten en vredesopbouw) in stand te houden.
Voor een goede afstemming zijn internationale organisaties als de IMF en de Wereldbank belangrijk, die wel veel doelmatiger moeten gaan werken.
Daarnaast kan afstemming plaats vinden door een regionale verdeling van de hulp door de rijke landen, waarbij ieder land een aantal arme landen 'adopteert'.
Ontwikkelingssamenwerking dient primair om de armoede te bestrijden
en heeft verder als doel vrede en gerechtigheid te bevorderen.
Direct als hulpmiddel, maar ook indirect als pressiemiddel.
Daarom moet ontwikkelingshulp altijd samengaan met politieke inspanningen voor goed bestuur,
een integere overheid, bestrijding van corruptie
en beëindiging van geweld.
Bij de projectkeuze gaat de SGP uit een aantal criteria:-Projecten moeten aansluiten bij de plaatselijke en regionale behoeften;
-De bescherming van het milieu (onder meer regenwouden) krijgt een belangrijke plaats;
-Er worden harde garanties gegeven dat de middelen op de juiste plaats (dus niet in de zakken van de rijken) terechtkomen;
-Bij hulpverlening dienen bijbelse criteria een belangrijke rol te spelen;
-Ontwikkelingsprojecten worden systematisch geëvalueerd, waarbij men zich niet eenzijdig dient te richten op meetbare resultaten, maar ook op minder harde resultaten als het aanleren van verantwoordelijkheidsbesef en sociale ontwikkeling;
-Door het stimuleren van particulier initiatief
in samenhang met de bevordering van een goed functionerend openbaar bestuur kan een nieuwe impuls gegeven worden aan bestrijding van armoede.
Mensen in ontwikkelingslanden hebben meer aan een hengel met uitleg van de werkwijze dan aan voor hen gevangen vis.
Nog belangrijker is het mogelijk maken van normale economische betrekkingen met de arme landen.
De Westerse wereld moet meer open staan voor producten vanuit de ontwikkelingslanden.
De overheid stimuleert het investeren in ontwikkelingslanden.
Verder heeft de overheid er door middel van voorlichting en het scheppen van gunstige voorwaarden zorg voor te dragen dat burgers worden gestimuleerd de verre naaste recht te doen.
Medefinancieringsorganisaties (MFO’s) – koepelorganisaties waaronder een groot aantal particuliere hulporganisaties hangen - leveren een waardevolle bijdrage aan de ontwikkeling op lokaal niveau.
Omdat de MFO’s met name afhankelijk zijn van particuliere giften is de betrokkenheid van de burger met de vaak kleinschaliger ontwikkelingsprojecten groter.
Om het draagvlak in de Nederlandse samenleving te behouden, verdient de positie van de MFO’s beschermd te worden.
De SGP heeft zich de afgelopen jaren sterk gemaakt voor waterbeheer als een integraal onderdeel van bilaterale ontwikkelingshulpprogramma’s.
Waterbeheer is van groot belang omdat er in verschillende regio’s enorme schaarste aan water is waardoor zelfs oorlogen kunnen ontstaan om water te ‘winnen’.
In het Midden-Oosten is een dergelijke situatie niet ondenkbaar.
Dit betekent dat bij alle ontwikkelingshulp die gegeven wordt, gekeken moet worden of een deel van de te besteden hulpgelden besteed kan worden aan efficiënt en doeltreffend gebruik van dit schaarse goed.
Het gaat dan niet alleen om hoeveelheden, maar ook om kwaliteit, hergebruik
en samenhang met verantwoord natuurbeheer (bijvoorbeeld bosbeleid).
Nederland heeft op het gebied van waterbeheer veel kennis in huis en dient deze kennis in te zetten en te nutte maken voor ontwikkelingslanden die niet over zulke kennis beschikken.
Hier ligt duidelijk een ‘missionaire’ taak voor Nederland.
4. Internationale milieubescherming
Bij grensoverschrijdende vervuiling (via lucht en water) zullen in internationaal verband hardere afspraken gemaakt moeten worden.
Op internationale conferenties worden vaak mooie woorden gesproken, maar wanneer het op woord houden aankomt, is de praktijk veel minder fraai.
Nederland dient zich in te zetten voor: -een betere bescherming van zeeën en oceanen, tropische regenwouden en de poolgebieden;-verdere aanscherping van normen in internationale verdragen, onder meer wat betreft de uitstoot van schadelijke stoffen zoals CO2;-consequente uitvoering van de afspraken die op de VN-milieuconferenties, zoals Kyoto, gemaakt zijn.
5. Vluchtelingenzorg en asielbeleid
De SGP staat voor herbergzaamheid.
Zij wil veiligheid, onderdak en al het nodige bieden aan degenen die het leven onmogelijk wordt gemaakt.
In het bijzonder tegenover hen die wegens hun christelijk geloof vervolgd worden, is een ruimhartig beleid geboden.
Het asielrecht is niet bedoeld voor mensen die louter verbetering van hun economische positie beogen.
In een klein en dichtbevolkt land als Nederland is een terughoudend toelatingsbeleid aangewezen.
Voor hen die misdaden tegen de menselijkheid begaan hebben en voor voortvluchtige criminelen is hier geen plaats.
Opvang en toetsing van de miljoenen vluchtelingen en ontheemden in de eigen regio heeft de voorkeur van de SGP.
Dan is het immers gemakkelijker terug te keren wanneer het gevaar geweken is.
De noodlijdende UNHCR, het onderdeel van de VN dat zich bezighoudt met de opvang van vluchtelingen in hun eigen regio, dient daartoe van ruime financiële middelen te worden voorzien.
Ondanks het feit dat de meeste vluchtelingen en ontheemden in de regio van hun land blijven, komen er toch jaarlijks enkele honderdduizenden asielzoekers naar Europa.
Omdat de binnengrenzen in Europa zijn weggevallen dienen de landen van de Europese Unie gezamenlijk de buitengrens te bewaken.
De praktijk leert dat veel asielzoekers via Italië en Spanje of de Oost-Europese landen Europa binnen komen en vervolgens het land zoeken waar ze het gemakkelijkst een vergunning kunnen krijgen.
Daardoor krijgt Nederland naar verhouding onevenredig veel asielzoekers binnen.
Een gezamenlijke aanpak, waarbij ook gekeken wordt naar evenredige verdeling van aantallen asielzoekers over de Europese landen, is onontkoombaar.
Mensensmokkel en vrouwenhandel – niet het minst van minderjarigen - dienen met alle middelen bestreden te worden.
Er moeten voldoende middelen beschikbaar komen om de smokkelroutes en netwerken op te sporen en te ontmantelen.
Bij het zoeken naar locaties om asielzoekers op te vangen, moet goed gekeken worden naar de omvang van de gemeente.
In een kleine gemeente moet niet een te groot opvangcentrum komen, ook om te voorkomen dat het draagvlak onder de lokale bevolking afneemt.
Tijdens het verblijf in de opvang moeten asielzoekers maximaal betrokken worden bij het werk in en rond de opvang, om ze maximaal aan te spreken op zelfredzaamheid.
Verveling en leegheid zijn problemen waarvoor oplossingen moeten worden gevonden.
De mogelijkheden voor asielzoekers om aan het werk te gaan, moeten worden uitgebreid.
Aan deze werkzaamheden mogen echter geen sociale zekerheidsrechten worden ontleend.
Aangezien er nogal wat wettelijke belemmeringen bestaan om hen meer te laten werken, wil de SGP een goed onderzoek naar de mogelijkheden sterk aanbevelen.
De SGP vindt het nodig om in de begeleiding van asielzoekers voortdurend te wijzen op de mogelijkheid dat de asielaanvraag afgewezen wordt en zij dus terug moeten keren.
Het wekken van valse verwachtingen wordt zo voorkomen.
Het is goed om kerken en verenigingen uit de plaatselijke gemeente te stimuleren om contacten te leggen met asielzoekers in de opvang, om hen zo in aanraking te brengen met de Bijbel of te betrekken bij vrijwilligerswerk.
De SGP vindt het nuttig dat nagegaan wordt of en in welke mate ook onder asielzoekers criminaliteit voorkomt.
Dit kan bijdragen aan een realistische beeldvorming en een goede basis vormen voor gericht beleid.
Aan een politiek correcte blinddoek hebben we niets.
De behandeling van asielaanvragen in Nederland moet met grote voortvarendheid plaatsvinden.
Het is voor de SGP onaanvaardbaar dat procedures drie jaar of meer in beslag nemen en dat asielzoekers ook aan de duur van de behandeling rechten kunnen ontlenen voor verblijf in ons land.
Hier komen de schadelijke (psychische) gevolgen nog bij.
De Immigratie- en Naturalisatie Dienst (IND) moet hard aan de slag om de enorme achterstanden - met meer mensen en middelen - weg te werken en het weer mogelijk te maken dat de procedure niet langer dan een half jaar duurt.
Een effectief terugkeerbeleid is sluitstuk van het asielbeleid.
Afgewezen asielzoekers moet voldoende tijd gegeven worden om zich voor te bereiden op terugkeer en de daarvoor benodigde papieren te bemachtigen.
Het is nodig om uitgeprocedeerde asielzoekers op te blijven vangen totdat alle papieren redelijkerwijs binnen kunnen zijn.
Voorkomen moet worden dat gemeenten opgezadeld worden met uitgeprocedeerde asielzoekers die in de illegaliteit dreigen te geraken.
De SGP wil het belang van een goed terugkeerbeleid benadrukken.
Zij die toch in de illegaliteit verdwijnen dienen bij opsporing onmiddellijk uit ons land gezet te worden.
De SGP vindt het te optimistisch van de Nederlandse regering om van afgewezen asielzoekers te verwachten dat ze zelfstandig en vrijwillig terugkeren naar hun vaderland.
In de praktijk komt hier weinig van terecht.
Het is wenselijk dat de asielzoekers onder toezicht terugkeren naar hun vaderland, zodat zeker is dat ze niet per kerende trein of vlucht onder een andere naam opnieuw asiel aanvragen in een Europees land.
Verder blijft het voor de SGP onacceptabel dat de meeste afgewezen asielzoekers niet naar hun land terugkeren, maar – op allerlei manieren – gedoogd worden in onze samenleving.
De regering dient zich maximaal in te spannen zoveel mogelijk uitgeprocedeerde asielzoekers terug te laten keren.
Een goed gezin is het halve werk.
Het cliché is overbekend, maar niet minder waar: het gezin is de hoeksteen van de samenleving.
Gaat die hoeksteen kapot, dan gaat er meer mis.
De Bijbel is daar helder over en de praktijk bewijst het.
In een gezin dat intact is en geborgenheid biedt, komen de leden ieder voor zich en samen met elkaar goed tot hun recht.
Ook in de samenleving staan zij sterk.
Maar waar de onderlinge liefde ontbreekt en mensen hun eigen gang gaan, is vaak verdriet en gebrokenheid.
Niet alleen betrokkenen zelf lijden daar onder, maar ook hun omgeving.
De basis van een gezin is het huwelijk.
Dat is de in principe levenslange verbintenis tussen een man en een vrouw.
Het huwelijk is door God Zelf ingesteld en was in alle tijden en plaatsen dé leefvorm bij uitstek.
Begrijpelijk, want in een huwelijk kunnen de taken worden verdeeld en vullen de verschillend geaarde man en vrouw elkaar goed aan, ieder met de hem en haar gegeven gaven en talenten.
Vanuit de liefdesband die hen beiden als het goed is- verbindt en ze tot één gemeenschap maakt, komen ze verder in het leven, met alle zorgen en moeilijkheden die er kunnen zijn, maar óók met alle mooie en ontroerende momenten.
Dat komt nog sterker tot uitdrukking als het huwelijk gezegend mag worden met kinderen.
Zij zijn sterk afhankelijk van de zorg en hulp van vader en moeder.
Zeker als ze nog jong zijn, maar ook later, wanneer ze steeds meer op eigen benen gaan staan.
Ook dán staan ze sterker als ze weten dat er een ‘thuisbasis’ is waar ze altijd op terug kunnen vallen.
Deze bijbelse wijsheid wordt in de praktijk van iedere dag onderstreept door goede, en helaas ook veel slechte voorbeelden.
Kinderen zijn het belangrijkste kapitaal in een samenleving.
Ouders en een overheid die daarin investeren, zullen die aandacht en zorg en dat geld ruimschoots terugverdienen.
In feite staat of valt de toekomst van de hele samenleving met de waardering voor of de verwaarlozing van huwelijk en gezin.
Vanuit deze ‘hoogachting’ voor huwelijk en gezin als dragers onder het leven van mannen, vrouwen en kinderen en als pijler onder de samenleving als geheel, kiest de SGP voor het in ere herstellen van deze instituties.
Feit is dat het klassieke huwelijk en het traditionele gezin steeds meer in het gedrang komen.
Daar zijn veel redenen voor te noemen, alle terug te voeren tot de momenteel heersende opvatting dat ieder mens vrij is om te doen en te laten wat hij of zij zélf wil.
Het zelfbeschikkingsrecht is nu de maat van handelen, met alle wissels die dat trekt op de samenleving als geheel.
Deze dwaze misvatting is in de plaats gekomen van de geruststellende en vertrouwenwekkende wetenschap dat ieder mens mag leven in afhankelijkheid van God en ten dienste van de naaste.
De SGP is zich ervan bewust dat een roep om verbetering op dit punt een pleidooi is voor een andere manier van denken.
Dat is op zich al moeilijk.
Daar komt nog bij dat de mogelijkheden van de staat om op dit terrein iets af te dwingen begrensd worden door de eigen verantwoordelijkheid die personen en gezinnen zélf hebben.
Dit besef is echter geen vrijbrief om de zaken maar op hun beloop te laten.
Dat zou, gelet op de gevolgen, onverantwoord zijn.
Bovendien staan de overheid wel degelijk middelen ten dienste waarmee ze burgers kunnen sturen: de slechte kant op, maar ook de goede.
Dat gebeurt op het gebied van het roken, het alcoholgebruik en het milieu.
Het kan dus ook bij zaken die van wezenlijk belang zijn voor het welzijn van de hele samenleving.
De voorstellen die de SGP doet, worden gedaan uit twee verschillende invalshoeken.
De eerste insteek is gericht op het weerbaar maken van het gezin als ‘broedplaats’ voor waarden en normen voor het leven;
de tweede categorie voorstellen beoogt het gezin te versterken als sociaal-economische eenheid, waarbij het helder is dat beide groepen voorstellen nauw met elkaar samenhangen.
Veel landen om ons heen, Duitsland en België bijvoorbeeld, hebben in hun Grondwet een of meerdere bepalingen staan, waarin de exclusieve waarde van het gezin wordt geproclameerd.
Ook kennen ettelijke landen een minister of staatssecretaris voor het gezin.
Die let er speciaal op hoe bepaalde maatregelen en hoe het beleid meer algemeen in de praktijk uitpakken voor gezinnen.
De SGP is voor het in de Grondwet opnemen van een artikel waarin de waarde van het gezin expliciet wordt erkend.
- Het belang van gezin en jeugd moet tot uitdrukking komen in een minister voor Gezin en Jeugd.
- Nieuwe wet- en regelgeving mogen niet nadelig uitpakken voor gezinnen, in het  bijzonder voor gezinnen met kinderen;
bestaande fiscale en sociale regelgeving dienen kind- en gezinsvriendelijker te worden gemaakt.
De laatste decennia hebben het klassieke huwelijk en het traditionele gezin veel te verduren gehad.
Fanatiek opererend vanuit de ik-ideologie zijn beide instituties stelselmatig aangevallen en van hun unieke positie beroofd.
Desondanks blijkt dat nog altijd het merendeel van de bevolking in Nederland trouwt en dat veel kinderen opgroeien in een meerpersoonshuishouden.
Dat is een bewijs dat de bijbelse grondstructuur van de samenleving het best aansluit bij wat de meeste mensen ‘natuurlijk’ vinden.
Zolang het anti-christelijke en onhistorische denken over het huwelijk dominant is, zal het moeilijk zijn de valse ‘verworvenheden’ van het revolutiedenken terug te draaien.
Toch blijft de SGP daarop aandringen, dwars tegen de trend in.
Omdat het onze vaste overtuiging is zó gehoor te geven aan de bijbelse boodschap en het heil van onze naaste te dienen.
De publieke erkenning van niet-huwelijkse samenlevingsvormen en de gelijkschakeling van deze samenlevingsvormen met het huwelijk dient te verdwijnen.
Daarbij moet uiteraard wel worden voorkomen dat ongehuwd samenwonen ‘loont’.
- De mogelijkheid van het zogeheten 'homohuwelijk' wordt zo snel mogelijk weer  ongedaan gemaakt.
- Ambtenaren van de burgerlijke stand die niet mee wensen te werken aan een 'homohuwelijk' moeten daar het volste recht toe hebben.
Al jaren ligt het percentage huwelijken dat strandt, rond de 30%.
Naast de pijn en het verdriet dat dit onmiskenbaar geeft bij de partners, zijn het vooral de kinderen die daar nog het meest onder lijden, alle vergoelijkende opmerkingen ten spijt.
De getroffen kinderen komen er eerlijk voor uit dat ze ‘papa’ en ‘mama’ liever bij elkaar houden.
Wetenschappelijk onderzoek legt ook steeds vaker de vinger bij de zere plekken die blijven in het leven van opgroeiende kinderen die al op jonge leeftijd op een gebroken werkelijkheid botsen.
Gods gebod ‘Gij zult niet echtbreken’ is geen dwangbuis, maar een oproep tot trouw en een opgave om ook als het tegenzit en het leven anders loopt dan verwacht, tóch het uiterste te proberen om samen verder te gaan.
De onder ‘paars’ afgeschafte plicht voor gehuwden om samen te wonen, dient opnieuw te worden ingevoerd.
-De sluipweg om een huwelijk makkelijk te ontbinden via een zogenoemde flitsscheiding, moet worden afgesloten.
De SGP is voor een verplichte bemiddeling bij echtscheidingen, zeker in die gevallen waarbij er nog de zorg is voor kinderen jonger dan 18 jaar.
Voor kinderen is het het beste, als zij opgroeien bij de eigen ouder(s), in de eigen familie of het eigen land.
Niet altijd is dat mogelijk, door wat voor bezwarende omstandigheden dan ook.
In die gevallen kan adoptie uitkomst bieden, allereerst voor het kind,
maar ook voor getrouwde echtparen die de zorg voor een of meerdere kinderen op zich willen nemen.
Onnodige belemmeringen, obstakels en tijdrovende procedures voor adoptie moeten zo veel als mogelijk is, worden gestroomlijnd en/of worden geslecht.
Adoptie door homoparen is geen optie.
Seksualiteit komt alleen tot haar recht binnen de trouw en geborgenheid van een huwelijk.
Op die momenten gaan de van elkaar houdende man en vrouw écht in elkaar op.
Dat is seksualiteit op haar mooist.
Dat is dus wezenlijk iets anders dan oppervlakkige lustbeleving, voor geld te kopen handelswaar of een consumptieartikel dat aan de massa wordt aangeboden via de media of andere kanalen.
Wie seksualiteit naar beneden haalt door ook hier uit te gaan van de mens die zelf wel uitmaakt wat hij of zij wil, verandert het mooiste in het slechtste.
Bij seksuele voorlichting dienen de begrippen liefde, trouw, eerbied en respect kernwoorden te zijn.
Net als in Zweden dienen prostituanten of ‘hoerenlopers’ strafbaar te zijn.
- Er moet opnieuw een bordeelverbod komen, met extra inzet van politie en justitie  om een eind te maken aan de onlosmakelijk met deze ‘branche’ verbonden mensenhandel.
Zolang het bordeelverbod is afgeschaft, dienen gemeenten de vrijheid te hebben  om op het eigen grondgebied bordelen te weren.
De overheid moet ‘uitstapprogramma’s’ voor prostituees stimuleren en ondersteunen.
Zedenmisdrijven dienen strenger te worden bestraft, met verhoging van de strafmaat.
Dat geldt in versterkte mate voor kinderporno en andere vormen van het  misbruiken van kinderen.
Stuitend is het als mensen in de openbare ruimte geconfronteerd worden met allerlei vormen van onzedelijkheid en aanstootgevend gedrag.
Vaak wordt de wens om van dit soort vervuiling verschoond te blijven, afgedaan met het oude liedje dat de staat geen zedenmeester is.
Of het al even versleten argument dat de vrijheid van meningsuiting heilig en onaantastbaar is.
Gevolg van deze jaren ’60-dogmatiek is dat puur op geld beluste lieden gewoon doorgaan met het produceren en op de markt brengen van uitingen en afbeeldingen die aantoonbaar slechte gevolgen hebben.
Denk alleen maar aan het compleet verwrongen beeld dat (jonge) mensen via de media krijgen van de omgang tussen jongens en meisjes; een beeld dat mensen beschadigt, soms een heel leven lang.
Omroepen en anderen die via de media verantwoordelijk zijn voor radio- en tvprogramma’s, moeten door de overheid (dwingend) aangesproken kunnen worden  op wat zij uitzenden.
Posters of ander (reclame)materiaal  langs de openbare weg mogen geen afbeeldingen of teksten bevatten die aanstootgevend zijn.
Hetzelfde geldt voor materiaal dat op Internet  verschijnt.
Nederland loopt op allerlei gebieden graag voorop.
Niet echter bij de materiële ondersteuning van gezinnen.
Dan zit Nederland in Europa bij de middenmoot.
Eén van de oorzaken daarvan is dat de regering in de afgelopen decennia haar beleid bewust afstemde op individuen, op mensen die ieder voor zich moeten kunnen bepalen hoe ze door het leven willen gaan.
Waardevolle verbanden als gezin en familie komen pas op het tweede plan.
Het duidelijkst zijn die individualisering en het ermee gepaard gaande emancipatiestreven zichtbaar in de belastingwetgeving en in allerlei sociale regelingen.
Daar is het klassieke kostwinnersmodel ingewisseld voor het tweeverdienerschap.
Niet meer de vader die de kost verdient voor vrouw en kinderen, is het uitgangspunt in het kabinetsbeleid, maar de situatie dat man én vrouw beiden buitenshuis geld verdienen.
Die keuze is ingegeven door ideologische motieven, maar wordt nog eens versterkt door sterk gestegen kosten, bijvoorbeeld voor de aankoop van een huis.
Er is niet veel fantasie voor nodig - slechts een open oog voor de werkelijkheid van alledag om je heen - om te begrijpen dat deze situatie een enorme druk legt op gezinnen.
Die druk is extra zwaar in gezinnen waar er kinderen te verzorgen en op te voeden zijn.
De allerbelangrijkste verantwoordelijkheid van ouders blijkt in de praktijk dan ook vaak de restpost op de ‘gezinsbegroting’.
Onderzoek, onder andere van het Nederlands Interdisciplinair Demografisch Instituut (NIDI), maar ook van anderen in binnen- en buitenland, wijst het trouwens ook uit: wie een veeleisende baan wil combineren met goed ‘partnerschap’ en goed ouderschap, en tegelijkertijd ook nog andere sociale contacten wil onderhouden, krijgt in negen van de tien gevallen te maken met stress en spanningen die op den duur niet meer houdbaar zijn en terugslaan op alle gezinsleden, inclusief de prestaties op het werk.
Wat veel liefdevolle ouders en toegewijde grootouders al lang weten, wordt nu ook bevestigd door wetenschappers: de eerste levensjaren zijn cruciaal voor de verdere ontwikkeling van een kind.
Het goede dat ze in die prille jaren van hun ouders meekrijgen, is iets waar ze hun hele verdere leven wat aan hebben.
Wat ze daarentegen onthouden wordt aan warmte en geborgenheid, is iets wat ze eveneens altijd met zich meedragen, maar dan als een pijnlijk gemis.
Onderzoek wijst het trouwens ook uit: de klassieke taakverdeling tussen man en vrouw werkt positief uit op het welbevinden van alle gezinsleden.
Veel jongeren zeggen ook zelf daar het liefst voor te willen kiezen.
Tegen deze achtergrond moet de SGP, afgezien van die gevallen waar er sprake is van medische of sociale noodzaak, niets hebben van kinderopvang.
En dus ook niet van beleid dat erop gericht is om ouders nóg meer mogelijkheden te bieden om hun verantwoordelijkheid ten opzichte van hún kinderen te ontlopen en af te schuiven op bijvoorbeeld scholen en kinderdagverblijven.
Ouders die hun ouderschap zó invullen, krijgen er veelal vroeg of laat de rekening van gepresenteerd, net als de kinderen trouwens.
Als deze politiek bovendien gemotiveerd wordt met het argument dat vrouwen de arbeidsmarkt op moeten, omdat zij anders hun talenten niet kunnen ontplooien, is dat de wereld op z’n kop en een belediging voor alle moeders die hun verantwoordelijkheid wél zelf invullen.
Alsof zij minderwaardig werk verrichten of alleen maar thuis zouden zitten.
Het tegendeel is het geval!
Het is de SGP een doorn in het oog dat uitsluitend de ouders die gebruik maken van (dure) kinderopvang daarvoor door het Rijk financieel worden gecompenseerd, terwijl ouders die zélf kinderopvang regelen (door grootouders bijvoorbeeld, of buren) of er bewust voor kiezen om zélf hun kinderen op te voeden, daar niets voor krijgen.
Ook komen ze niet in aanmerking voor de (aanvullende) combinatiekorting.
Daarom zou het goed zijn als er een kindgebonden budget kwam.
Dat is wel zo eerlijk.
Ouders kunnen dan zélf kiezen tussen kinderopvang of de kinderen zélf opvoeden.
De kosten voor kinderopvang komen voor rekening van de werkende ouders zelf.
Het is hún keuze, en bovendien: waar twee inkomens binnenkomen, is er meer financiële ruimte dan bij anderen.
- De Rijksbijdrage die nu aan kinderopvang wordt besteed en de (aanvullende) combinatiekorting moeten worden omgezet  in een kindgebonden budget voor álle ouders met kinderen jonger dan 6 jaar.
De sollicitatieplicht van alleenstaande ouders in de bijstand met kinderen jonger dan 5 jaar moet onmiddellijk worden afgeschaft.
De uitkering voor deze groep moet worden verhoogd.
De financiële lasten die grote gezinnen hebben, zijn zwaar.
Uit onderzoek van het Nationaal Instituut voor Budgetvoorlichting (NIBUD) naar de inkomsten, uitgaven en tijdsbesteding van grote gezinnen blijkt dat de koopkracht van deze gezinnen laag is.
Logisch, door de hoge kosten die gemaakt moeten worden voor opleiding en studie, kleding, vervoer en wonen.
Bijkomende factor is vaak dat juist in deze gezinnen er dikwijls slechts één kostwinner is.
De kinderbijslag wordt verhoogd, met name voor gezinnen met meer dan drie kinderen.
- Omdat, mede als gevolg van de lastenverzwaringen in de afgelopen jaren, grote gezinnen onevenredig zwaar zijn belast, moet er bij verdere lastenverzwaringen gekeken worden naar de effecten ervan op gezinnen met meer dan 4 kinderen.
- Bij de toekenning van (aanvullende) studiefinanciering moet het aantal studerende kinderen per gezin van invloed zijn op de hoogte van de studiebeurs.
Het huidige belastingstelsel is gebaseerd op een systematiek waarin het individu centraal staat en niet het huwelijk en gezin.
Dat leidt tot scheve verhoudingen, waarvan met name kostwinners de dupe zijn.
De SGP wil dat bij de heffing van de inkomstenbelasting wordt uitgegaan van de draagkracht per gezin en niet van de draagkracht van ieder individu.
Zo worden de lasten eerlijker verdeeld over de huishoudens in Nederland.
Het systeem dat in dat verband het best is, is het splitsingsstelsel.
Dat houdt in dat de inkomens van de beide echtgenoten bij elkaar worden opgeteld, waarna het in twee gelijke delen wordt gesplitst.
Vervolgens worden beide partners individueel belast.
Bij de inkomstenbelasting moet worden uitgegaan van het splitsingsstelsel.
Zolang dat stelsel nog niet is ingevoerd, moet de overdraagbaarheid van de heffingskorting gehandhaafd blijven.
- Het tarief van de eerste schijf van de inkomstenbelasting moet worden verlaagd.
Gezien de ‘huizenmarkt’, is het voor starters op de woningmarkt steeds moeilijker om een koophuis te betalen.
Zeker voor de alleenverdieners onder hen is dat zwaar.
Dat leidt er niet zelden toe dat de beide partners moeten blijven werken.
Ook als het voor één van hen beter is om -met het oog op de kinderen of om een andere plausibele reden- minder of helemaal niet betaald te werken.
Dat is een ongezonde situatie, die waar mogelijk moet worden gecorrigeerd.
Jongeren en starters die hun eerste huis willen kopen, krijgen financiële steun van het Rijk door middel van een renteloze lening bovenop de reguliere hypotheek.
Op dit moment is het nog zo dat alleenstaanden op de huizenmarkt moeilijk kunnen opboksen tegen tweeverdieners.
Worden de SGP-voorstellen uitgevoerd, dan verandert dat.
Aandacht voor gezinnen hoeft niet en mag ook niet ten koste gaan van hen die, om welke reden dan ook, alleen staan.
Een deel van de maatregelen die de SGP bepleit, pakt ook voor hén positief uit, zoals de beperking van de hypotheekverstrekking en van de aftrek van rentelasten.
Er zijn aanwijzingen dat de balans tussen de inkomsten en kosten van alleenstaanden met een uitkering, niet eerlijk is.
Door schaalnadelen blijken zij structureel voor hogere kosten te staan.
Er moet een goed onderzoek komen naar de kosten die op alleenstaanden drukken.
Mocht blijken dat er sprake is van een oneerlijke en onevenwichtige verdeling, dan dient de uitkering voor alleenstaanden verhoogd te worden.
Wie de jeugd heeft, heeft de toekomst.
Wie de waarheid van dit gezegde tot zich door laat dringen, beseft dat de beslissingen die nu vallen op het gebied van onderwijs en opvoeding, bepalend zijn voor de vraag hoe Nederland er over pakweg 20, 30 jaar uitziet.
Wordt de jeugd beter van het beleid van nu, dan kan, menselijkerwijs gesproken, de toekomst met vertrouwen tegemoet worden gezien.
Maar het omgekeerde geldt ook: worden er nú verkeerde keuzes gemaakt voor onze kinderen, dan is de kans groot dat zij én wij er later de kwade vruchten van plukken.
Met andere woorden: een goed beleid op het gebied van opvoeding en onderwijs is de beste investering in de toekomst.
Opvoeden is in verreweg de meeste gevallen allereerst een zaak van de ouders.
De kinderen die zij hebben gekregen, zijn een geschenk uit handen van de Schepper Zelf.
Dat is een zware verantwoordelijkheid, die vader en moeder samen delen, met om hen heen vaak gelukkig ook nog de eigen ouders en grootouders.
Daarbij mogen ze altijd steunen op de belofte van God dat Hij wijsheid geeft aan iedereen die Hem daar oprecht om vraagt.
Ook als er zorgen en moeilijkheden zijn in gezin en familie, staat dat recht overeind: voor de ouders, voor de kinderen en allen die om hen heen staan.
Aan die belofte mogen en kunnen zij zich vasthouden!
Het is al gezegd, kinderen zijn een geschenk van God.
Ze mogen er zijn, bij de gratie van Hem die het leven gaf.
Díe wetenschap geeft zin aan ieders leven, omdat je niet een ‘toevallig product’ van de tijd bent, maar een uniek mens, met een perspectief dat zelfs verder reikt dan het hier en nu.
Voor de SGP is dit christelijke uitgangspunt wat betreft ieder mensenleven wezenlijk en onopgeefbaar.
En dat heeft gevolgen voor de visie op het onderwijs.
De SGP komt er eerlijk voor uit dat zij het liefst zou zien dat alle kinderen opgroeien bij het licht van een open Bijbel.
De achtergrond daarvan is helder: ieder ander onderwijs doet kinderen vreselijk tekort.
Of dat nu zogenaamd neutraal onderwijs is of onderwijs uitgaande van een godsdienst waarin Christus niet de eer wordt gegeven die Hem toekomt.
Op al deze scholen wordt kinderen iets onthouden wat voor hen -letterlijk en figuurlijk- van levensbelang is.
Dat is, voor wie erover nadenkt, een aangrijpende werkelijkheid.
In dat licht bezien houdt de SGP haar ideaal van een school met de Bijbel voor íedereen staande.
Bij gebrek aan een overheid met de Bijbel kiest de SGP voor een bijzondere school met de Bijbel.
De vrijheid van onderwijs dus.
Díe biedt ouders de gelegenheid om de verantwoordelijkheid ten opzichte van hun kinderen zó in te vullen, dat zij onderwijs kunnen volgen op scholen die aansluiten bij de eigen levensovertuiging.
De school is op die manier als het ware het verlengstuk van de opvoeding in de gezinnen
en biedt ouders ook de gelegenheid betrokken te zijn bij het onderwijs.
Uitzonderingen daargelaten, voldoet de vrijheid van onderwijs in de praktijk al vele jaren uitstekend.
Ondanks het positieve dat ermee bereikt is, wordt de grondwettelijk verankerde onderwijsvrijheid steeds vaker aangevallen, niet in het minst uit angst voor de islam en het islamitisch onderwijs.
Hoe begrijpelijk die zorgen ook zijn, dat mag nooit een reden zijn, óók niet via de band van het gelijkheidsbeginsel, om het te goeder naam en faam bekend staande christelijk onderwijs dan óók maar aan te pakken.
Het is niet goed als de goeden het met de kwaden moeten bezuren.
Het beknibbelen op of het afschaffen van de vrijheid van onderwijs leidt er onherroepelijk toe dat er dan nog maar één geloof zal en mag worden onderwezen, te weten het ongeloof van de seculiere kerk!
Het argument dat christelijke scholen maar door de ouders zélf moeten worden betaald klinkt redelijk, maar is bedrieglijk.
Alsof christelijke ouders niet óók belasting betalen en op die manier net als iedereen hun steentje bijdragen aan het héle onderwijs.
Ook de redenering dat godsdienstonderwijs makkelijk buiten schooltijd kan worden gegeven, snijdt geen hout.
Want wie dat zegt, miskent dat het christelijk geloof gevolgen heeft voor meer dan één vak en bovendien, als het goed is tenminste, het héle klimaat op school stempelt.
Er mag niet getornd worden aan de vrijheid van onderwijs, financieel noch anderszins.
- De onderwijsvrijheid kan alleen functioneren als de scholen zowel bij de aanstelling van personeelsleden als bij het toelaten van leerlingen een eigen beleid kunnen voeren in overeenstemming met doelstelling en grondslag van de school.
- Ouders moeten de grondslag van de school van hun kinderen onderschrijven.
- Er is een begin gemaakt met het vergroten van de autonomie van de scholen, en  als vervolg daarop een verdere deregulering.
Beide processen moeten worden uitgebouwd.
Na de ouders en eventuele andere familieleden, hebben ook de leerkrachten op school een enorme invloed op de opvoeding en ontwikkeling van kinderen en de opgroeiende jeugd - tot en met de puberteit.
Dat stelt hoge eisen aan die leerkrachten en de scholen.
Extra moeilijk is het dat ze steeds vaker aanlopen tegen leerlingen die de moeilijkheden van thuis meenemen naar school.
Willen de leerkrachten goed hun verantwoordelijke werk kunnen doen, dan mag daar best wat tegenover staan: financieel, maar ook in de sfeer van het bieden van faciliteiten en ondersteuning.
Ook tijd is belangrijk, al was het maar om goed op de hoogte te kunnen blijven van wat er allemaal in onderwijsland speelt.
Tijd bovendien om meer aandacht te geven aan leerlingen die dat nodig hebben.
Het moet de overheid er veel aan gelegen zijn om voortdurend te investeren in de kwaliteit van het onderwijzend personeel.
Docenten die te maken hebben met kinderen en leerlingen die veel extra aandacht nodig hebben, worden daarvoor gecompenseerd in hun salaris.
Als er één terrein is waar er in de afgelopen decennia veel overhoop is gehaald, is het wel in het onderwijs.
En als er één gebied is waar is gebleken dat niet iedere verandering ook een verbetering is, is het wel in datzelfde onderwijs.
Het is niet goed als scholen en andere onderwijsinstellingen allerlei maatschappelijke, economische en technologische ontwikkelingen negeren.
Leerlingen en studenten worden dan onvoldoende voorbereid op de maatschappij waarin ze een plaats moeten zien te krijgen.
Maar het is evenzeer verkeerd, zo heeft de praktijk ook uitgewezen, als het onderwijs zomaar klakkeloos achter allerlei trends en nieuwe modeverschijnselen aan holt.
Eén van de ontwikkelingen waarvan nu erkend wordt dat die niet goed is uitgepakt, is het op één hoop vegen van allerlei soorten leerlingen.
De gedachte erachter was goed, te weten het voorkomen van gescheiden werelden tussen verschillende groepen leerlingen.
Tóch blijkt nu dat dit concept niet werkt.
Het is in de praktijk ten koste gegaan van zowel de ‘leer-kinderen’ als de ‘doe-kinderen’.
De les die ‘Den Haag’ op basis van de tot nu toe opgedane ervaringen kan trekken, is dat het loont om in het onderwijs (weer) allerlei specialismen aan te bieden, toegesneden op de verscheidenheid die er nu eenmaal is tussen zo veel leerlingen.
Het eigen karakter van het voorbereidend wetenschappelijk onderwijs moet tot  uitdrukking komen door expliciet verbindingen te leggen met de wetenschap.
De  aantrekkelijkheid van dat onderwijs kan verhoogd worden door af en toe gastdocenten aan te trekken  die enthousiast kunnen vertellen over hun ervaringen.
- Net als in veel andere landen, moeten er ook op Nederlandse onderwijsinstellingen voorschriften komen over de manier waarop de leerlingen zich behoren te kleden.
- Voor leerlingen (trouwens ook voor anderen) is het goed dat scholen goed bereikbaar zijn en niet al te groot.
De overheid moet daarom stoppen met het uitoefenen van fusiedrang op onderwijsinstellingen.
Het beroepskarakter van beroepsopleidingen dient meer geaccentueerd te worden door gericht aan te sluiten bij de belangstelling en ervaring van leerlingen.
Steeds moet er een duidelijke relatie worden gelegd tussen theorie en praktijk.
Een aantal vakken is in de afgelopen jaren en decennia minder goed uit de verf gekomen.
Dan praat je over de basiskennis die leerlingen blijken te missen in met name de vakken Nederlands en geschiedenis.
Ook blijkt steeds vaker dat leerlingen niet goed zijn voorbereid op een verantwoorde om-gang met de ‘nieuwe media’, terwijl uitgerekend op dat terrein de ontwikkelingen in de samenleving razendsnel gaan en juist jongelui de eersten zijn die er tegenaan lopen en mee om gaan.
In het onderwijs gaat het overigens niet alleen om het overdragen van kennis en kunde, maar óók om het aankweken van goede omgangsvormen en verantwoordelijkheidsbesef.
Net als de ouders, hebben de scholen op dat punt een belangrijke taak.
Voor de vakken Nederlands, geschiedenis en media-educatie moet  in het lesrooster meer tijd worden ingeruimd.
- Basisregels als discipline, fatsoen, respect voor de leraar  en voor elkaar, het afblijven van andermans spullen en zelfbeheersing, moeten ook op school worden  bijgebracht.
Leerlingen moeten zich daaraan houden en  leerkrachten dienen het goede voorbeeld te geven.
Scholen draaien voor het overgrote deel op overheidsgeld.
Dat schept verplichtingen.
Publieke middelen moeten doeltreffend en doelmatig worden besteed.
Verantwoording over de inzet van middelen is daarom zonder meer terecht.
Dat wil niet zeggen dat zomaar klakkeloos allerlei bedrijfsmatige principes in het onderwijs moeten worden toegepast.
Scholen hebben eerst en vooral tot taak op te leiden.
Dát doel dient bij de inzet van de middelen voorop te staan.
Met het aanleggen van economische maatstaven en doelen alléén ben je er dan ook niet.
In het onderwijs gaat het óók om zaken die níet economisch te meten zijn.
Binnen het kader van wat heet de ‘macrodoelmatige bekostiging’ dienen scholen daarom vrij te zijn in de keuze van de inzet van de middelen.
Toetsresultaten kunnen alleen dán goed beoordeeld worden, als deze worden afgezet tegen eerder behaalde resultaten op diezelfde school.
Het is onontkoombaar dat er voor onderwijs aan leerlingen die extra zorg behoeven, ‘open einden’ zitten in de financiering.
Omdat op scholen een zware verantwoordelijkheid rust voor de leerlingen, is het goed dat de ouders zich betrokken voelen bij de school waar hun kinderen naar toe gaan.
Zij staan immers een deel van de opvoeding af aan de school!
Een zekere mate van betrokkenheid mag evenzéér verwacht worden van ánderen die met de school te maken hebben.
De school moet zich er op haar beurt voor inspannen de ouders goed te informeren en ze bij het reilen en zeilen op de school te betrekken.
Het is in ieders belang dat deze afstemming zo harmonieus mogelijk verloopt.
Scholen moeten verplicht worden om het overleg met de ouders (en desgewenst  andere betrokkenen) structureel vorm te geven.
Zij dienen echter vrij te blijven in de manier waarop ze dat (willen) doen.
- Het accent bij de betrokkenheid van ouders moet zo veel mogelijk liggen bij het bestuur of het lidmaatschap van een schoolvereniging (indien aanwezig).
Wie verder kijkt dan Nederland klein is, moet constateren dat ons land alleen dán in staat zal zijn tegen de landen om ons heen op te boksen, als we ons hoge kennisniveau vast weten te houden en uit te bouwen.
Dat is niet alleen een kwestie van economische noodzaak, maar heeft ook te maken met de maatschappelijke vragen waar we tegenaan lopen, bijvoorbeeld in de zorg, wat betreft de integratie, het milieu en de veiligheid.
Wie niet groot is, moet slim zijn.
‘Nederland kennisland’ is een mooie slogan, maar die moet wel inhoud krijgen.
Kweekplaatsen van kennis zijn de universiteiten, hogescholen, onderzoeksinstellingen en (research-afdelingen van) bedrijven.
Willen zij hun brede maatschappelijke, en wat de SGP betreft, duidelijk bijbels genormeerde verantwoordelijkheid adequaat kunnen invullen, dan moet de overheid daarbij een handje helpen.
Dat kan financieel, maar ook door deze instellingen en bedrijven tegemoet te komen in ‘kwalitatieve’ zin.
Het starten van nieuwe opleidingen moet makkelijker worden door o.a. minder regels.
- Het aantal  promotieplaatsen moet worden vergroot en de doorstroommogelijkheden moeten worden bevorderd.
Internationale samenwerking is in de huidige tijd onontbeerlijk, reden waarom  onnodige belemmeringen op dat gebied moeten worden weggeruimd.
Er moet ruimte komen voor topuniversiteiten die zich in kwalitatieve zin onderscheiden.
Hier kunnen de beste studenten een opleiding krijgen die hen voorbereid op een baan waar toepassing van de nieuwste wetenschappelijke kennis een fundamentele rol speelt.
Topuniversiteiten mogen selecteren aan de poort.
- Hogescholen en universiteiten worden gestimuleerd meer aansluiting te zoeken  bij het bedrijfsleven om zo de aansluiting tussen onderwijs en arbeidsmarkt te verbeteren.
Investeren in de toekomst van kinderen, wil evenzeer zeggen: oog houden op de opgroeiende jeugd als ze de school hebben verlaten en géén onderwijs meer volgen.
Trouwens, ook als hij of zij nog onderwijs volgt, wil dat nog niet zeggen dat iedere jongere kan worden ‘gevolgd’.
Jongelui die zich aan school en andere onderwijsvormen onttrokken hebben (en dat zijn er heel wat), blijken in de praktijk vaak moeilijk ‘grijpbaar’.
Het is één van de redenen waarom er zo veel mis gaat met juist deze groep opgroeienden, met alle gevolgen van dien voor henzelf en hun omgeving, of dat nu de gezinsleden zijn of degenen die in meer en mindere mate last hebben van hun gedrag.
Veel wangedrag is terug te voeren tot thuis, waar de kiem wordt gelegd voor wat ‘probleemjongeren’ en ‘hangjongeren’ buitenshuis allemaal uitspoken.
Ook op school kunnen attente docenten en leraren dikwijls al signaleren dat er iets mis is.
Hulpverleners beklemtonen vanuit hun eigen ervaringen dat naarmate problemen eerder worden onderkend, de aanpak makkelijker en de remedie succesvoller is.
Daarom is een goede samenwerking van alle hierbij betrokken ‘instanties’ van onnoemelijk belang.
Het inschakelen van pleeggezinnen heeft de voorkeur boven opname in een instelling.
Daartoe moeten de fiscale aftrekmogelijkheden voor pleeggezinnen worden verruimd.
- Het preventieve jeugdbeleid van de gemeente en de jeugdzorg die door de provincies wordt gegeven, blijken onvoldoende op elkaar afgestemd te zijn.
Een goede samenhang is onontbeerlijk voor alle betrokkenen.
Ouders moeten weten waar ze terecht kunnen en niet heen en weer gestuurd worden tussen gemeente en  provincie.
- Zowel bij de ondersteuning als bij de zorg moet er voluit ruimte zijn voor hulp die aansluit bij de identiteit van het gezin.
- Om de wachtlijsten snel en sterk terug te dringen moet er meer geld vrijgemaakt worden voor de jeugdzorg.
Schoolmaatschappelijk werk moet de samenwerking met andere hulpverleners verbeteren
en waar nodig niet vrijblijvende opvoedingsondersteuning bieden aan probleemgezinnen.
- Actiever dient te worden opgetreden tegen kindermishandeling, geweld en andere  misstanden ‘achter de voordeur’.
Veel problemen met de jeugd zijn een gevolg van en komen aan de oppervlakte in overmatig alcoholgebruik en verslaving aan verdovende middelen.
Anders gezegd: verslaving is zowel oorzaak als gevolg van veel ellende.
Zelfs politici die dit erkennen, deinzen echter terug voor het nemen van harde maatregelen om hier écht iets aan te gaan doen.
Bovendien zijn zowel alcohol als drugs in Nederland wel erg makkelijk te bekomen.
Deze laffe houding heeft ertoe geleid dat het in Nederland van kwaad tot erger is gegaan.
In ieder geval is Nederland nu recordhouder wat betreft het alcoholgebruik door jongeren!
Bij het gebruik van verdovende middelen ‘scoort’ Nederland eveneens goed – tot onze eigen schade en schande, maar vooral van de jongelui die gewoon aan hun lot zijn overgelaten.
Op scholen dient al vroeg gewaarschuwd te worden voor de gevaren van alcohol en verdovende middelen.
- Alle coffeeshops moeten gesloten worden.
Als dit (nog) niet mogelijk is, mogen ze zich niet bevinden binnen een straal van drie kilometer van een school, andere  onderwijsinstelling of sportclub.
- Gemeenten moeten de mogelijkheid krijgen om op te treden tegen jongeren die zich te buiten (dreigen te) gaan aan alcoholgebruik of drugs, óók als er nog geen  sprake is van overlast.
Lokale toezichthouders die de situatie goed kennen,  kunnen daarbij goed helpen.
- Alcoholverkoop aan jongelui onder de achttien jaar moet worden verboden.
- De accijns op alcoholische dranken moet worden verhoogd.
- Het aantal verkooppunten voor alcoholische dranken moet drastisch worden verminderd.
Oog voor de ander is allereerst een zaak van het hart, een zaak van iedereen.
Niemand mag zich aan zijn of haar verantwoordelijkheid onttrekken.
Maar er is meer.
Want zorg voor de naaste is óók een opgave voor familieleden, voor kerken en organisaties, en -niet in het minst- voor de overheid.
Het is bijbels om in dit verband te spreken over de overheid als ‘het schild van de zwakken’.
Met andere woorden: ook ‘vadertje staat’ moet zijn steentje bijdragen aan de hulp voor allen die op anderen zijn aangewezen.
Dat kan onder  andere door zorgverleners te ondersteunen, maar dat kan ook direct, door het beschikbaar stellen van  voorzieningen en  geld.
Uiteindelijk is het de patiënt waar het in de gezondheidszorg om moet draaien.
Die mag niet in de verdrukking komen tussen het geweld van zorgaanbieders en zorgverzekeraars.
Vooral de financiering van de zorg stond de afgelopen periode centraal.
Begrijpelijk, want de kosten waren en zijn enorm.
En als de bevolkingsprognoses kloppen en de medische techniek zich verder blijft ontwikkelen, zal  de betaalbaarheid een belangrijk thema blijven.
Daarbij moet het uitgangspunt zijn en blijven dat iedereen die hulp nodig heeft, die zorg ook moet kunnen krijgen.
De basiszorg die grote groepen ten goede komt, gaat daarbij vóór allerlei technologische ontwikkelingen die –hoe waardevol ook- slechts enkelingen ten goede komen.
Goede zorg is in het bijzonder van belang voor mensen die om wat voor reden dan ook extra kwetsbaar zijn, zoals (chronisch) zieken, gehandicapten en ouderen.
Hulp aan  hen is een dure plicht.
Niet zozeer omdat er veel geld mee gemoeid is,  maar omdat dat een bijbelse roeping is.
De kwaliteit van de samenleving is af  te meten  aan de bereidheid om voor elkaar klaar te staan.
Het leven is broos en breekbaar.
Dat is het best zichtbaar als er zich een kindje aandient en wanneer een mens sterft en op het punt staat God te ontmoeten.
Juist in die fases van  het menselijk bestaan,  zijn liefdevolle zorg, toewijding en begeleiding van onschatbare waarde.
In dat licht bezien zou de overheid er een eer in moeten stellen om het leven te beschermen en degenen die zich daar met hart en ziel voor inzetten te helpen.
Want het leven is geen mensenwerk, maar een Godsgeschenk.
Dat verplicht tot heilig  ontzag en eerbied, en verbiedt ons ook om achteloos en roekeloos met dat leven om te  gaan, bijvoorbeeld door overmatig alcoholgebruik, het gebruik van drugs of een anderszins ongezonde leefstijl.
Het heeft lang geduurd, maar de herziening van het zorgstelsel  is  in de afgelopen kabinetsperiode eindelijk rond gekomen.
Er is  nu één zorgverzekering voor iedereen.
Deze  moeizame operatie was noodzakelijk om het stelsel doorzichtiger te maken, betaalbaar te  houden en om overbodige bureaucratie te voorkomen.
Wie overigens denkt dat hiermee  het onderwerp ‘marktwerking in de zorg’ definitief van de agenda is afgevoerd, vergist zich.
Gelet op de kostenontwikkeling blijft dit onderwerp actueel.
Hoewel er ook hier best ruimte mag zijn voor ondernemerschap en particulier initiatief, de SGP blijft kritisch over een volledige marktwerking op dit  beleidsterrein.
Uit de eerste praktijkervaringen blijkt inmiddels dat niet alle effecten van de stelselherziening even goed zijn ingeschat.
Op onderdelen is er dus best nog wel het een en ander te verbeteren.
Daarbij gelden twee belangrijke voorwaarden: de kwaliteit van de zorg  moet gegarandeerd blijven
en de lasten per gezin of individu moeten eerlijk verdeeld  zijn.
Voor de SGP was en blijft belangrijk dat alleen ingestemd kan worden met verdere  marktwerking als duidelijk  is dat publieke belangen zoals kwaliteit,  toegankelijkheid en  continuïteit  er niet op achteruit gaan.
Het wettelijk basispakket in de Zorgverzekeringswet moet opgeschoond worden  voor ethisch onaanvaardbare zaken als (medisch niet-noodzakelijke) abortus,  maar afgezien daarvan is een verdere verkleining van het  pakket ongewenst.
- Waar blijkt dat het nieuwe zorgstelsel gezinnen onevenredig treft, moet die scheefgroei worden rechtgetrokken.
- De DBC-tarieven (diagnosebehandelcombinatie) moeten beter aansluiten op de  reële kosten per patiënt.
- Binnen de basisverzekering moet er ruimte blijven voor eigen verantwoordelijkheid door eigen risico’s en/of eigen bijdragen.
- De optelsom van de eigen bijdragen voor de diverse zorgwetten (WMO, AWBZ, ZVV), kan per persoon/gezin extreem hoog oplopen.
Om dat te voorkomen moet  die optelsom aan een inkomensafhankelijk maximum worden gebonden.
In plaats van de zogeheten ‘no-claim’ komt er een verplicht eigen risico.
Er mag geen selectie plaatsvinden voor de zorgverzekering op basis van uitslagen van genetische tests.
- Voor mensen die gemoedsbezwaren hebben tegen verzekeringen moet er een fatsoenlijke regeling zijn.
Het aantal uren kraamzorg waar iemand een beroep op kan doen, moet worden vergroot.
Gezond leven en voldoende lichaamsbeweging kunnen bijdragen aan het verminderen van de zorgkosten.
De overheid moet daarom stimuleren dat mensen zich op een gezonde manier kunnen ontspannen en sporten, bijvoorbeeld door de aanleg of verbetering van regionale fietsroutes en  wandelpaden.
De nieuwe Wet op de maatschappelijke ondersteuning (WMO) moet per 1 januari 2007  maatwerk gaan leveren in de zorg.
Dat gebeurt onder meer door gemeenten op het gebied van de zorg meer bevoegdheden en mogelijkheden te geven.
Ondersteuning dicht  bij de mensen is een lofwaardig streven, waar de SGP ook graag haar medewerking aan heeft verleend.
Maar ook hier geldt dat de praktijk moet uitwijzen of de hooggestemde verwachtingen kloppen.
De SGP heeft het voor elkaar gekregen dat er nu een financiële ondersteuning van € 250 wordt ingevoerd voor iedereen die zich belangeloos inzet voor anderen.
Dat ‘schouderklopje’  is belangrijk, maar naast geld is er  vooral ook  goede begeleiding nodig wil de  mantelzorg écht van de grond kunnen komen.
Zorg ‘werkt’ voor zowel de ‘ontvanger’ als de ‘gever’ het best als die wordt gegeven vanuit een duidelijke identiteit.
Daarom  moet er in iedere gemeente ruimte  zijn en blijven voor ‘identiteitsgebonden’ hulpverlening.
Ieder die dat wil en nodig heeft moet recht hebben op een persoonsgebonden budget.
De manier waarop gemeenten de compensatieplicht uitvoeren moet kritisch worden gevolgd.
Iedereen moet recht blijven hebben op de ondersteuning die men  nodig heeft om zo goed mogelijk te kunnen deelnemen aan de samenleving.
- Gemeenten doen er goed aan kerken en diaconieën te betrekken bij de uitvoering van de wet.
Dagelijks wordt er heel veel (goed) werk gedaan door vele honderdduizenden mensen die zich inzetten voor anderen.
Deze werkers in de zorg  kunnen niet genoeg gewaardeerd  worden!
Helaas ontbreekt het daar echter nogal eens aan, want zowel financieel als wat betreft arbeidsvoorwaarden is het geen vetpot.
Dat moet en dat kan anders.
Vrijwilligers die de handen uit de mouwen willen steken in de zorg voor zieken en ouderen, moeten zo weinig mogelijk lastiggevallen worden met papieren rompslomp en bureaucratische regeltjes.
Zorgwerkers die gewetensbezwaren hebben tegen bepaalde handelingen mogen om die reden niet worden achtergesteld, laat staan ontslagen.
De cijfers tonen aan dat een steeds groter percentage van het zorgbudget gaat naar het (semi-)management.
Die scheefgroei moet weer worden rechtgetrokken, zodat de ‘eerste hulp’ aan de hulpbehoevenden weer voorop komt te staan.
- Het werken in de zorg moet marktconform beloond worden, zodat de verzorgende beroepen weer aantrekkelijker worden.
Voor zorgverleners moeten er bovendien meer en ruimere financierings- en verlofmogelijkheden komen.
Door betere arbeidsomstandigheden kan een goede bijdrage geleverd worden aan het terugdringen van het hoge ziekteverzuim.
De medische zorg in Nederland staat op een hoog niveau.
Dat is iets om dankbaar voor te zijn.
Ook iets om zuinig op te zijn.
De  overheid moet, voorzover zij daarin een eigen verantwoordelijkheid heeft (en die is niet gering! ), er een eer in stellen om er ‘bovenop te zitten’.
Nergens kunnen fouten en wantoestanden zulke ernstige consequenties hebben als in de medische wereld.
Het recht op de keuze van een eigen huisarts  moet blijven bestaan voor iedereen.
- Er moeten meer huisartsen opgeleid (kunnen) worden.
Alleen zo kan ervoor worden gezorgd dat huisartsen meer tijd kunnen besteden aan hun patiënten.
- De maximum aanrijtijden voor ambulances moeten beter worden gehandhaafd.
- Er moet ruimte blijven voor kleinschalige ziekenhuizen in het hele land.
Die voorzien in een duidelijke behoefte, zowel voor patiënten als voor hun familie en bekenden.
- In de ziekenhuizen moet er meer aandacht komen voor digitalisering van de patientendossiers, zodat de kwaliteit toeneemt en de papierbergen die nu nog dagelijkse praktijk zijn tot het verleden gaan behoren.
Dat steeds meer mensen kunnen  genieten van hun ‘oude dag’, is een zegen!
Tegelijkertijd geldt dat de ouderdom met gebreken komt.
De hulp die dan nodig is, komt –als het  goed is- allereerst van familie en andere naasten.
Daarnaast is het echter eveneens  noodzakelijk dat allerlei instanties, en ook de overheid, bijspringen.
Ouderen die niet (meer) thuis kunnen blijven, dienen, naar wat voor soort tehuis  ze ook gaan, recht te hebben op een kamer waar voldoende privacy is gegarandeerd.
Dementie zal de komende jaren toenemen.
Daarom moet actief worden ingezet op voorzieningen om de patiënt en diens omstanders te ondersteunen.
Er moet voor worden gezorgd dat ouderen in hun directe omgeving geld kunnen  opvragen.
Zo niet, dan moeten financiële  instellingen er anderszins voor zorg dragen dat ouderen aan hun geld kunnen komen.
Letterlijk en figuurlijk stuiten mensen met een handicap nog geregeld op allerlei drempels.
De SGP vindt dat dit absoluut niet kan, en gelukkig is er al veel bereikt om gehandicapten alle  kansen te bieden die ze nodig hebben om volop mee te kunnen doen.
Maar er kan nog meer.
Mensen met een handicap dienen juridisch recht te blijven hebben op persoongebonden budgetten.
- Goede samenwerking tussen de instanties is nodig om te voorkomen dat mensen  van het WMO-kastje naar de AWBZ-muur worden gestuurd.
- Mensen met een handicap kunnen hun persoonsgebonden budget ook besteden  aan inwonende familieleden, uiteraard alléén als die familieleden ook daadwerkelijk de zorg verlenen die nodig is.
- Voor gehandicapten dienen voldoende (verschillende) mogelijkheden te zijn om zo  normaal mogelijk en zinvol bezig te zijn.
Dat kan in het gewone arbeidsproces zijn, maar ook is te denken aan initiatieven als bijvoorbeeld zorgboerderijen.
- De toegankelijkheid van publieke voorzieningen en het openbaar vervoer moeten worden verbeterd.
Dat is handig voor iedereen - wel of  geen handicap!
Het is al vaak gezegd: niet alles wat kan, mag.
De noodzaak om deze uitspraak te blijven  herhalen is er zolang onderzoekers en wetenschappers de grenzen blijven verleggen zonder zich af te vragen of hun kennisvermeerdering ook bijdraagt aan een beter bestaan.
Toegegeven, het is moeilijk om  in een steeds opener wereld grenzen te stellen.
Daar  staat tegenover dat wie de zaken op z’n beloop laat, vroeg of laat zichzelf tegenkomt en  dan kan het wel eens te laat zijn.
Genetisch onderzoek moet getoetst worden aan ethische criteria.
Genetisch materiaal mag slechts worden gebruikt voor scherp afgebakende doeleinden.
Ethisch laakbare onderzoeken moeten bij wet worden verboden.
Voor stamcelonderzoek mogen alleen cellen gebruikt worden van volwassenen, en dus niet van embryo’s.
Het verbod om embryo’s als onderzoeksmateriaal te gebruiken moet in de Embryowet gehandhaafd blijven.
- Internationale handel  met menselijk erfelijk materiaal, o.a. via Internet, moet  worden tegengegaan.
Het verbod op therapeutisch kloneren moet permanent worden.
Voor velen is de abortusdiscussie een gepasseerd station.
Voor de SGP niet!
Het is en  blijft ten hemel schreiend dat er in een ‘beschaafd’ land als Nederland iedere werkdag 130 kinderen het recht om te leven wordt ontnomen.
Het ‘Gij zult niet doodslaan’ wordt hier op de gruwelijkste wijze overtreden.
Bovendien blijken de ‘remmen’ in de Abortuswet absoluut niet te werken.
Het liefst ziet de SGP die wet weer verdwijnen, maar nú die er ligt, is het zaak deze wél na te leven.
De noodzaak daarvan is nog eens onderstreept door de recente evaluatie van de wet, die laat zien dat juist de beschermende bepalingen in die wet zeer slecht worden nageleefd.
De beschermwaardigheid van het menselijk leven moet worden vastgelegd in  de Grondwet.
- De beraadtermijn van vijf dagen moet worden uitgebreid en ook echt worden gebruikt om met ongewenst zwangere vrouwen te zoeken naar de beste oplossing.
Vooral moeten de alternatieven voor abortus (adoptie bijvoorbeeld) worden besproken en dienen de consequenties van een abortus voor moeder en kind serieus  aan bod te komen.
- De beraadtermijn moet ook van toepassing zijn bij een zogenaamde overtijdbehandeling.
- Het toezicht door de Inspectie voor de Gezondheidszorg moet worden versterkt.
- Er moet extra geld en ondersteuning komen voor de opvang van meisjes en  vrouwen die ongewenst zwanger zijn.
- Ook ‘de stem van de vader’ moet worden verankerd in de wet.
- Prenataal onderzoek mag geen voorsorteerroute zijn voor abortus.
Daarom moet daar uiterst terughoudend mee worden omgegaan.
- Er dient een grondig onderzoek te komen naar de psychische en emotionele gevolgen van  abortus voor de vrouw.
Waar mensen het recht van God over het leven in eigen hand nemen, gebeuren er ongelukken.
Dat wil niet zeggen dat er geen schrijnende noodsituaties kunnen zijn waarbij je verstand stil staat: ondraaglijke pijn, onpeilbaar leed en onbeschrijflijke eenzaamheid.
Euthanasie, actieve levensbeëindiging, en hulp bij zelfdoding bieden daarvoor echter  nooit een echte oplossing.
Voor een groot deel kan die oplossing wél gevonden worden  door een goede pijnbestrijding en liefdevolle zorg aan het (sterf)bed.
In hospices en vergelijkbare huizen gebeurt dat al, en op dit terrein kan er nog véél en véél meer.
De regering zou er een eer in moeten stellen mensen en organisaties tegemoet te komen om goede initiatieven op dit punt te ondersteunen.
Zowel bij de verzorgers als bij de verzorgden zijn de mogelijkheden van de palliatieve zorg nog te weinig bekend.
Als levensbeëindiging op verzoek al onaanvaardbaar is, geldt dat nog eens temeer voor levensbeëindiging van mensen die hun wil níet (hebben) kunnen uiten.
Dat  laatste geldt wel heel speciaal voor gehandicapte pasgeborenen (‘Groningenprotocol’).
- ‘Klaar-met-het-leven-zijn’ en dementie  mogen nooit een euthanasiemotief zijn.
- Voorzover terminale sedatie in de praktijk een ‘mooie’ uitweg is om onder de Euthanasiewet uit te komen, moet die weg worden afgesloten.
- Er moet nóg meer (structureel) worden geïnvesteerd in palliatieve zorg en de beschikbaarheid van allerlei vormen en middelen om de pijn te bestrijden, ook voor  groepen met bijzondere kenmerken, zoals kinderen, gehandicapten en mensen  die dementeren.
Initiatieven en projecten met als doel om mensen in  hun laatste, vaak moeilijke en zware levensfase te begeleiden, moeten financiële en andere steun ontvangen.
In de opleiding van artsen en verzorgenden moet meer aandacht komen voor hoogwaardige palliatieve zorg.
Als er één onderwerp is dat de afgelopen jaren de gemoederen heeft beziggehouden, is het wel de vraag hoe we moeten samenleven met een steeds groter wordende groep mensen in ons land die een andere herkomst heeft, en er veelal een andere godsdienst en een andere leefwijze op na houdt.
Lang staken velen in Den Haag de kop in het zand voor de enorme problemen van zo’n multiculturele en multireligieuze samenleving.
Tot ‘11 september’, Pim Fortuyn en de moord op Theo van Gogh.
Toen bleek dat deze naïviteit gevaarlijk was.
Het besef drong door dat er óók grenzen zijn aan de instroom van ‘nieuwe Nederlanders’.
De groeiende aanhang van de islam in Nederland heeft in de achterliggende jaren voor veel spanningen gezorgd, en het ziet er niet naar uit dat dit op korte termijn beter zal worden.
Daarnaast kampen veel allochtonen, ondanks alle inspanningen om dat te veranderen, tot op de dag van vandaag met beduidende achterstanden.
De vaak heftige debatten over dit thema kunnen niet los worden gezien van de wereldwijde opkomst van de islam.
Overal in de wereld leidt dat tot spanningen: het Midden-Oosten voorop, maar ook in Rusland, Indonesië, in veel Afrikaanse landen, én in Europa.
In bijna alle islamitische landen hebben andersdenkenden, waaronder veel christenen, het zwaar te verduren.
Wat het beeld van de islam momenteel het meest bepaalt, zijn radicalisering, haat, intolerantie en geweld tegen andersdenkenden.
Zaken die botsen met de waarden die in Nederland gekoesterd worden,
ja wat meer is: die haaks staan op basiswaarden van het christendom.
De SGP is een partij die staat en gaat voor een samenleving waarin alle mensen doordrongen zijn van de ernst en beloften van het unieke Evangelie.
Vanuit die overtuiging kan de SGP onmogelijk de opvatting delen dat alle godsdiensten gelijk zijn.
Dat is niet zo.
Niet alleen inhoudelijk zijn er hemelsbrede verschillen, in het licht van onze geschiedenis en cultuur is het ook historisch onjuist alle religies over één kam te scheren.
Moskeeën zijn allesbehalve een verrijking voor Nederland, net zomin als uitingen van andere godsdiensten en ideologieën dat zijn, waar Jezus Christus niet in het middelpunt staat.
In één adem moet daar het christelijke basisprincipe aan worden toegevoegd dat alle mensen gelijkwaardig zijn en recht hebben op bijvoorbeeld scholing, werk, inkomen en een goede gezondheidszorg.
Dat uitgangspunt verplicht tot het bestrijden van achterstelling en onrecht.
En als het gaat om de toelating van asielzoekers en anderen die hun heil in Nederland zoeken, komt het aan op het vinden van een goed evenwicht tussen enerzijds rechtvaardigheid en anderzijds barmhartigheid.
Er is in de voorbije kabinetsperiode veel geïnvesteerd in nieuwe wetten en maatregelen die ertoe moeten leiden dat het in Nederland goed samen leven is en blijft.
Dat vergde en vergt veel aanpassingen, vooral van degenen die tot dan toe dachten dat wie eenmaal ‘binnen’ was figuurlijk evenééns binnen was.
De tijd van de vrijblijvendheid is voorbij.
Naast rechten zijn er plichten, die ook daadwerkelijk moeten worden nageleefd.
Van niemand mag verwacht worden dat hij of zij de schutskleur aanneemt van de (platte) Nederlandse massacultuur, maar iedereen is wél gehouden zich aan de Nederlandse wetten en regels te houden.
Dat is wel het minste.
Bovendien mag verwacht worden dat wie hier, al dan niet tijdelijk, wil blijven, zich de moeite getroost om zichzelf ook zelfstandig te kunnen redden.
Een verplichte inburgering blijft nodig, al was het maar om het dichtbevolkte Ne-derland voor iedereen leefbaar te houden.
Iedereen heeft er baat bij als de nieuwkomers op eigen benen kunnen staan.
- De uitvoering van de Wet Inburgering moet voortvarend ter hand worden genomen.
Gemeenten moeten door het Rijk financieel en bestuurlijk in staat worden  gesteld om daar lokaal handen en voeten aan te geven.
Daarnaast moeten er  middelen gereserveerd worden om ook oudkomers met een achterstand alsnog een inburgeringcursus te laten volgen.
- In de inburgeringcursus moet uitdrukkelijk aandacht zijn voor het probleem van het antisemitisme.
- De mogelijkheden om er een dubbele nationaliteit op na te houden moeten worden beperkt tot gevallen waarin het land van herkomst het opgeven van de ‘herkomstnationaliteit’ feitelijk of juridisch onmogelijk maakt.
Ook  vluchtelingen van  wie om veiligheidsredenen niet kan worden gevergd dat ze in het land van herkomst een afstandsverklaring vragen, mogen de dubbele nationaliteit houden.
- Gestimuleerd moet worden dat nieuwkomers zich zo snel mogelijk  laten naturaliseren.
Wie in woord en<U+F02F>of daad er blijk van geeft een gevaar te zijn voor onze  samenleving moet het Nederlanderschap (kunnen) worden ontnomen.
- Spreiding van allochtonen is nodig om te voorkomen dat probleemwijken nog verder verloederen.
Dat kan indirect door de verantwoordelijke instanties in staat te stellen allochtonen geen woonruimte toe te kennen als het percentage allochtonen  in een bepaalde wijk te hoog wordt.
- Het probleem van de ‘zwarte scholen’ kan het best en het meest effectief worden bestreden door te werken aan een evenwichtiger samenstelling van de bevolking  in de wijken.
Discriminatie op basis van ras, afkomst of huidskleur is in strijd met de bijbelse  gelijkwaardigheid van mensen.
Een krachtige bestrijding daarvan blijft nodig.
- Met name in het onderwijs en op de arbeidsmarkt zijn er nog veel achterstanden te overwinnen.
Overheid en sociale partners moeten zichzelf verplichten tot een  extra inspanning om die achterstanden in te lopen en weg te werken.
Gelet op de omvang van de groep die het aangaat én gelet op de aard van de problemen die spelen, is speciale aandacht voor de islamieten gerechtvaardigd.
Nu al staan ruim 1 miljoen personen als zodanig te boek, waarmee de islam de snelst groeiende godsdienst in Nederland is.
Nogal wat problemen concentreren zich juist bij de radicalen onder hen, met name onder jongeren.
In plaats van zich aan te passen, blijken zij zich af te zetten tegen Nederland, en heus niet alleen omdat dat ‘hoort’ bij hun leeftijd.
Het is ook terug te voeren op (sociale) achterstanden en past in het wereldwijde beeld van een opkomende, radicale en compromisloze islam.
Mede om gettovorming en een gevaarlijk isolement te voorkomen, is (de opbouw van) een ‘islamitische zuil’ hoogst onwenselijk.
De AIVD, maar ook anderen, waaronder ook de moslimgemeenschap zelf, moeten  alert blijven op radicalisering onder met name jongeren.
Gebeuren er op islamitische scholen of in moskeeën dingen die niet door de beugel kunnen (zoals het zaaien van haat of het verheerlijken van geweld), dan moeten die scholen en moskeeën gesloten worden.
De bouw van moskeeën mag niet worden bevorderd.
In ieder geval mag er geen vergunning worden verleend voor de bouw van opzichtige ‘megamoskeeën’.
Radicaal-islamitische invloeden vanuit het buitenland, waaronder de komst van haatzaaiende imams naar Nederland, worden met kracht tegengegaan.
Antisemitisme leeft breed onder moslims, waarbij de diepgewortelde Jodenhaat nog wordt aangewakkerd door radicale zenders en andere media, die er alles aan  doen om het westen, Israël in het bijzonder, te demoniseren.
Nederland moet  daarom al het mogelijke doen om zulke zenders te  blokkeren en ook internationaal aandringen op en werken aan harde maatregelen.
- Uitingen van antisemitisme, waaronder het ontkennen van de holocaust, moeten  consequent  en hard worden aangepakt.
Het  OM laat dit punt nog té veel sloffen.
Politiek asiel is een recht dat van oudsher verleend werd aan mensen die in het gebied waar ze vandaan kwamen, vervolgd werden en gevaar liepen ‘voor lijf en leden’.
Mensen in nood dus, die, als ze teruggestuurd werden niet zeker waren van hun leven.
Voor deze ‘noodgevallen’ moet er, ondanks het feit dat Nederland een klein land is met een relatief hoog inwonertal, plaats zijn.
Dat is een kwestie van christelijke barmhartigheid.
De andere kant van de medaille is dat asiel in principe tot dit soort noodgevallen beperkt moet worden, en dat, als ‘de kust weer veilig is’, terugkeer naar het land van herkomst in de rede ligt.
Alleen zo kan er ook weer plaats komen voor weer ánderen die in nood verkeren.
Nog steeds blijkt dat de IND niet kan doen wat ze behoort te doen.
Daarom dient  de organisatie van de IND dringend te verbeteren.
- De behandeltijd van asielaanvragen moet drastisch worden bekort.
Hoe langer  een procedure loopt, hoe slechter het is - zowel voor betrokkenen zelf als voor de  draagvlak voor het asielbeleid.
- Vluchtelingen die in het land waar ze oorspronkelijk vandaan komen ‘gevaar voor lijf en leden lopen’ hebben het volste recht op asiel en mogen pas worden teruggestuurd als duidelijk  is dat de situatie weer veilig is en zij een normaal leven  kunnen leiden.
Bij twijfel geen terugkeer.
- Bij het opstellen van ambtsberichten op basis waarvan de regering bepaalt of een  herkomstland of -gebied (weer)  veilig is, moet meer aandacht gegeven worden  aan de vaak benarde positie van christenen.
- De scherpe eisen voor reguliere migratie  (inkomen, leeftijd, woning) moeten worden gehandhaafd.
- Een goed asielbeleid werkt alleen als daar een goed terugkeerbeleid aan vastzit.
Meer dan tot nu toe moet daar op worden ingezet, waarbij het zaak is dat Rijk en gemeenten elkaar ondersteunen, niet tegenwerken.
Het mag in geen geval meer  voorkomen dat uitgeprocedeerde asielzoekers en hun gezinnen die zelf  loyaal meegewerkt hebben aan hun terugkeer op straat terechtkomen.
Te veel uitgeprocedeerden vertrekken met onbekende bestemming.
In de praktijk betekent dat dikwijls: illegaal verblijf in Nederland.
Terugkeer onder toezicht van de Nederlandse autoriteiten moet daarom uitgebreid worden.
De termijn voor vreemdelingenbewaring dient zo kort mogelijk te zijn, zeker als er kinderen bij betrokken zijn.
Voorkomen moet worden  dat gezinnen ‘uit elkaar worden getrokken’.
Er moet meer aandacht worden besteed aan de veiligheid  van vrouwen en alleenstaande minderjarige vreemdelingen (amv’s) die in opvangcentra verblijven.
De rechtsstaat is een groot goed, waard om zuinig op te zijn dus.
Kern daarvan is dat alle burgers, maar ook de overheid, zich houdt aan de vastgestelde wetten
en dat er zorgvuldig wordt omgegaan met de diverse grondrechten.
Onlosmakelijk daarmee verbonden is dat er ook daadwerkelijk de hand wordt gehouden aan die regels en dat degenen die dat niet doen, worden gestraft.
Dat behoort tot het wezen van de taak van de overheid: het zorgen voor orde en veiligheid en het bevorderen van recht en gerechtigheid.
De overheid is immers Gods dienaresse.
Het vertrouwen in de overheid is lang sterk op de proef gesteld, onder meer door onrustbarend hoge cijfers over criminaliteit en vandalisme.
Het gevolg was dat ‘gewone mensen’, die hier steeds vaker de dupe van werden, het gevoel kregen door de overheid in de steek te zijn gelaten.
Dat ‘onveiligheidsgevoel’ is nog eens extra aangewakkerd door de begrijpelijke angst voor terroristische aanslagen.
Weliswaar is er op dit terrein in de afgelopen periode winst geboekt, maar er is méér nodig.
Té veel zaken blijven onopgelost of onafgedaan, terwijl veel daders er nog te makkelijk van af komen.
En de ‘waarden-en-normen-discussie’ is bij lange na nog niet af.
Ondertussen praat ‘Den Haag’ al jaren over de kloof tussen burgers en bestuur en is er veel tijd verdaan met even oude als kansloze voorstelletjes om het staatsrecht te ‘vernieuwen.
Alsof dát het probleem is!
Waar de burger beter van wordt, ja zelfs récht op heeft, zijn vertegenwoordigers die staan voor hun zaak,
die betrouwbaar en integer zijn.
Bestuurders die ook daadwerkelijk iets voor hem of haar betekenen.
Niet met woorden, maar met daden.
Niet over x jaar, maar binnen een redelijke termijn en zonder overbodige rompslomp.
Alleen zó kan iets van het verloren vertrouwen teruggewonnen worden.
De eerste, meest zichtbare schakel in de keten van rechtshandhaving, is de politie.
Kan die goed uit de voeten, dan is dat al het halve werk.
Nadat de politieorganisatie al diverse malen is gereorganiseerd, moet de inzet nú zijn om te ‘voorkomen’ en te ‘genezen’, dat wil zeggen: door duidelijk aanwezig te zijn om overtredingen en misdrijven te voorkomen en door daders op te sporen en in te rekenen als er toch over de schreef is gegaan.
Boeven vangen dus.
Er moet meer geld beschikbaar komen voor extra mankracht en middelen bij de  politie.
Enkele terreinen verdienen hierbij speciale aandacht: mensenhandel en  kinderporno.
Wil van de bestrijding daarvan goed werk kunnen worden gemaakt, dan moet het aantal rechercheurs met minstens 250 man worden uitgebreid.
Verdere centralisatie van de politieorganisatie is ongewenst.
Ook in kleine kernen en buurten van (grote) steden moet de politie present en goed bereikbaar zijn.
De aangifte moet minder tijdrovend en makkelijker worden.
Op diverse plaatsen zijn er heel goede ervaringen opgedaan met toezichthouders.
Dat is reden genoeg om het (financieel) mogelijk te maken dat gemeenten toezichthouders in kunnen blijven zetten, niet als vervanging van, maar ter aanvulling op het  werk van de politie.
- Dat de politie nog steeds werkt met allerlei verschillende informatiesystemen is te  zot voor woorden.
Er  moet daarom op korte termijn één ‘nationale database’ komen waarop alle politiekorpsen voor hun informatievoorziening terecht  kunnen.
- Omdat de criminaliteit, mede door de internationalisering van de misdaad, steeds complexer wordt, is het van belang dat het gemiddelde opleidingsniveau van politiefunctionarissen toeneemt.
Er dient daarom meer geld vrijgemaakt te  worden voor meer  opleidingsplaatsen op het niveau van het hoger beroepsonderwijs en  het wetenschappelijk onderwijs.
De plaag van het opkomend (islamitisch) terrorisme is in de wereld van vandaag één van de grootste gevaren.
Ook Nederland kreeg er met de moord op Van Gogh mee te maken.
Serieuze bedreigingen aan het adres van politici leidden er daarna toe dat er voor Nederlandse begrippen ongekende beveiligingsmaatregelen moesten worden genomen.
De gebeurtenissen in onder meer het Midden-Oosten, Amerika, Spanje en Engeland bewijzen dat alertheid noodzaak is en blijft.
De bestrijding van het terrorisme is gediend met meer intensieve samenwerking  en de uitwisseling van informatie tussen alle relevante instanties,
ook internationaal.
- Veiligheidsdiensten moeten over voldoende mogelijkheden en middelen beschikken om hun taken naar behoren uit te kunnen voeren.
- Bij het ‘volgen’ van verdachte personen of organisaties is de bescherming van onschuldige burgers belangrijker dan de privacy van degenen die mogelijk kwaad in  de zin hebben.
- Islamitische liefdadigheidsorganisaties waarvan het vermoeden bestaat dat zij  (voor een belangrijk deel) gefinancierd worden vanuit het buitenland en waarbij er  een verdenking is van mogelijk gevaarlijke connecties, moeten verplicht kunnen worden controle toe te staan op hun boekhouding.
Het waarden-en-normen-debat blijft hard nodig.
En hoewel het effect ervan niet overschat moet worden (kwaadwillenden trekken zich er niks van aan), is het toch goed als mensen worden aangezet tot nadenken over goed en kwaad, het verschil tussen mijn en dijn en de gevolgen van hun eigen doen en laten.
Ook als het gaat over de handhaving van recht en orde geldt dat voorkomen nog altijd beter is dan genezen.
Fatsoen is niet af te dwingen, dat is zeker waar, maar onfatsoenlijk of onheus gedrag kan wél benoemd én aan de kaak worden gesteld.
Dat is een kwestie van beschaving.
En wie anderen intimideert of zelfs terroriseert, moet gewoon worden opgepakt.
Dat is een kwestie van recht en orde!
Als het aantasten van andermans naam en goede eer al niet mag, dan geldt dat zeker voor de Naam en goede eer van de Allerhoogste!
Godslastering moet daarom strafbaar zijn en blijven.
De strafbepaling over smalende Godslastering mag  geen dode letter zijn en moet, als optreden op basis daarvan niet mogelijk is,  worden aangescherpt.
Gemeenten die ernst maken van een ‘vloekverbod’, moeten daarvoor de ruimte hebben.
- Nogal wat mensen doen alsof de wereld van henzelf is.
Zo zorgen ze voor veel overlast.
Daar is maar één remedie voor: lik-op-stuk.
- Soft- en harddrugs zijn schadelijk voor de gebruikers ervan en zorgen voor veel ellende, ook in gezinnen en families.
Alleen al om die redenen is vergoelijking of legalisering van drugs(gebruik) onaanvaardbaar.
Daarom moet het beleid aangescherpt worden en gaan alle coffeeshops op slot.
- De cijfers wijzen het uit: steeds meer Nederlanders raken verslaafd aan een of andere vorm van gokken, met alle gevolgen van dien, ook voor gezinnen!
In plaats van dat de regering daar iets aan doet, profiteert ze ervan.
Dat moet anders.
Om te beginnen door laagdrempelige gokmogelijkheden te verbieden.
Ook moet de Staatsloterij worden afgeschaft.
Echter: zolang het bestaande gedoogbeleid blijft bestaan, moet de kansspelbelasting stevig worden verhoogd om op die  manier het gokken tegen te gaan.
- Geweld en agressie tegen ambulancepersoneel, buschauffeurs, politieagenten, brandweerlieden en andere hulpverleners en<U+F02F>of dienstverleners moet extra zwaar worden bestraft.
- Het moet makkelijker worden verhaal te halen bij de ouders van jongeren die willens en wetens vernielingen aanrichten of anderszins schade veroorzaken.
Het is fnuikend voor het rechtsgevoel, en dus ook voor het vertrouwen in de rechtsstaat, als criminelen er met een straf van af komen die nauwelijks als een straf ervaren wordt.
Even slecht is het als veroordeelden, omdat  er te weinig cellen zijn binnen de kortste keren weer vrij rond lopen.
Zoals het evenzeer ergerniswekkend is als strafzaken te lang  duren.
Om verdere erosie van het overheidsgezag te voorkomen, moet er van deze knelpunten meer werk worden gemaakt.
Tegelijkertijd geldt dat ons er veel aan gelegen moet zijn om te investeren in een eerlijke herkansing voor degenen die hun straf hebben uitgezeten.
Er kan en moet véél meer  gebeuren om ex-gedetineerden te begeleiden  in de gevangenis, maar daarna ook erbuiten.
Wie eens steelt, is níet altijd een dief!
Er moeten meer cellen komen.
In de meeste gevallen is er ook geen bezwaar tegen om twee of meer personen in één cel op te sluiten, als dat noodzakelijk is.
- Veelplegers moeten langer kunnen worden opgesloten.
- Taakstraffen moeten ook echt een straf zijn voor degenen die ze opgelegd krijgen.
- Ex-delinquenten moeten verplicht begeleid worden, bijvoorbeeld door een ‘buddy’  of een ander die zich om hem of haar bekommert.
De overheid moet daar voldoende middelen voor beschikbaar stellen.
- Onverbeterlijke delinquenten moeten in werkkampen worden opgesloten en ‘heropgevoed’.
- Er moet een eind komen aan de praktijk dat gevangenen vervroegd worden vrijgelaten.
- Voor uitzonderlijk ernstige en onomstotelijk bewezen gevallen van moord, zoals oorlogsmisdaden of aanslagen gepleegd met een terroristisch motief, moet het  (weer) mogelijk zijn om de doodstraf uit te spreken.
De Grondwet begint met een groot aantal grondrechten.
Die hebben ieder een eigen ontstaansgeschiedenis en waarde.
Alleen al om die reden is het onjuist om artikel 1 van de Grondwet te verheffen tot een soort superartikel waarvoor alle andere rechten moeten  wijken.
Op die manier zou de gelijkheidsideologie van de Verlichting worden opgelegd  aan iedereen en zouden grote groepen mensen die er anders over denken monddood  worden gemaakt.
De Grondwet zou overigens aan waarde winnen als die zou worden voorzien van een inleiding waarin  duidelijk verwezen wordt naar de christelijke wortels  van de Nederlandse staat.
Artikel 1 van de Grondwet mag niet gaan fungeren als maatstaf voor alle andere  artikelen.
Grondrechten zijn niet onbegrensd en houden elkaar in balans.
Daarom is het aanbrengen van een rangorde in de grondrechten onverstandig en ongewenst.
De Grondwet dient te worden voorzien van een préambule waarin aandacht wordt besteed aan met name de strijd die werd gevoerd voor de vrijheid voor mensen om God te dienen overeenkomstig wat God ons in Zijn Woord voorhoudt.
Waar burgers zich niet of nauwelijks druk om maken, zijn de typisch Haagse discussies over het middenbestuur of over de vraag of de kabinetsinformateur nu door de Koningin  of door de Kamer moet worden aangewezen.
Klachten van burgers over overheidsdiensten gaan veelmeer over ingewikkelde procedures, lange wachttijden en de ‘papierberg’  waar ze tegenop lopen.
En over het feit dat ‘hun’ woonplaats wordt gedwongen op te  gaan in een grotere gemeente.
Dát zorgt voor verwijdering tussen de Nederlanders en hun bestuurders.
Daarom moet er alles aan worden gedaan om aan díe problemen het  hoofd te bieden.
Dat doe je niet met allerlei  door politici bedachte staatsrechtelijke en  bestuurlijke foefjes, maar door de dagelijkse praktijk van ‘de mensen in het land’ serieus te nemen en daadwerkelijk iets aan hun klachten te doen.
En door eerlijk en betrouwbaar te zijn!
De representatieve democratie zoals die in Nederland al jaren functioneert, voldoet in het algemeen best goed.
Dat mag ook wel eens gezegd worden!
Politici die het doen voorkomen dat het anders is en zo zélf bijdragen aan een slinkend vertrouwen, moeten vooral bij zichzelf te rade gaan.
- Gemeenten mogen alleen nog worden heringedeeld als het initiatief komt vanuit  de lokale gemeenschap zelf of als zij duidelijk niet in staat zijn hun takenpakket uit te voeren.
- De gemeentelijke autonomie moet worden versterkt; het aantal medebewindstaken dient te worden teruggedrongen.
Bij voorkeur wordt een overheidstaak aan  één bestuurslaag opgedragen.
Op die manier kan tevens de ‘bestuurlijke drukte’  worden ingeperkt en wordt zichtbaar welke bestuurslaag verantwoordelijk is voor  een bepaalde taak.
- Zoveel mogelijk decentrale taken moeten door middel van objectieve verdeelmaatstaven uit het provincie- en Gemeentefonds worden bekostigd.
- Omdat niet alle gemeenten en niet alle provincies even groot zijn, mogen er best verschillen zijn in de takenpakketten.
- De SGP is geen voorstander van de gekozen burgemeester.
De huidige praktijk  dat de gemeenteraad een belangrijke stem in het kapittel heeft bij de benoeming van een nieuwe burgemeester is positief.
- Door de inkrimping van het gemeentelijke ‘belastinggebied’ hebben gemeenten  veel vrijheid voor het voeren van een eigen beleid in moeten leveren.
Om gemeenten meer armslag te geven, moeten zij weer ruimte krijgen om eigen inkomsten te verwerven.
- Er kan en  moet meer gesneden worden in het aantal (advies)commissies op lokaal, provinciaal en landelijk niveau.
- Om meer slagvaardig te kunnen zijn, moeten allerlei procedures worden bekort,  bijvoorbeeld bij de aanvraag van vergunningen, ontheffingen of andere regels  waarmee burgers direct te maken hebben.
- Waterschappen spelen vanouds een belangrijke rol in het  ‘waterbeleid’.
Dat moet  zo blijven.
Waterschappen dienen te zorgen voor ‘droge voeten’ (dus: goede waterkeringen) en schoon water (goed kwantiteits- en kwaliteitsbeheer).
Willen ze deze taken goed uit kunnen voeren, dan moeten er voldoende middelen over de  brug komen.
‘De aarde is des Heeren, mitsgaders haar volheid, de wereld en die daarin wonen’ (Psalm 24:1).
Duidelijker kan niet gezegd worden dat niet wij het hier voor het zeggen hebben, maar God.
Het is Zijn aarde!
Wij mensen zijn rentmeesters, zoals dat zo mooi heet.
Onze taak is het om Gods eigendom te beheren.
We mogen dat doen, maar wél in Zíjn zin!
Hoe?
Ook daarover laat de Schepper Zijn licht schijnen.
Direct al na de voltooiing van Zijn scheppingswerk, geeft God aan de mens de opdracht om de aarde te bouwen en te bewaren.
Die twee woorden bevatten een opgave tot op de dag van vandaag.
Bouwen, dat wil zeggen: gebruik maken van de mogelijkheden die in de schepping voorhanden zijn.
Bewaren, dat houdt in: er zorgvuldig mee omgaan, opdat ook onze kinderen en kleinkinderen er gebruik van kunnen maken en ervan kunnen genieten.
Dat is vaak passen en meten, en al helemaal in een dichtbevolkt land als het onze, waar allerlei belangen, wensen en eisen met elkaar strijden.
De ruimte, en dus de mogelijkheden zijn nu eenmaal beperkt.
Boeren lopen daar tegenop, net als huizenbezitters, mensen die werkzaam zijn in de bouw of in de transportsector.
En automobilisten en reizigers met trein of bus weten er eveneens over mee te praten.
Dat is en blijft zoeken naar een goede balans.
Want wil Nederland leefbaar zijn en blijven, dan zal er naast de nodige aandacht voor het ‘bouwen’, eveneens oog moeten zijn voor al het mooie en schone dat het waard is om te bewaren.
Hier en elders!
Leuk of niet, feit is dat het Nederlandse landbouwbeleid grotendeels gemaakt wordt in Brussel.
De speelruimte van ‘Den Haag’ is gering.
Waar nog bijkomt dat ook Europa gebonden is aan internationale afspraken over handel en tarieven, ook voor (landbouw)producten.
De ‘liberalisering’ die op die manier groeit, is bedreigend voor veel Nederlandse boeren en tuinders, omdat ze moeilijk kunnen opboksen tegen grote(re) spelers op de wereldmarkt.
Steeds meer boeren moeten daarom noodgedwongen stoppen.
Triest!
De SGP pleit voor een levensvatbare plek voor boeren en tuinders in ons land.
De sector kan daar zelf aan bijdragen door alles op alles te zetten om ‘bij te blijven’ en goede kwaliteit te leveren.
De regering kan helpen door minder administratieve en financiële lasten op te leggen
en door (gezonde) nieuwe ontwikkelingen aan te moedigen.
Bedrijfsovernames aan jonge boeren moeten verder worden gestimuleerd.
De papieren rompslomp moet tot een minimum teruggebracht worden.
Europese regels moeten in alle lidstaten gelijk worden toegepast en gehandhaafd (gewasbeschermingsmiddelen!).
De exportsubsidies en importheffingen  moeten geleidelijk worden afgebouwd, waarbij een termijn in acht moet worden genomen van zeven jaren.
Daar staat tegenover dat de bestaande inkomenssteun (toeslagrechten) niet mag worden afgebouwd.
Europese gelden voor plattelandsontwikkeling moeten vooral ten goede komen aan agrarische doelen.
Er moet meer worden geïnvesteerd in mestbewerking en -verwerking.
Greenports (glastuinbouw, bollen- en bomenteelt) zijn waardevol en economisch  van grote betekenis.
De overheid moet de aanleg en ontsluiting van deze ‘groene havens’ stimuleren.
Om meerdere redenen is het zinvol om de rol van de landbouw bij de energieproductie te vergroten (o.a. biodiesel!).
Dat kan door deze ontwikkeling fiscaal én  anderszins te ondersteunen.
Tuinders die willen overschakelen op duurzame productiemethoden, moeten daarbij worden geholpen.
Goede landbouwgrond mag niet ontpolderd worden.
Terecht is er toenemende aandacht voor de kwaliteit van ons voedsel.
De schandalen die de laatste jaren in Nederland en daarbuiten veel ophef veroorzaakten, drukken ons met de neus op het feit dat we met onze massaproductie en monocultures wel erg kwetsbaar zijn.
Voor de producenten, die heel makkelijk in een kwaad daglicht kunnen komen te staan, moet dit een les zijn om het maximaal mogelijke te doen om op een eerlijke manier hoogwaardige en gezonde producten af te leveren.
Daar hoort onlosmakelijk bij dat recht wordt gedaan aan de dieren die aan onze zorgen zijn toevertrouwd.
Als de Bijbel ons voorhoudt dat ‘De rechtvaardige het leven van zijn beesten kent’, heeft dat óók veehouders en transporteurs iets te zeggen!
Biologische landbouw moet veel meer worden gestimuleerd, met name door biologische producten dichter bij de klant te brengen.
- De overheid moet er zorg voor dragen dat er een voedselketen blijft die gegarandeerd vrij is van genetisch gemanipuleerd ‘materiaal’.
- Bij genetische manipulatie van en met dieren dient strikt te worden vastgehouden  aan het uitgangspunt ‘nee, tenzij’.
Het mengen van diersoorten is geen optie.
- Er geldt geen pardon voor bedrijven die ‘rommelen’ met (grondstoffen voor)  voedsel.
- Voedselvernietiging is zonde – letterlijk en figuurlijk.
Initiatieven die worden ondernomen om zo  weinig mogelijk voedsel verloren te laten gaan, verdienen steun.
- Het massaal doden van vee en de vernietiging van alle vlees bij uitbraken van zeer besmettelijke dierziekten zoals bijvoorbeeld mond- en klauwzeer, zijn niet te  verdedigen en mogen in principe dus ook nooit meer voorkomen.
Nederland moet zich op dit punt inzetten voor een ander (Europees) beleid.
- Koeien horen (’s zomers) in de wei.
De overheid kan en moet dat promoten door weidegang te koppelen aan faciliteiten voor duurzaam ondernemen.
- Er dient scherp(er) te worden toegezien op diertransporten.
Het gesleep met  beesten door Europa is slecht, al  was het maar uit een oogpunt van dierziekten.
Wat je bij boeren op het land ziet, zie je ook op zee: steeds meer vissers houden het hoofd niet meer boven water.
Terwijl Nederland, al was het maar door haar ligging aan de zee, vanouds toch een land is waar heel veel hardwerkende vissermannen de kost verdienen en Nederlandse visserijproducten bijdroegen tot een positieve handelsbalans met het buitenland.
Dat moet zo blijven!
Nederland moet in Brussel het pleit voeren voor meerjarige in plaats van eenjarige visquota.
- Europese regels, o.a. over aanlandingen en pk’s van kotters, moeten in héél Europa identiek worden toegepast en gecontroleerd.
- De visserij (inclusief schelpdiercultures) dient een redelijke tijd te krijgen om te ‘verduurzamen’.
De overheid kan daarbij helpen door zo’n omslag ook financiéél  aantrekkelijk te maken.
Nederland kent niet één, maar meerdere karakteristieke landschappen.
Voor een klein deel zijn die min of meer natuurlijk gegroeid, voor het grootste deel zijn die het resultaat van vaak eeuwenlang menselijk ‘beheer’.
Behoud van ‘het Nederlandse landschap’ is noodzakelijk, allereerst ter wille van dat landschap en de flora en fauna zélf, en ook omdat veel mensen er op adem kunnen komen.
De veldpolitie moet terug, al was het maar om de jacht op stropers en vervuilers te heropenen!
Natuurbeheerders die aantoonbaar goede initiatieven ontwikkelen, moeten recht krijgen op een financiële vergoeding.
Bij verwerving van landbouwgrond voor natuur moet voorrang worden gegeven aan agrarisch en particulier natuurbeheer boven aankoop door de overheid.
Reeds gesloten natuurbeheercontracten moeten zoveel mogelijk worden verlengd.
Nederland is één van de dichtstbevolkte landen ter wereld.
Dat betekent woekeren met en op de schaarse grond.
De regering heeft daar al heel wat nota’s over geschreven, soms met heel verschillende uitkomsten.
Voor de SGP is een vast ijkpunt dat gemeenten en provincies voldoende ruimte moeten hebben voor het voeren van een eigen beleid.
Zo kan adequaat worden ingesprongen op lokale wensen en mogelijkheden, ook en met name als het gaat om het wonen.
Speciale aandacht is nodig voor mensen die minder verdienen.
In het huidige beleid komen die er namelijk maar bekaaid af.
Woningbouwcorporaties moeten hun vermogen gebruiken om betaalbare (huur)woningen te bouwen.
Gemeenten moeten de vrijheid hebben om voldoende te kunnen (laten) bouwen  om onderdak te bieden aan de lokale bevolking.
Om de groene gebieden zo groen mogelijk te houden, moet bij het aanwijzen van  grotere bouwlocaties gekozen worden voor geconcentreerde spreiding.
In de praktijk betekent dat groei van met name middelgrote steden.
- In stedelijke gebieden moet eerst en vooral geïnvesteerd worden in achterstandswijken.
- De overheid draagt zorg voor voldoende betaalbare (huur)woningen voor met  name diegenen die in de lagere inkomensklassen zitten.
- De achterstanden bij het restaureren van monumenten moeten zo snel mogelijk worden weggewerkt.
Daarbij moeten de verschillende soorten monumenten evenredig aan bod komen.
Een apart probleem is dat de huizenmarkt kampt met een hoge vraag en een laag aanbod.
De enorme prijsopdrijving die daarvan het gevolg is, maakt het voor o.a. (jonge) starters bijna onmogelijk om een geschikte woning te vinden en te financieren.
Aangezien de vraag naar woonruimte door de overheid nauwelijks te beïnvloeden is, kan de druk op de woningmarkt het best verlicht worden door het aanbod te vergroten.
Daar kan het vereenvoudigen van de bestaande regels bij helpen.
Extra voorzieningen voor starters en anderen die minder te besteden hebben, kunnen eveneens meer lucht geven.
In de woningbouw moeten de bestaande regels en procedures worden vereenvoudigd en versoepeld.
- Het moet makkelijker worden om bestaande woningen ‘uit te breiden’ met bij- en uitbouw ten behoeve van gezinnen en<U+F02F>of familieleden.
- Voor starters op de woningmarkt moet de overdrachtsbelasting worden afgeschaft.
Lokale startersfaciliteiten dienen door het Rijk te worden ondersteund.
- De belastingaftrek voor hypotheken blijft voor de bestaande gevallen intact.
Voor  nieuwe hypotheken moet de rente slechts aftrekbaar  zijn voor schulden van  maximaal 400 duizend  euro.
- Op termijn moet worden bekeken of het haalbaar en zinvol is de maximale hypotheekrenteaftrek geleidelijk verder te verlagen onder gelijktijdige verlaging van de overdrachtsbelasting en andere woning-gerelateerde belastingen, zoals het fiscale eigen-woningforfait.
Naarmate meer mensen meer mogelijkheden hebben om zich te verplaatsen, neemt de behoefte om op pad te gaan toe.
Dat daar ook grenzen aan zijn, ervaren velen iedere dag aan den lijve.
Het verkeer loopt dagelijks vast, terwijl het openbaar vervoer nog lang geen volwaardig alternatief is.
Het is een illusie te denken dat in een zó vol land als het onze, files en andere vervoersproblemen op korte termijn opgelost zijn.
Al was het maar omdat de bevolking blijft groeien en de ruimte (relatief gezien) minder wordt, zeker in en om de Randstad.
Aan soms pijnlijke keuzes valt dan ook niet te ontkomen.
Uitgangspunt daarbij is dat de intensiefste gebruiker en ergste vervuiler ook het meest betaalt.
Dat is wel zo eerlijk, en hopelijk vormt het een rem op nóg meer overlast en overbelasting.
Om het verkeer veiliger (en ook iets schoner) te maken, moet er een variabele maximumsnelheid komen en moet er meer gecontroleerd worden (ook op alcohol- en drugsgebruik).
Verder moet er meer aan verkeersonderwijs worden gedaan en zal er een ‘alcoholslot’ ingevoerd moeten worden voor bestuurders die betrapt zijn  op het rijden onder invloed.
- Er moet werk worden gemaakt van de invoering van een, afhankelijk van tijd en plaats verschillende, kilometerheffing.
Voor het oplossen van knelpunten in de infrastructuur moet er extra geld worden  uitgetrokken.
- Net als in veel omringende landen moet er een verbod komen op vrachtverkeer op zondag.
Het verkeersprobleem tussen Almere en Amsterdam moet worden opgelost door de stroomlijning en opwaardering van bestaande verbindingen plus een opwaardering van het openbaar vervoer.
Dus: geen tunnel onder het Naardermeer!
Gemeenten, provincies en waterschappen moeten worden gestimuleerd om fietspaden aan te leggen en te verbeteren.
Veiliger oversteekplaatsen en voldoende  fietsenstallingen bij bijvoorbeeld stations en winkelcentra kunnen eveneens helpen meer mensen wat vaker de fiets te laten pakken.
Er moet meer geld worden uitgetrokken voor het bevorderen van het openbaar vervoer.
- De Betuwelijn mag niet oneerlijk concurreren met de binnenvaart.
- Het schrappen van de Zuiderzeelijn (Amsterdam-Groningen-Hamburg) is onontkoombaar.
Daarom moet er gewerkt worden aan alternatieven waar het noorden baat bij heeft.
- Bekeken moet worden of internationale ‘treinshuttles’ (treinen geschikt voor trailervervoer) veel verkeer van de (auto)wegen af kunnen halen.
Schiphol kan om verschillende redenen niet blijven groeien op de huidige locatie.
Uitbreiding, indien echt noodzakelijk, moet daarom elders plaatsvinden, waarbij te  denken is aan een eiland in zee.
Relatief goedkoop en gegarandeerd het schoonst is vervoer over water, de  zee en binnenvaart dus.
Regelingen om het aantrekkelijk te maken oude schepen  milieuvriendelijk om te bouwen, moeten worden uitgebouwd.
De knelpunten in het vaarwegennet moeten voortvarend worden aangepakt, inclusief het noodzakelijke onderhoud.
De tweede Maasvlakte moet goed bereikbaar zijn voor de binnenvaart.
De vraag naar energie neemt wereldwijd fors toe, terwijl het aanbod achterblijft.
De prijsstijging die daarvan het gevolg is, drukt nu al zwaar op de economie.
Daar komt bij dat we voor onze energie sterk afhankelijk zijn van anderen, waaronder veel landen en regio’s die om hun instabiliteit en corruptie slecht bekend staan.
De verre aanvoer maakt ons daarbij extra kwetsbaar.
Voeg hier de gevreesde klimaateffecten bij (CO²), en iedereen beseft dat één van de moeilijkste opgaven waar we voor staan, is ervoor te zorgen dat er voor iedereen voldoende (schone) energie beschikbaar blijft.
Dat is onder andere een kwestie van ‘energiebewust’ gedrag, iets waar de regering via heffingen en beloningen aardig in sturen kan en waar Nederland ook internationaal een taak heeft liggen.
Want de zorg voor gezond water en lucht en een schone bodem houdt niet op bij de landsgrenzen.
Als ergens geldt, dat goed rentmeesterschap bittere noodzaak is, dan is het wel hier.
Bij renovatie van bestaande woningen moet de energieklasse verbeterd worden.
Aanschaf van zuinige(r) apparaten en systemen moet nóg meer worden gestimuleerd.
Onderzoek naar en toepassing van goedkoop te produceren zonnecellen moet  sterker aangezet worden.
Zeker in Nederland, in het bijzonder voor onze kust, moet meer te halen zijn uit windenergie.
Wie wind vangt, zal energie oogsten.
Betere benutting van biomassa levert meer schone energie op en daarom moet  benutting van biomassa worden gestimuleerd.
Kernenergie is een aanvaardbare tussenoplossing zolang het niet mogelijk is op een verantwoorde manier aan onze noodzakelijke energiebehoefte te voldoen  door schone energiebronnen.
Borssele is een uitstekende locatie voor de bouw  van een tweede kerncentrale.
Gemeenten moeten verplicht worden een variabele afvalstoffenheffing (‘diftar’) in  te voeren, zodat iedereen betaalt voor zijn eigen hoeveelheid afval.
- Er moet een accijns op kerosine worden ingevoerd.
- Er moet werk worden gemaakt van de invoering van een afhankelijk van tijd en  plaats verschillende kilometerheffing.
- Er moet een (Europees) invoerverbod komen op illegaal gekapt hout, met name  uit de tropische regenwouden.
- Er moet een vuurwerkheffing worden ingevoerd.
- Roetfilters op (vracht)auto’s worden verplicht.
- Er moeten geen nieuwe afvalverbrandingsinstallaties meer worden gebouwd.
Storten is schoner en goedkoper dan verbranden.
Gelet op de steeds lagere ligging van Nederland en de klimaatvoorspellingen, is en blijft goed waterbeheer wezenlijk.
Trouwens, tien jaar geleden bleek in het rivierengebied nog eens hoe belangrijk het is om op dit punt waakzaam te blijven.
Wordt die oude waterstaatstaak verwaarloosd, dan lopen we letterlijk het risico kopje onder te gaan.
Bij ‘ruimtelijke’ besluiten, zoals de aanwijzing van bouwlocaties, moeten de implicaties van die besluiten voor de waterhuishouding veel gewicht in de schaal leggen.
Omdat veiligheid een eerste vereiste is, moet er altijd voldoende geld beschikbaar zijn voor noodzakelijke dijk- en kustversterkingen.
‘Geef ons heden ons dagelijks brood’.
Dit gedeelte uit het bekende gebed des Heeren drukt ons met de neus op het feit dat we, als het gaat om het levensonderhoud van onszelf en onze gezinnen, volledig afhankelijk zijn van God.
Zonder Zijn zegen heeft al ons werken geen zin.
Dat is een notie waar we niet genoeg van doordrongen kunnen zijn.
En áls we dat zijn, beseffen we eens te meer dat het een eer is om de ons gegeven gaven en talenten te gebruiken in de zin van Hem Die ze ons heeft toevertrouwd.
Dan zal het goed zijn en gaat de wel-vaart niet ten koste van het wel-zijn.
Dan mag er zegen worden verwacht!
Willen we onze bijbelse opdracht zo goed mogelijk kunnen uitvoeren, dan is in onze maatschappij een gezonde economische basis onmisbaar.
Bij het creëren van die basis is de rol van de overheid beperkt.
In essentie komt die rol neer op het aanmoedigen van de in de maatschappij aanwezige gaven en krachten.
Daardoor kan het particulier initiatief goed tot z’n recht komen, zodat ieders persoonlijke verantwoordelijkheid als rentmeester inhoud krijgt.
Ook hier geldt voor ieder mens de volop actuele scheppingsopdracht: bouw en bewaar de aarde.
En, nadat de mens z’n eigen gang ging: in het zweet uws aanschijns zult gij uw brood eten!
De andere kant van de medaille is dat de mens niet ongebreideld zijn gang mag gaan.
Hij heeft een duidelijke verantwoordelijkheid tegenover God
en tegenover zijn omgeving.
Die verantwoordelijkheid moet hij in eerste instantie zélf invullen.
Voor de overheid ligt er een taak om grenzen te trekken en om duidelijke normen te stellen, want ook in het economische leven openbaart zich maar al te snel de ‘ongebondenheid’ van de mensen.
De desastreuze gevolgen daarvan kennen we: uitbuiting van de aarde, voortdurende onrust en roofbouw op mensen en toekomstige generaties.
Daarnaast heeft de regering uitdrukkelijk de roeping om hen die niet, of minder goed inhoud kunnen geven aan hun verantwoordelijkheid, te helpen en te ondersteunen.
Dat is de overheid als ‘schild der zwakken’.
De doelstelling is natuurlijk niet om mensen afhankelijk te maken van ‘vadertje staat’, maar om ze verder te helpen, en waar mogelijk (weer) op eigen benen te leren staan.
Wat een zegen is de zondag!
Een geschenk van God, die Dag des Heeren.
Het mooiste van die dag is de verkondiging van de Boodschap van Wet en Evangelie, en de regering zou er veel aan gelegen moeten zijn om ruimte te maken voor dat heilzame Woord.
Meer rust op die dag zou bovendien een verademing zijn voor álle Nederlanders, om zo in de komende (werk)week weer een frisse start te kunnen maken.
Een onvergelijkbare dag, van harte aanbevolen!
De Zondagswet moet worden gehandhaafd en verbeterd om de centrale plaats  van de zondag als rustdag te behouden.
- De Winkeltijdenwet moet worden aangepast, en wel zodanig dat de winkels op  zondag gewoon weer gesloten zijn.
De gaten (het toeristisch regime bijvoorbeeld) in de bestaande wet dienen te worden gedicht.
- De Arbeidstijdenwet moet worden aangescherpt, zodat de zondag als rustdag wordt beschermd.
- Iedere werknemer die de zondag wil ‘heiligen’ en daarom op die dag niet wil werken, moet die vrijheid hebben en daar geen nadelige gevolgen van ondervinden.
Tijd om achterover te leunen is er echter niet.
Uit het verleden weten we dat het economische tij snel kan keren.
Zowel nationaal als internationaal zijn er ontwikkelingen gaande die de Nederlandse economie voor forse uitdagingen stellen.
Denk alleen maar aan de  betaalbaarheid van ons sociale zekerheidsstelsel, die een  enorme wissel trekt op onze  uitgaven.
Of aan de mondialisering, waardoor de concurrentie uit het buitenland steeds sterker wordt.
Oost-Europese landen zoals Polen, maar ook China en India, liggen om de  hoek.
Nadat Nederland in de achterliggende jaren minder dan gemiddeld presteerde, trekt de economie nu weer aan.
Bedrijven melden goede resultaten.
Daarnaast melden zich ook weer veel nieuwe ondernemers aan.
In lijn daarmee neemt het aantal arbeidsplaatsen toe en daalt de werkloosheid.
Of dat nu te danken is aan internationale ontwikkelingen of het beleid van het kabinet, of beide, het is een feit dat tot dankbaarheid stemt.
Wil Nederland het menselijkerwijs gesproken economisch redden, dan moet de regering zich in de komende kabinetsperiode richten op twee punten.
Eén: het stimuleren van het ondernemerschap.
Twee: investeren in innovatie en kennis.
Waar de regering rechtstreeks iets aan kan doen, is aan (een deel van) de kosten die bedrijven maken en aan de administratieve lastendruk.
Op dit punt heeft het tweede kabinet-Balkenende (met steun van de SGP) gelukkig al een aardige slag geslagen, maar er kan nog meer.
En dat moet ook wel, willen we het op kunnen nemen tegen oude en nieuwe kapers op onze kust.
De SGP wil hierbij vooral oog hebben voor een goed functionerend midden- en kleinbedrijf.
Het MKB maakt immers een belangrijk deel van de economie en de werkgelegenheid uit.
Om de prikkel tot ondernemerschap te vergroten en de internationale concurrentiepositie te verbeteren, moet de vennootschapsbelasting (VPB) verlaagd worden.
Dat werkt natuurlijk alleen als Nederland op dit punt in de pas loopt met andere Europese landen.
De verlaging van deze belasting dient gefinancierd te worden uit verbreding van de grondslag.
- Bij de belasting voor ondernemingen moet er gekeken worden naar een evenwichtige benadering tussen midden- en kleinbedrijf aan de ene kant en  het grootbedrijf aan de andere kant.
Vooral de belasting voor kleinere  ondernemers mag niet te hoog worden.
- De administratieve lastendruk moet blijvend worden verminderd.
Dit geldt niet alleen nieuwe regelgeving, maar vooral ook de bestaande regelgeving moet regelmatig tegen het licht worden gehouden om nut en noodzaak te toetsen.
Het kleinbedrijf heeft tot nu toe te weinig voordeel gehad van de vermindering van lasten.
- Het moet makkelijker worden om een bedrijf te starten.
Vooral  in het midden- en  kleinbedrijf (MKB) loopt men nog  veel te vaak op tegen  allerlei regels en bepalingen die een onnodige rem zijn op beginnend ondernemerschap.
Ondernemerschap moet een verplicht vak worden op alle HBO- en WOopleidingen die economisch gericht zijn.
De overheid moet in samenspraak met het bedrijfsleven initiatieven nemen  om de veiligheid van ondernemers te waarborgen.
Wie niet sterk (en groot) is, moet slim zijn.
Dit gezegde is wel bij uitstek van toepassing op Nederland.
Om de eenvoudige reden dat we, gelet op onze omvang en andere niet te beïnvloeden omgevingsfactoren, nu eenmaal groot noch sterk zijn.
Op de lange(re) termijn moet Nederland het dan ook vooral hebben van de kennis die we al in huis hebben en waar we hard aan moeten trekken om die op peil te houden.
Dat betekent dat zowel ondernemers als de overheid zullen moeten inzetten op de verdere ontwikkeling van kennis en innovatie.
Twee speerpunten daarbij zijn het milieu en de productieprocessen.
Lukt het inderdaad om te innoveren, dan geeft dat een goede uitgangspositie om de Nederlandse economie weerbaar en concurrerend te houden.
Er moeten kenniscentra komen waarin de nadruk ligt op onderzoek naar vernieuwingen en verbeteringen gericht op het verlagen van de  milieudruk en efficiënte productieprocessen.
Een belangrijke prioriteit is hierbij het stimuleren van processen die de noodzaak van 7*24 uursprocessen verminderen, zodat de zondag weer  een duidelijke rustdag kan worden.
- Het NWO-programma (Nationaal Wetenschappelijk Onderzoek) wordt uitgebreid  met een cluster voor toegepast wetenschappelijk onderzoek.
Het moet gaan om  onderzoek waarvan de praktische toepassing ten goede komt aan het Nederlandse bedrijfsleven.
- Universiteiten krijgen extra middelen om afgestudeerden te stimuleren een eigen bedrijf te beginnen dat gelieerd is aan de universiteit.
- Universiteiten moeten meer samen gaan werken met regionale bedrijven om de aansluiting van onderzoek en gebruik van de resultaten te verbeteren.
- Het Hoger Beroepsonderwijs (HBO) en universitair onderwijs moeten beter afgestemd worden op innovatie die aansluit bij de arbeidsmarkt.
De ministeries van Economische Zaken en Onderwijs moeten een plan van aanpak presenteren.
- Om de innovatie te bevorderen moeten er ‘gedereguleerde proefterreinen’ aangewezen worden voor terreinen waar nog geen adequate wetgeving voor is.
Daarop  kunnen, uiteraard met behoud van minimumwaarborgen voor de veiligheid, nieuwe en vernieuwende initiatieven worden ontplooid.
Minder bureaucratie betekent  zo meer bedrijvigheid.
Wie z’n leven zinvol wil besteden, kan dat het best doen door te leven ten dienste van God en van zijn naaste.
Dat kan door onder meer je belangeloos in te zetten voor anderen.
Velen doen dat: vrouwen, mannen, meisjes en jongens die op tal van manieren anderen een handje helpen.
Hun bijdrage aan de maatschappij is letterlijk en figuurlijk van onschatbare betekenis.
Een andere, en eveneens onmisbare manier om de Bijbelse opdracht in te vullen is deelname aan het arbeidsproces.
Dat is ook hard nodig, wil een gezin en wil de huidige gecompliceerde samenleving ‘draaiende’ gehouden kunnen worden.
Iedereen is in eerste instantie zélf als eerste verantwoordelijk voor het levensonderhoud van zichzelf en zijn gezin.
Daarbij geldt het (bijbelse) uitgangspunt dat de arbeider zijn loon waardig is en dus een eerlijke beloning krijgt voor zijn inspanningen.
Op de schouders van alle werkenden, werkgevers, werknemers en zelfstandigen, drukt een gezamenlijke verantwoordelijkheid voor de hele economie.
Loonmatiging zal noodzakelijk blijven om de Nederlandse bedrijven concurrerend te houden met het buitenland.
Dit sluit niet uit dat in bepaalde sectoren de lonen meer mogen stijgen als dat nodig is om mensen aan te trekken.
- Voor salarissen waarmee overheidsgeld gemoeid is, moet er een salarisschaal komen die is gekoppeld aan de salarisschalen van de overheid.
Onevenredig hoge  inkomens worden hiermee zoveel mogelijk voorkomen.
IJkpunt is het salaris van de minister-president.
- Jong geleerd, oud gedaan.
Uitgaande van de waarheid van dit gezegde, moet overwogen worden of er een ‘sociale dienstplicht’ moet worden ingevoerd die met  name jongeren in staat stelt om de handen  uit de mouwen te steken en nuttige  ervaring op te doen.
Dit dient vorm te krijgen via het onderwijs.
Er moet meer worden gedaan om jongeren aan het werk te krijgen.
Jongeren beneden de 23 jaar krijgen alleen een uitkering als ze een opleiding volgen of aangeboden alternatief werk accepteren.
- De regeling voor spaarloon moet worden gehandhaafd.
- De levensloopregeling moet flexibeler  ingezet kunnen worden.
Er moet een breed  pakket aan mogelijkheden komen, zodat gespaarde gelden ingezet kunnen worden om arbeid en zorg beter te verdelen over het leven.
Ook moet het mogelijk worden om de gespaarde tegoeden in te zetten voor scholing
of ten behoeve van  aanvullend pensioen bij het bereiken van de AOW-leeftijd.
- Werknemers uit binnen- en buitenland moeten gelijk behandeld worden.
Werknemers uit het buitenland mogen niet oneerlijk concurreren, bijvoorbeeld door  te werken met lagere inkomens dan hun ‘binnenlandse’ collega’s.
- Het moet eenvoudiger worden mensen in vaste dienst te ontslaan.
Dit zorgt ervoor dat mensen ook weer sneller in dienst worden genomen.
Een soepeler ontslagrecht kan alleen, als dit gepaard gaat met de plicht voor werkgevers om zich  in te zetten voor plaatsing van werknemers op een andere plek binnen het bedrijf of begeleiding naar een werkplek buiten het bedrijf.
Dit kan door werkgevers  meer verantwoordelijk te maken voor de financiering van  de Werkloosheidswet.
Het belang van scholing, ook van werkenden, is groot.
De overheid moet daar meer op inzetten.
Dat kan via de levensloopregeling; dat kan bovendien door fiscale aftrek voor opleidingskosten.
Velen kunnen, door wat voor omstandigheid dan ook (bijvoorbeeld ziekte, werkloosheid of een handicap), niet meer werken.
Anderen hoeven dat niet meer, omdat ze hun hele leven al hebben gewerkt en het op een gegeven moment welletjes is.
Het aantal nietwerkenden stijgt dagelijks.
Dat gegeven legt een steeds zwaardere last op degenen die nog wél aan het arbeidsproces deelnemen.
Het stelsel van sociale zekerheid dat er is om iedereen een fatsoenlijk bestaan te garanderen (ook dat is een bijbels principe!), staat dan ook onder een toenemende druk.
Al jaren wordt daar ernst mee gemaakt en zijn er, soms pijnlijke, maatregelen genomen om het geheel betaalbaar te houden.
Maar we zijn er nog niet.
Op dit moment dient alle aandacht uit te gaan naar de manier waarop de gevolgen van de vergrijzing kunnen worden ondervangen.
De koppeling tussen lonen en uitkeringen blijft gehandhaafd.
Mensen die al lang van een uitkering moeten zien rond te komen en waarvan zo  goed als zeker vaststaat dat ze op korte termijn niet meer aan het werk kunnen,  moeten de komende vier jaar een jaarlijkse extra uitkering krijgen van 500 euro.
- Wie fraudeert met sociale zekerheidsgelden, moet keihard worden aangepakt.
- Kinderbijslag mag alleen worden gegeven voor kinderen die aantoonbaar in Ne-derland verblijven.
- Ook de komende jaren moet er voldoende aandacht en geld beschikbaar zijn voor  de begeleiding naar werk.
Concreet betekent het dat fors moet worden ingezet op reïntegratie en zoekprojecten naar werk.
- Extra aandacht is nodig voor gedeeltelijk arbeids(on)geschikten.
Bezien moet worden of zij voldoende in staat zijn om een deeltijdbaan te vinden.
- Uitvoeringsorganisaties moeten geprikkeld worden om hun werk zo goed mogelijk  te doen.
- De overheid moet er strikt op toezien dat werkgevers voldoende aandacht besteden aan het voorkómen van gezondheidsrisico’s.
- In de sociale zekerheid moet weer worden uitgegaan van het gezinsinkomen.
De  WIA-uitkering (voor arbeidsongeschikten)  wordt nu geheel  los van wat de partner verdient, vastgesteld, terwijl deze uitkering nu juist bedoeld is als inkomensondersteuning.
De SGP vindt deze inkomensondersteuning niet nodig als de partner van de gedeeltelijk arbeidsgeschikte een riant salaris heeft.
- De werkloosheidsuitkering moet gekoppeld worden aan bepaalde verplichtingen.
Er moet een beter begeleidingstraject komen waarbij een uitkering verkregen kan worden als mensen zich voldoende inzetten voor het krijgen van een nieuwe baan.
Als daar om- of bijscholing voor nodig is, is men daartoe verplicht.
- De Wet Sociale Werkvoorziening (WSW) blijft in haar nieuwe  vorm bestaan.
Wel moeten sw-bedrijven gestimuleerd worden om meer werk te maken van het extern plaatsen van sw’ers.
De interne werkplaats moet voorbehouden blijven voor hen die niet bij gewone bedrijven aan de slag kunnen.
Om sw-bedrijven hierbij te helpen, krijgen bedrijven die sw’ers aannemen de garantie dat de risico’s voor de  komende tien jaar zijn afgedekt.
Overheden moeten meer wsw’ers inschakelen.
Liefst vrijwillig, maar als dat niet werkt, moet gedacht worden aan een  wettelijke verplichting.
Gemeenten moeten verplicht worden de verschillende vormen van arbeidsmarktbeleid op elkaar af te stemmen.
Dat is nodig om te voorkomen dat  concurrentie  het plaatsen van sw’ers frustreert.
Jongeren met een achterstand in hun opleiding krijgen alleen een uitkering als ze deelnemen aan scholing of een  aangeboden baan accepteren.
Zonder ingrijpende veranderingen is het niet mogelijk een goede oudedagsvoorziening voor iedereen overeind te houden.
De SGP wil de lasten hiervan niet eenzijdig op één bevolkingsgroep leggen.
Eén van de voorgestelde oplossingen is om nóg meer (jonge) vrouwen aan het werk te krijgen.
Feit is dat die oplossing inderdaad meer geld oplevert, maar uiteindelijk pakt ze averechts uit, omdat dat veel stress oplevert en gezinnen er de dupe van zijn.
Anderzijds gaat het ook niet aan om alleen maar maatregelen te nemen die de lasten legt op de schouders van de ouderen.
Zij hebben tenslotte hard gewerkt en gespaard voor hun pensioen.
Om de lasten zo eerlijk mogelijk te verdelen, kiest de SGP voor het volgende pakket maatregelen:
De overheidsfinanciën moeten verder op orde worden gebracht, lees: de staatsschuld moet verder worden verminderd.
Dan blijft er meer geld over voor bijvoorbeeld AOW en andere uitkeringen.
- De AOW-leeftijd moet 65 blijven.
Dat kan echter alleen als meer  mensen ook daadwerkelijk op hun 65e met pensioen gaan.
Niet eerder!
Wat bovendien zou helpen, is dat mensen die ná hun 65e door willen gaan met werken, daarvoor de gelegenheid krijgen.
Het ‘vasthouden’ van ervaring is zelfs positief!
Concreet:  1.  Het moet mogelijk worden de levensloopregeling te gebruiken voor verhoging van het pensioen.
2. Er komt een recht op flexibele pensionering (eerder dan 65 kan, maar na je 65e doorwerken ook!).
3. Als mensen tijdens hun leven meer werken dan 36 uur per week, dan  wordt dit fiscaal voordelig behandeld zodat goedkoop gespaard kan worden, bijvoorbeeld voor kosten voor omscholing.
De overheid moet stimuleren dat de arbeidsduur geleidelijk wordt verhoogd van  36 naar 40  uur per week.
Er valt niet te ontkomen aan het op termijn vergroten van dat deel van de AOW dat via de algemene middelen (belastingen) wordt opgebracht.
Dat geldt alleen  voor ‘nieuwe gevallen’ met een ruim aanvullend pensioen en  moet stapsgewijze worden gerealiseerd.
De media doen dagelijks verslag van gebeurtenissen waarvan de Bijbel aangeeft, dat die kenmerkend zijn voor de eindtijd.
Zonde en onrecht vermenigvuldigen zich snel en de liefde tussen mensen en volken ‘verkilt’, met als desastreuze gevolgen: verwoestende oorlogen, op veel plaatsen hongersnood en bittere armoede, en bovendien vreselijke epidemieën die miljoenen slachtoffers eisen.
Het zijn de laatste stuiptrekkingen van de strijd die de wereldgeschiedenis al vanaf het begin beheerst en die uiteindelijk uitloopt op de wederkomst van Christus als de Koning van het ware Vrederijk.
Vergeleken met de rest van de wereld, komt Nederland er nog goed vanaf.
We leven hier al vele jaren in welvaart en veiligheid, die zijn echter zeer betrekkelijk.
Gebeurtenissen ‘ver van ons bed’ hebben steeds vaker steeds grotere gevolgen voor ons doen en laten.
Denk alleen al aan ’11 september‘ en de spanningen in het Midden-Oosten.
Daar komt bij dat Nederland deel uitmaakt van talrijke internationale verbanden en Nederlandse staatsburgers wereldwijd hun connecties en (handels)betrekkingen hebben.
Dat maakt ons enerzijds afhankelijker van de buitenwereld, anderzijds geeft het kansen om bij te dragen aan veiligheid en stabiliteit om het lenigen van de nood van anderen.
Van dat laatste moeten we overigens geen overdreven verwachtingen hebben.
Nederland is en blijft beperkt in haar mogelijkheden.
Dat verplicht de regering tot het maken van keuzes.
Keuzes die wat de SGP betreft aansluiten bij (de rijkdom en waarden van) onze nationale geschiedenis, en er tegelijkertijd blijk van geven dat we oog hebben voor de uitkomst van de wereldgeschiedenis.
Het onverwachte en duidelijke ‘nee’ van Nederland en Frankrijk tegen de ‘Europese Grondwet’ toont aan dat de meesten niets moeten hebben van een grote Europese superstaat.
Niet dat ‘men’ iets heeft tegen samenwerking, want de noodzaak daarvan ziet iederéén wel in.
Nee, het punt is dat de inwoners van de landen van Europa willen dat die samenwerking ‘probleemoplossend’ is voor zaken waar ze dagelijks tegenaan lopen.
Politici die daar anders over dachten, staan nu met beide benen op de grond en moeten daar vooral ook blijven staan.
De ‘Europese’ inzet voor de komende jaren moet dan ook vooral gelegen zijn in ‘praktische‘ samenwerking waar dat nodig blijkt.
Het behoud van zo veel mogelijk zelfstandige beslissingsbevoegdheid van de nationale staat is en blijft uitgangspunt.
Een stroomlijning van de bestaande Europese verdragen is noodzakelijk.
De taken en bevoegdheden van de EU en de individuele lidstaten moeten eindelijk eens helder worden afgebakend.
Het aantal EU lidstaten is de laatste jaren fors uitgebreid en in 2007/2008 komen ook Roemenië en Bulgarije er nog bij.
De EU moet op de middellange termijn geen nieuwe lidmaatschapstoezeggingen aan landen doen.
- Turkije hoort geografisch noch cultureel-religieus bij Europa en moet dus geen lid worden van de EU.
In veel lidstaten, zeker ook in de nieuwe, is corruptie een groot probleem.
Daarom dient er nauwlettend toegezien te worden op de besteding van de Europese gelden die bestemd zijn voor die landen.
De besteding van Europese gelden (zo’n 100 miljard euro) is en blijft onduidelijk, alle aanmaningen van de Europese en nationale Rekenkamers ten spijt.
Transparantie en controle daarop zijn daarom eerste prioriteit.
De Tweede Kamer moet de regering met een strakker onderhandelingsmandaat naar Brussel sturen, zodat ze beter aanspreekbaar is op het behaalde onderhandelingsresultaat.
Er moet een eind komen aan het geldverslindende ‘circus’ Straatsburg-Brussel.
Het Europees Parlement moet daarom als standplaats Brussel krijgen.
Israël, in 1948 gesticht om het vervolgde Joodse volk vanuit de hele wereld een vrij en  veilig bestaan te gunnen, blijft onder vuur liggen.
Letterlijk, zoals onlangs nog bleek toen Israël vanuit Libanon met raketten werd bestookt, en figuurlijk.
De vijandschap tegen de Joodse staat is breed verspreid en zit ontzaglijk diep.
Nergens anders is dat beter te  merken en te voelen dan juist in Israël, dat als kleine democratische rechtsstaat omringd wordt door merendeels vijandige Arabische buren.
De toch al in ruime mate voorhanden  zijnde conflictstof krijgt daarbij nog een extra gevaarlijke lading door de opmars van de islam, een godsdienst die radicalen zelfs een alibi geeft voor het plegen van niets en  niemand ontziende gewelddaden.
De Israëli’s weten daar alles van, helaas.
Nederland moet waar mogelijk in de EU  en  in andere internationale verbanden  consequent en helder Israël steunen.
Het allerbelangrijkste daarbij is het gerechtvaardigde belang van de Israëli’s om in eigen land veilig te kunnen  wonen en  werken.
De Nederlandse ambassade in Tel Aviv moet worden verplaatst naar Israëls  hoofdstad: Jeruzalem.
- Nu in de landen om Israël heen extremisten zelfs zijn opgenomen in de regering(en), zal de internationale gemeenschap moeten billijken dat de democratisch gekozen Israëlische regering zich steeds meer genoodzaakt ziet zélf de voorwaarden te bepalen voor een leefbare verhouding  met de Palestijnen.
- De Palestijnse Hamasregering mag geen Nederlandse hulp (meer) krijgen.
Het is dwaas dat ‘het westen’ (Europa en de VS) méér hulp geven aan de Palestijnen dan alle Arabische landen bij elkaar, die overigens wel het terrorisme steunen.
Dat neemt niet weg dat Nederland bereid moet zijn om humanitaire hulp te geven aan ‘fatsoenlijke’ Palestijnse burgers en organisaties.
- Pogingen van Israël om Hezbollah, Hamas en andere terroristische organisaties aan te pakken moeten door Nederland moreel en materieel worden ondersteund.
- Arabische landen die oprecht streven naar goede betrekkingen met Israël verdienen diplomatieke steun vanwege hun constructieve bijdrage aan stabiliteit in de regio.
De onbeschaamde manier waarop de islamitische republiek Iran de wereld tart met haar atoomprogramma, is een bedreiging voor de wereldvrede.
Trouwens, de oproep van president Ahmadinejad om Israël te vernietigen zegt genoeg.
Ook andere staten in deze regio geven al dan niet openlijk steun aan terroristen.
Buiten deze regio vormt Noord-Korea een grote bedreiging voor de omgeving.
Uit de geschiedenis weten we wat de catastrofale gevolgen zijn als dit soort kwaadaardige regimes niet tijdig een halt wordt toegeroepen.
Toegeeflijkheid werkt niet bij kwaadwillenden.
Nederland steunt alle internationale of  andere acties die erop gericht zijn om daadwerkelijk op te treden tegen ‘schurken’ die het gemunt hebben op christendom, vrijheid en de rechtstaat.
- Acties, ook preventief als er sprake is van een acute dreiging, om terroristen aan  te pakken zijn gerechtvaardigd.
- Bij de oorlog tegen het terrorisme is samenwerking met de Amerikanen van het grootste belang, al was het maar omdat de Amerikanen er blijk van geven die oorlog écht serieus te nemen.
- De mogelijkheid van een mogelijke doodstraf mag geen reden zijn om van terrorisme verdachte personen niet uit te leveren, mits de toepassing ervan met goede rechtswaarborgen omgeven is.
Vergeleken met wat veel christenen in andere landen moeten doormaken, genieten wij hier in Nederland veel voorrechten.
Dat verplicht ons des te meer ons in te zetten voor hen die om hun geloof in Christus verdrukt, ja zelfs vervolgd worden.
Hun lot raakt ons.
Het gaat om vele miljoen geloofsgenoten, wonend in landen als Iran, Indonesië, China, Turkmenistan, Saoedi-Arabië en Eritrea.
Om de Nederlandse inzet zo effectief mogelijk te maken, moet de inzet voor vervolgde christenen vooral in Europees verband plaatsvinden.
Landen waar christenen en andere gelovigen stelselmatig vervolgd worden, moeten onder internationale druk worden gezet om hun beleid bij te stellen
Hulp aan landen die minder bedeeld zijn dan wij in ‘het westen’, is niet minder dan ‘christenplicht’: een uitwerking van de volop bijbelse notie om de naaste lief te hebben.
Gelukkig heeft Nederland geen slechte naam op dit gebied.
Integendeel, al vroeg hoorde Nederland bij díe landen die hun verantwoordelijkheid voor ‘de verre naaste’ inhoud gaven.
Uit de opgedane ervaring blijkt echter ook, dat de beste resultaten te boeken zijn als de ‘lijnen’ kort zijn.
Dus: zo veel mogelijk directe hulp via organisaties en instellingen die ter plaatse vertrouwd zijn.
Nederland is een rijk land, dat meer met arme landen kan delen dan het nu doet.
Het budget voor ontwikkelingssamenwerking  wordt daarom structureel verhoogd.
Nu er ook marktwerking geldt in de sector van de hulporganisaties, mag het niet zo zijn dat de kleine (particuliere) organisaties  daarvan de dupe worden.
Juist zij doen veel goed werk!
Nederland moet partnerlanden waar de rechten van christenen en/of andere vreedzame burgers niet of niet ten volle worden gehonoreerd onder druk zetten  door te korten op de ontwikkelingshulp.
De mogelijkheid moet blijven bestaan om via speciale kanalen tóch  hulp te kunnen blijven verlenen aan mensen in nood in landen waar geen goed bestuur is.
Onnodige barrières voor producten die ‘eerlijk’ en ‘duurzaam’ zijn gekweekt of  vervaardigd, dienen te worden afgebroken.
Alleen zo worden de ontwikkelingslanden het best vooruit geholpen.
Schoon drinkwater is vaak een van de meest nijpende knelpunten in ontwikkelingslanden.
Nederland heeft op dit terrein veel kennis en ervaring in huis.
Die expertise moet actief door de Nederlandse regering worden ingezet.
Waar eveneens een schreeuwende behoefte aan is, is basisonderwijs voor jongens en meisjes in ontwikkelingslanden.
Daar moet dus meer geld voor worden uitgetrokken in  de Nederlandse ontwikkelingsbijdragen, zodat er op de langere termijn weer perspectief ontstaat.
- AIDS is een gesel die door veel landen trekt en ontelbare slachtoffers eist, met  name in ‘zwart Afrika’.
Wie daar écht  wat aan wil doen, moet de mensen eerlijk voor ogen houden dat onthouding vóór het huwelijk en trouw bínnen het huwelijk de beste manier is om AIDS te voorkomen.
Hulp aan AIDS-wezen krijgt nog onvoldoende aandacht en verdient daarom méér prioriteit.
De traditionele –religieus en cultureel bepaalde– banden met de Verenigde Staten zijn en blijven een kernpunt van het Nederlandse buitenlands en veiligheidsbeleid.
Belangrijk zijn ook de goede verhoudingen met het Verenigd Koninkrijk.
Tegen deze achtergrond verdient de transatlantische samenwerking in de NAVO, de voorkeur boven die binnen de EU (het Europees Veiligheids- en Defensiebeleid, EVDB).
Het is nu vooral zaak om een heldere en werkbare taakverdeling te maken om te voorkomen dat Europa zich ontwikkelt tot een ‘concurrent’ van het Atlantische Bondgenootschap.
Het politiek overleg in de Noord-Atlantische Raad van de NAVO moet een krachtige impuls krijgen om politieke en  andere meningsverschillen tussen  de VS en Europa bij te leggen.
Terrorismebestrijding dient een meer nadrukkelijke plaats te krijgen binnen de  NAVO.
De Europese militaire bijdrage aan de NAVO moet groter worden.
Het is wenselijk om de  EU slechts in te  zetten voor crisisbeheersingsoperaties van geringere omvang, kortere duur, lager in het geweldsspectrum en binnen Europa.
De NAVO blijft inzetbaar voor alle operaties, ongeacht omvang, tijdsduur, geweldsniveau en inzetgebied.
De EU  heeft een breed palet aan diplomatieke, sociale, economische en militaire instrumenten tot haar beschikking.
Daar waar de NAVO niet kan en wil optreden, kan de EU met dit palet een bijdrage leveren aan internationale veiligheid en stabiliteit.
Intensivering van de samenwerking tussen NAVO en EU  in crisisbeheersing moet worden bevorderd.
Binnen één operatie dienen NAVO en EU te streven naar gezamenlijk optreden, waarbij elk van de partijen vanuit de eigen specifieke expertise een bijdrage levert.
Zo’n aanpak voorkomt concurrentiestrijd, vermindert tegenstellingen tussen de VS en Europa, bewerkstelligt effectievere crisisbeheersing en bevordert een eenduidig westers veiligheidsbeleid.
De krijgsmacht heeft drie taken, te weten collectieve verdediging, crisisbeheersing en ondersteuning van civiele autoriteiten.
Daarbij is van belang dat interne (binnenlandse) en externe (internationale) veiligheid steeds meer samenvallen.
Zo vormen de Nederlandse troepen die in Afghanistan een moeilijke missie vervullen een eerste verdedigingswal in de helaas maar al te noodzakelijke strijd tegen het terrorisme.
De deelname van Nederland aan internationale  militaire operaties mag niet te veel  versnipperd worden.
Daarom moet Nederland zich beperken tot maximaal twee à drie omvangrijke missies tegelijk.
- De inzet van Nederlandse militairen mag niet ten koste gaan van de veiligheid van, en dus de noodzakelijke aanwezigheid in eigen land.
- De uitzenddruk is te hoog, iets waar niet alleen de militairen en hun ‘thuisfront’,  maar ook de training voor uitzendingen onder te lijden hebben.
- De missie in Uruzgan is van groot belang om verdere uitwaaiering van het islamitisch terrorisme tegen te gaan.
Uiteraard is het noodzakelijk om hard te werken  aan de wederopbouw van deze Afghaanse provincie.
Mochten offensieve acties nodig zijn om de Taliban te bestrijden, dan moet de missie daartoe over alle  noodzakelijke middelen beschikken.
Nu de Nederlandse krijgsmacht volledig inzetbaar is in het buitenland, beschikt de regering over een effectief instrument van buitenlands en veiligheidsbeleid.
Daarmee verdraagt zich bepaald niet dat er al zó veel op Defensie is bezuinigd, dat de ondergrens van wat nog aanvaardbaar moet worden geacht, al lang is overschreden: zowel materieel als personeel heeft Defensie de afgelopen jaren (te!) veel moeten inleveren.
We lopen nu tegen de situatie op dat we onze nationale en internationale plichten nauwelijks nog kunnen nakomen.
Bij de keuzes die nodig zijn moeten nationale belangen het zwaarst wegen.
Terroristen bedreigen ook Nederland.
Daarom dient de krijgsmacht goed uitgerust te  zijn om indien nodig ook híer ingezet te kunnen  worden.
- In Irak en Afghanistan heeft de luchtmacht aangetoond noodzakelijk te zijn ter  ondersteuning en bescherming van onze grondtroepen.
Daarom moet de geplande afstoting van Apachegevechtshelikopters worden geannuleerd en moet de voorgenomen vervanging van de F-16 door de JSF worden uitgevoerd.
De lucht- en zeetransportcapaciteit, nu ondermaats, moet worden opgevoerd.
Naast de bestaande uitbreidingsplannen moeten er twee C-17 transportvliegtuigen en zes extra Chinooktransporthelikopters worden aangeschaft.
Ter versterking van de inlichtingencapaciteit van de krijgsmacht moeten er  onbemande verkenningsvliegtuigen worden aangekocht.
De uitzenddruk dient te worden verminderd door uitbreiding van de krijgsmacht met ten minste één (leger/mariniers) infanteriebataljon.
- Misstanden binnen de krijgsmacht, zoals seksuele intimidatie, discriminatie of het  gebruik van drugs, moeten direct en hard worden aangepakt.
- De militaire missies naar het buitenland  eisen veel van de ingezette militairen.
Daarom moet er extra en structurele aandacht komen voor de militaire ethiek in zowel de opleiding, als bij de training van de troepen.
Gelet op de door de NAVO en de EU geconstateerde materiële en personele tekorten, moet Nederland investeren om die tekorten weg te werken.
Deze investeringen moeten gepaard gaan met een dienovereenkomstige verhoging van de Nederlandse defensiebegroting.
God regeert!| Hij heeft het eerste en het laatste Woord.
Bij Hem is alles in goede handen.
De belijdenis dat God regeert, doet bovendien beseffen dat de uitkomst van al ons werken en doen afhankelijk is van Zijn zegen.
Dat is een ware verademing, omdat het mensen behoedt voor overmoed en overspanning.
Deze uitgesproken christelijke proclamatie en de daarmee verbonden geesteshouding, tekenen de inzet van de SGP.
Het gaat om Gods eer
en om het echte welzijn van alle mensen.
Uiteraard is dit hoge doel een koersbepalende inzet voor dit politieke verkiezingsprogramma.
Maar het is niet minder een belangrijke kwestie voor de mentaliteit van ons allemaal, want wetten zijn nodig, maar wetten alleen werken niet.
Regels zijn ook niet het belangrijkste.
Het komt uiteindelijk aan op de gezindheid en de waarden die de gedachten en het gedrag van mensen bepalen.
Wie de daad bij het Woord voegt, hoeft daarom niet op een overspannen en krampachtige manier te werk te gaan alsof alles afhangt van onze politieke actie.
Nodig is allereerst dat wij mensen aandachtig luisteren naar het Woord van God en er gehoor aan geven door de werking van Gods Geest.
Die oproep geldt voor iedereen.
Het welvaren van en de vrede in onze samenleving is daar het meest mee gediend.
Wie de boodschap van de Bijbel, het Woord van de heilige God, naast zich neerlegt, overschat zichzelf en gaat daarmee in tegen God, zijn Schepper.
Daar komen ongelukken van.
Die overmoed is oud en zit diep in ieder van ons.
Die wortelt in het geloof in de kracht van mensen die zélf denken te kunnen uitmaken wat goed en kwaad is.
Dit zogenaamd rationele geloof in de ‘goede mens’ leidde alle eeuwen door tot overspannen verwachtingen, gevolgd door diepe teleurstelling en ontgoocheling.
De geschiedenis van de mensheid bewijst dat alle torens van Babel vroeg of laat weer instorten.
Alle probeersels om in het hier en nu een aardse heilsstaat op te richten liepen op grote mislukkingen uit.
Het maakte daarbij weinig verschil of het nastreven van die heilsstaat was gebaseerd op een religie of, zoals in de 20e eeuw, op een ideologie, een –isme.
Wie belijdt dat God regeert en dat Hij toewerkt naar Zijn Koninkrijk, ziet in dat de geschiedenis geen toevallige samenloop van omstandigheden is.
Mensen, volken, hebben een hoogsteigen geschiedenis.
Wie dat feit eigenwijs negeert en net doet alsof het verleden ons niets te zeggen heeft, maakt zich al evenzeer schuldig aan overmoed.
Die vertilt zich vroeg of laat aan de weerbarstige werkelijkheid.
Die miskent bovendien de waarde van wat historisch is gegroeid en zo onze identiteit vormde tot wat die nu is.
Nederland is eerst en vooral gestempeld door het christendom, vanaf haar ontstaan en zelfstandigheid meer in het bijzonder door het gedachtegoed van het calvinisme.
Al is daar best het nodige op af te dingen, je ziet het tóch.
Aan onze architectuur, op onze schilderijen, in onze literatuur.
Zelfs in ons staatsbestel, waarin de verschillende ‘machten’ elkaar in toom houden om zo te voorkomen dat één staatsorgaan ontspoort, is dat merkbaar.
Een heilzaam principe, al was het maar omdat daaraan de wetenschap ten grondslag ligt dat mensen, en ook menselijke machten, de even onbedwingbare als gevaarlijke neiging hebben zichzelf ‘uitnemender’ te achten dan de ander, met alle gevaren voor machtsmisbruik van dien.
Deze rem op machtsmisbruik is verankerd in onze rechtsstaat, het samenstel van wetten en regels waarin ieders rechten en plichten zijn uitgebalanceerd -
óók de rechten en plichten van minderheden.
In het verlengde daarvan ligt de centrale notie dat de staat slechts beperkte mogelijkheden en bevoegdheden heeft.
Beperkte mogelijkheden: een volk laat zich niet, of maar in beperkte mate, dwingen door wetten en regels.
Zoals gezegd: waar het vooral op aankomt, is een andere gezindheid, een andere geest die door Nederland gaat waaien.
Wil er écht iets (kunnen) veranderen, dan hebben we niet minder nodig dan een Réveil, waardoor ons volk weer veerkracht en vitaliteit verkrijgt.
Zo niet, dan blijft het behelpen en doormodderen.
Beperkte bevoegdheden: de regering moet zich alleen bemoeien met wat noodzakelijk is om het maatschappelijke en economische leven in goede banen te leiden.
Wordt de overheid met te veel taken opgetuigd, dan komt dat haar aanzien en functioneren niet ten goede.
Kerntaken van de overheid zijn het bevorderen van vrede en veiligheid
en het garant staan voor goed werkende basisvoorzieningen, inclusief een sociaal vangnet voor hen die zichzelf echt niet kunnen helpen.
Veel taken moeten en kunnen gerust worden overgelaten aan burgers zelf, aan organisaties, kerken en andere instellingen die op hun ‘eigen’ gebieden kennis en ervaring in huis hebben.
De SGP staat in de rijke, voluit christelijke traditie en wil in die traditie blijven staan.
Ook anno Domini 2010.
Als de SGP ergens voor staat en voor gaat, is het wel dáár voor.
En wel om twee redenen.
Reden één is dat die traditie z’n waarde in het verleden overtuigend heeft bewezen.
Waarom zouden we niet putten uit de gerijpte ervaring en door vorige generaties opgedane wijsheid uit het verleden?
De vraag stellen, is haar beantwoorden.
Het is bepaald geen toeval dat vrijheid en welvaart, basisbehoeften van ieder mens, vooral te vinden zijn in die delen van de wereld waar het zaad van het christelijk geloof volop tot bloei kwam.
Reden twee - niet minder belangrijk - is dat het christelijk geloof ook nú nog veel goeds te bieden heeft.
Iedereen dient God te dienen en Zijn geboden te onderhouden.
Daar is zegen op te verwachten.
Gods geboden onderhouden om het eigen persoonlijke leven in te richten, dat gaat voorop.
Maar evenzeer om de gemeenschappelijke ruimte vorm te geven.
Zonder dat ‘morele fundament’ is het niet mogelijk om blijvend weerstand te bieden aan krachten en machten die onze democratische rechtsstaat bedreigen, van binnenuit en van buitenaf.
Op dit moment zijn er twee fronten.
Het christelijk-historische denken botst allereerst op het denken van doctrinaire seculieren, die de klassieke opvatting over de verhouding van kerk en staat vervormen tot een scheiding van geloof en samenleving.
Alsof deze opstelling neutraal is.
Neutraliteit bestaat niet.
Niemand heeft een neutrale levensbeschouwing, iedereen heeft een bepaalde visie op mens en samenleving.
De zogenaamde keuzes op basis van een neutrale levensbeschouwing zijn keuzes op basis van een seculier geloof.
Daarom kun je je niet in de publieke ruimte begeven zonder je geloof, levensovertuiging en de daarop gebaseerde opvattingen mee te nemen.
Bovendien: als ergens is gebleken dat het christendom ook in het openbare leven voor de inrichting van de samenleving een geweldige, positieve kracht ten goede kan zijn, is het wel in Europa en Amerika.
Achtergrond van deze onhistorische opvatting over de verhouding van kerk en staat is niet zelden de - terechte - vrees voor de islam.
Uit angst voor de islam, moet het christendom het dan evenzeer ontgelden.
De redenering die daaraan ten grondslag ligt, is die van een radicaal en blind gelijkheidsdenken: alle godsdiensten zijn gelijk, discrimineren mag niet, dus wie moeite heeft met (uitingen van) de islam, moet ook moeite hebben met (uitingen van) het christendom.
Er is echter een groot verschil tussen het christendom en de islam.
Een hemelsbreed verschil.
Waar dat kan, mag daar ook best uitdrukking aan worden gegeven.
Op het tweede front botsen de waarden van het christelijk geloof op de leer en afschuwwekkende praktijken van de radicale islam.
Zeker wereldwijd gaat van een opkomend, militant islamisme een grote bedreiging uit.
‘Elf september’ heeft velen de ogen geopend.
Was het gevaar van de islam eerst vooral gelokaliseerd in het Midden-Oosten, met name rond Israël, nu ligt heel de wereld in de gevarenzone, zoals uit terroristische aanslagen blijkt.
In (veel) islamitische staten is geen democratie en hebben minderheden geen leven, soms letterlijk!
Tegen die achtergrond, en ook omdat de islam wezensvreemd is aan Nederland, de Westerse cultuur en niet zelden vijandig staat tegenover christenen en joden, gaat een toenemende zichtbaarheid van de islam in de publieke ruimte in Nederland ons aan het hart.
Dat heeft niets met onderbuikgevoelens te maken, maar alles met hartzeer over de teloorgang van het christelijk karakter van Nederland als natie.
Tegen de achtergrond van deze ‘strijd der geesten’ en gelet op de politieke en maatschappelijke actualiteit, moet er eerst en vooral gewerkt worden aan het, waar mogelijk, versterken van de fundamenten van de samenleving.
Dat begint al direct met de opwaardering van het klassieke huwelijk en het traditionele, oftewel natuurlijke gezin: man, vrouw, en als het huwelijk tussen die twee bekroond wordt met de kinderzegen, kinderen.
Functioneert een huwelijk goed, dan varen alle betrokkenen er wel bij en wordt er een stevig fundament gelegd waarop verder gebouwd kan worden.
Daar profiteert de hele samenleving van.
Maar óók het omgekeerde geldt: waar huwelijken en gezinnen kapot gaan, lijden niet alleen de naast betrokkenen, maar lijdt ook de omgeving daaronder.
Een goed gezin is het halve werk.
Vrouwen, kinderen en mannen hebben baat bij een thuishaven waarin tijd is voor elkaar en ruimte wordt gecreëerd om de eigen talenten te ontplooien.
Dat is niet alleen een Bijbelse waarheid, dat kan iedereen die om zich heen kijkt met eigen ogen zien.
Daarentegen is het funest wanneer gezinnen onder druk staan, omdat man en vrouw beiden iedere dag keihard moeten werken om het hoofd boven water te houden.
Ongezond voor hen zelf, slecht voor de kinderen.
De toename van de problemen in de jeugdzorg is geen toeval.
Daarom spant de overheid het paard achter de wagen als zij tweeverdieners beloont en eenverdieners benadeelt.
Het belang van een goede opvoeding en opleiding van kinderen kan niet genoeg onderstreept worden.
Dat begint uiteraard al thuis, door vaders en moeders.
Dat loopt daarna nog lang door: op scholen en andere onderwijsinstellingen.
Daarom is het bittere noodzaak dat de regering zorg draagt voor voldoende en goed onderwijs.
Daarbij moet bedacht worden dat scholen geen bedrijven zijn die je eenvoudig kunt afrekenen op opbrengsten.
Het gaat in het onderwijs niet alleen om het overdragen van kennis, maar óók om cultuur, en hoe je met elkaar omgaat!
De SGP houdt haar ideaal van een school met de Bijbel staande.
Onderwijs bij het licht van een opengeslagen Bijbel is van grote betekenis.
Omdat de overheid dat ideaal niet deelt met de SGP, kiest de SGP voor een bijzondere school met de bijbel.
Een voluit christelijke partij is dat aan haar stand verplicht.
De vrijheid van onderwijs moet in ieder gevál gerespecteerd worden.
De eigen identiteit van de school moet voluit serieus worden genomen.
Een rustpunt in de hectiek van iedere dag is de zondag.
Dit geschenk van de Schepper is een weldaad om even op adem te komen en onze aandacht naar een hoger plan te trekken.
De zondagse dienst aan God is het mooiste begin van de week.
Stil staan bij het feit dat de mens niet leeft bij brood alleen geeft ontspanning en rust, voor lichaam en ziel.
Een regering die het goede voor heeft met Nederland, zal de zondag dan ook in ere houden en zich ervoor inspannen om mensen die dag te verschonen van onnodig werk.
Het is pure armoe als mensen zó opgejaagd worden dat ze zelfs de zondag nog nodig hebben om te doen waar ze de rest van de week niet aan toekomen.
Eerbied voor het leven begint met het besef dat het leven niet iets is wat je in eígen hand hebt.
Leven uit de hand van God de Schepper, dát geeft perspectief.
Dat uitzicht is nodig in onze ik-cultuur.
Zonder eerbied voor de heiligheid van het leven raakt iedere samen-leving onherroepelijk ontwricht, niet het minst in geestelijke zin.
Het schept ook een klimaat waarin mensen ongewenst zijn als ze niet (meer) passen in het ideaalbeeld of zich overbodig gaan voelen als hun economische waarde naar het oordeel van andere mensen te laag is.
Het doden van duizenden ongeboren kinderen past in zo’n klimaat, evenals ‘dood op bestelling’.
Dat leidt, hoe je ’t ook wendt of keert, tot ‘levensontwaarding’.
Niet alleen het menselijk leven lijdt.
Ook de schepping, en onze medeschepselen zuchten onder de menselijke hebzucht.
De hoge opdracht is om de aarde te bouwen én die te bewaren en dat te doen als rentmeesters die gevoel hebben voor hoe het was en oog hebben voor wat er komt.
Dat is een heilige plicht tegenover God, Die ons deze taak en zorg voor het werk van Zijn handen toevertrouwt.
Ook tegenover onze kinderen en kleinkinderen, die, als ze tijd van leven krijgen, een erfdeel moeten krijgen waar ze verder mee kunnen.
Verstandig beheer van de aarde mag daarom geen kwestie zijn van modieus groen of van zorg over een warmer wordende aarde, maar dient voort te vloeien uit eerbied voor Gods goede creatie.
Dat vergt enerzijds duurzaam beleid van de overheid, maar anderzijds ook een beleid dat niet onrealistisch is.
In het laatste geval gaat het immers slechts ten koste van de concurrentiepositie van industrie en landbouw en wordt het symboolpolitiek.
De SGP staat voor een realistisch duurzaam beheer.
De overheid wordt in de Bijbel ‘dienares van God’ genoemd.
Dat houdt onder meer in dat de overheid wetten dient uit te vaardigen en erop toeziet dat die worden nageleefd.
Het beschermen van de burgers is eerste vereiste en pure noodzaak.
Dat is bij uitstek de taak van de overheid.
Helaas schort het daaraan.
Ideologische verblinding en stelselmatige verwaarlozing van de benodigde slagkracht van politie en justitie heeft bij veel Nederlanders geleid tot het gevoel dat de sterksten en brutaalsten de halve wereld hebben.
Om dat gevoel weg te nemen moet doortastend en consequent worden opgetreden.
Over de hele linie: van ‘klein’ vandalisme tot grof geweld, van draaideurcriminelen tot terroristen.
De overheid is ook een ‘schild voor de zwakken’.
Zij staat er garant voor dat er zorg is voor mensen in nood.
Kerken en (christelijke) maatschappelijke organisaties hebben als het gaat om het omzien naar mensen die hulp behoeven, in het verleden hun sporen meer dan verdiend.
Dat deze rol gaandeweg is overgenomen door vadertje Staat is onmiskenbaar en begrijpelijk.
Dat zal en moet ook zeker zo blijven, maar een herwaardering van wat kerken en particuliere organisaties op dit terrein (kunnen) doen, is meer dan gewenst.
Zij, en ook heel veel vrijwilligers, zijn het cement van de samenleving.
Bijzondere zorg en aandacht moet er zijn voor (langdurig) zieken, gehandicapten en ouderen.
Hier geldt wel heel in het bijzonder dat de overheid een ‘schild voor de zwakken’ dient te zijn.
Het gezond maken en houden van de overheidsfinanciën is de komende tijd van groot belang.
De enorme tekorten die nu gedekt moeten worden, zijn veroorzaakt door het structureel op te grote voet leven.
Een efficiëntere overheid en beperking tot de kerntaken zijn een goede eerste stap.
Dat bespaart niet alleen geld, maar zorgt er ook voor dat er meer vrijheid is om de eigen verantwoordelijkheid van mensen in te vullen.
Minder bemoeizucht leidt bovendien tot minder bestuurlijke drukte voor de overheid
en minder regeltjes voor gezinnen en bedrijven.
Aan de andere kant kan extra ruimte om te investeren in echte kerntaken, zoals onderwijs, zorg, innovatie, veiligheid, mobiliteit en duurzaamheid, als een vliegwiel werken om inkomsten en uitgaven van de overheid weer in een gezond evenwicht te brengen.
Nederland is al vanaf de onafhankelijkheid altijd betrokken geweest op de buitenwereld.
Een handeldrijvende natie heeft oog voor wat er in de landen en volken om ons heen en verder weg gebeurt.
Die open houding deed echter geenszins afbreuk aan onze ‘eigen’ identiteit - hoe je die identiteit ook invult of verklaart.
Het is goed dit in gedachten te houden nu de oplossing van sommige vraagstukken alleen mogelijk is door met andere landen samen werken.
Samenwerken, dat is wat de SGP voor ogen staat, niet samensmelten.
Met name geldt dat voor de Europese Unie (EU).
Gelukkig is de laatste jaren het inzicht gegroeid dat het federale, naïeve eenheidsdenken geen recht doet aan de eigen ontwikkelingsgang en cultuur van de verscheidene Europese lidstaten.
Gevoegd bij de terechte afkeer van nog veel meer ‘Brusselse’ bemoeienis en lasten, is dat voldoende reden om Europa binnen de perken te houden.
Een land als Turkije moet alleen al daarom buiten de deur worden gehouden, nog los van het feit dat dit land geografisch, religieus en cultureel niet eens Europees is.
Op de lijst met landen waar geloofsvervolgingen het ergst zijn, komt na het ‘rode’ Noord-Korea een hele reeks van islamitische staten.
In veel staten (Indonesië, delen van Afrika en natuurlijk in het Midden-Oosten) is het de heersende godsdienst.
Er is verschil tussen gematigden en radicalen, zeker, maar dat er in veel islamitische landen geen of nauwelijks plaats is voor (christelijke) minderheidsgroepen, zegt genoeg.
Wie dit miskent, sluit de ogen voor een werkelijkheid die weliswaar pijnlijk is, maar daarom niet minder waar.
Juist Nederland zou er een eer in moeten stellen om (het voor) deze vervolgden om hun geloof op te nemen - als het kan samen met andere landen, maar als het moet alleen.
Hiermee handelen we helemaal in lijn met een van de beste tradities van Nederland, lange tijd een toevluchtsoord voor mensen die ter wille van hun geloof werden vervolgd.
Als er één volk is dat kan meepraten over vervolging en onderdrukking, is het wel het Joodse volk.
Na een eeuwenlange diaspora, kreeg het in 1948 weer een eigen staat met Jeruzalem als stad die symbool staat voor de terugkeer in het eigen huis.
Israël is het enige fatsoenlijk democratisch geregeerde land in het Midden-Oosten.
Uitgerekend dit land wordt van alle kanten bedreigd, of het nu is door een terreurstaat als Iran of door de gewelddadige Palestijnse ‘buren’ van Hamas.
Tegenover de afbrokkelende steun van andere landen zou Nederland de verbondenheid met het Joodse volk juist moeten versterken.
De SGP beseft dat er, zeker gelet op de morele staat van Nederland, nog een lange weg te gaan is.
De gouden regel om God lief te hebben boven alles en de naaste als onszelf, is voor iedere Nederlander een richtinggevend houvast.
Maar voordat het zó ver is dat velen dit inzien, moet er nog veel gebeuren.
Zoals gezegd: dat is niet alleen en niet allereerst een taak van de overheid, de opwekking daartoe is een zaak en taak van de kerk en van christenen zelf, ieder op zijn of haar eigen plaats.
Maar dat appèl moet niet alleen klinken in de richting van mensen die we ontmoeten, die oproep moet evenzeer klinken richting overheid.
Zij is het aan haar hoge roeping en belangrijke opdracht verplicht om God de eer te geven die Hem toekomt en voor mensen het goede te zoeken.
Voor nu, en voor later…
De werkelijkheid is weerbarstig, het is waar.
Maar idealen zijn er niet om op te geven, maar om je aan op te trekken.
Hoe verder die idealen van de werkelijkheid af liggen, des te meer wordt er van ons gevraagd.
Dat kan ontmoedigen, maar dat hoeft niet.
De beslissende motivatie om ons werk te doen en daarmee door te gaan, is de wetenschap dat God in het geven van Zijn Woord en Wet het goede voor heeft met mensen.
Hij heeft er recht op door iedereen te worden gehoorzaamd.
Immers, de Prediker dringt erop aan God te vrezen, Zijn Geboden te onderhouden.
Daar wil de SGP van getuigen.
Daar wil de SGP in afhankelijkheid van God handen en voeten aan geven, ook in de Tweede Kamer.
De SGP stáát ervoor.
De SGP gelooft erin!
De SGP voegt de daad bij het Woord!
Dat doen we met een gerust hart.
Om de eenvoudige reden dat we weten dat God regeert.
Hij heeft het laatste Woord.
Gezinnen vormen de ruggengraat van een goede samenleving.
Het opgroeien in een stabiel gezin vergroot aanzienlijk de kans op een evenwichtige persoonlijke ontwikkeling.
Omgekeerd zijn veel individuele en maatschappelijke problemen te herleiden tot het gebrekkig functioneren van gezinnen.
Gezonde gezinnen zijn dus van groot belang voor ons allemaal.
Gezinnen zijn hechte gemeenschappen waar de gezinsleden geborgenheid en liefde ervaren.
In het gezin worden waarden, normen en fatsoen geleerd.
Opoffering en iets over hebben voor elkaar krijgen bij uitstek in het gezin gestalte.
Wie deze dingen in het klein niet leert, zal ze in het groot niet toepassen.
Het gezin biedt stabiliteit, structuur en vertrouwen.
We doen er dus verstandig aan het gezin te koesteren.
Wanneer we denken zonder gezinnen te kunnen, komen we bedrogen uit.
De samenhang in de gemeenschap gaat teloor.
Die ontwikkeling is momenteel te zien.
Uitholling van het gezin en toenemend individualisme gaan hand in hand.
De conclusie is helder: herwaardering van het gezin is broodnodig!
Aan de basis van het gezin staat het huwelijk.
Het is een belangrijk onderdeel van de orde in de schepping die we in ere moeten houden.
God Zelf heeft het huwelijk ingesteld en bedoeld als een levenslange verbintenis tussen man en vrouw.
Hieruit volgt dat een huwelijk tussen personen van hetzelfde geslacht niet de bedoeling kan zijn.
Zo’n relatie is een kunstmatige constructie.
Het is een zegen wanneer het huwelijk bekroond wordt met kinderen.
Alleen binnen een duurzame verbintenis van man en vrouw, gekenmerkt door liefde en trouw, komen kinderen werkelijk tot hun recht.
Het huwelijk is een verbond voor het leven.
Van de huwelijkspartners wordt trouw gevraagd: je kunt niet zomaar van elkaar af, omdat je de ander serieus neemt.
In het huwelijk van hun ouders krijgen kinderen een levende illustratie van het belang van deze trouw.
Voor hun vorming is dat van groot belang.
Echtscheiding is daarom voor ouders en kinderen een pijnlijke zaak.
Het huwelijk van man en vrouw is in alle tijden een vanzelfsprekende leefvorm geweest.
Dat is begrijpelijk, want juist man en vrouw vullen elkaar in het huwelijk goed aan.
Man en vrouw hebben een verschillende aanleg en roeping.
Het is onbegonnen werk om dit onderscheid weg te poetsen.
Het hameren op gelijkheid en onderlinge uitwisselbaarheid van man en vrouw miskent de natuurlijke werkelijkheid.
Man en vrouw maken elkaar compleet.
Zo ontmoeten zij elkaar in gelijkwaardigheid.
Dat geeft kleur en zin aan het leven.
Juist de overheid is geroepen om orde te bevorderen.
Ook de orde van het natuurlijke gezin.
Gelukkig leven zeer veel Nederlanders in zo’n gezin.
Maar jammer genoeg weet de overheid zich geen raad meer met relaties.
Volgens haar kan inmiddels elk leefverband van één of meer volwassenen een gezin zijn.
Dat is behoorlijk nietszeggend.
En het is ook schadelijk.
Omdat er op het gebied van gezin en relaties geen grenzen worden aangegeven heerst grote verwarring.
Zo ontstaat gemakkelijk verwrongen beeldvorming.
Denk bijvoorbeeld aan kinderen die twee ouders hebben van hetzelfde geslacht.
Voor het welzijn van de samenleving moet het natuurlijke gezin weer op de kaart worden gezet.
De publieke erkenning van niet-huwelijkse samenlevingsvormen en de gelijkschakeling van deze samenlevingsvormen met het huwelijk dient te verdwijnen.
Het klassieke huwelijk wordt in ere hersteld.
De mogelijkheid van het zogeheten ‘homohuwelijk’ moet ongedaan gemaakt worden.
Ambtenaren van de burgerlijke stand die op grond van hun geweten niet mee willen werken aan een ‘homohuwelijk’ moeten daartoe het volste recht hebben.
Om aan het belang van gezin en jeugd uitdrukking te blijven geven, is een minister van Gezin en Jeugd opnieuw nodig.
Deze minister is ook verantwoordelijk voor onderwerpen als peuterspeelzalen en kinderopvang.
In het overheidsbeleid moet weer de definitie van het natuurlijke gezin gebruikt worden.
De waarde van dit gezin voor de samenleving wordt ook in de Grondwet vastgelegd.
Het is natuurlijk het mooiste als kinderen bij hun eigen ouders opgroeien.
Daar wordt immers een vertrouwde sfeer geboden.
Er zijn gevallen waarin dat helaas niet mogelijk is.
Er moet dan gezocht worden naar een passend alternatief, in de omgeving of elders in de wereld.
Pleegzorg of adoptie is voor deze kinderen nodig.
Opvang in een pleeggezin verdient de voorkeur boven een pleegtehuis.
De omgeving van een gezin heeft op kinderen een positieve invloed.
Pleegouders en adoptieouders zijn van groot belang om kinderen zo goed mogelijk te kunnen helpen.
Deze ouders moeten we koesteren.
De ondersteuning van deze ouders moet daarom goed geregeld zijn.
Ook verdienen zij een belangrijke positie in het proces van hulpverlening.
Bij het zoeken van een pleeggezin moet eerst gekeken worden naar het netwerk van familie en bekenden.
Er dienen goede voorzieningen voor pleegouders te zijn, waaronder toereikende verlofregelingen.
Bij werving en selectie van pleegouders mogen pleegouders niet bij voorbaat op godsdienst of levensovertuiging worden uitgesloten.
Bij een afnemend aantal adoptiekinderen uit het buitenland, verdient het aanbeveling om meer aandacht te vragen voor vormen van langdurige pleegzorg.
Adoptie is een langdurig proces.
De termijnen en de procedures die gelden, dienen waar mogelijk verkort en vereenvoudigd te worden.
Justitie treedt actief op tegen misstanden als kinderhandel en illegale adoptie.
Er dient één adoptieautoriteit te komen om toezicht te houden op de internationale adoptiepraktijk.
Adoptiekinderen zijn het beste af met een vader en een moeder.
De mogelijkheid voor paren van hetzelfde geslacht om kinderen uit het buitenland te adopteren, moet worden geschrapt.
Het beeld van de huwelijken in Nederland is geen onverdeeld rooskleurig plaatje.
Al jaren ligt het percentage van de huwelijken die worden ontbonden boven de dertig procent.
Naast de pijn en het verdriet die dit veroorzaakt, lijden vooral de kinderen onder een echtscheiding.
Kinderen scheiden nooit; zij houden hun ouders het liefst bij elkaar.
Bij problemen in de persoonlijke ontwikkeling speelt echtscheiding van ouders vaak een pijnlijk belangrijke rol.
Echtscheiding dient daarom zoveel mogelijk voorkomen te worden.
Gods gebod ‘Gij zult niet echtbreken’ is geen dwangbuis, maar een oproep tot trouw.
Het is een opgave om ook als het tegenzit en het leven anders loopt dan verwacht, tóch het uiterste te proberen om samen verder te gaan.
Inspanningen voor het in stand houden van huwelijken moeten krachtig ondersteund worden.
De beschikbaarheid van programma’s voor vroegtijdige hulp en begeleiding moet vergroot worden.
Bij echtscheiding dient bemiddeling verplicht te worden, zeker wanneer de ouders kinderen jonger dan 18 jaar hebben, teneinde de schade voor kinderen te beperken.
Er dient meer aandacht te worden gegeven aan de negatieve gevolgen van echtscheiding.
Het ontduiken van de alimentatieplicht moet effectief tegengegaan worden
en de mogelijkheden tot handhaving van het ouderschapsplan dienen versterkt te worden.
De overheid moet voorwaarden scheppen zodat ouders zelf hun kinderen kunnen opvoeden.
Dat is helaas het tegenovergestelde van wat zij nu doet.
Momenteel stimuleert en verleidt zij ouders juist om hun verantwoordelijkheid uit handen te geven.
Ouders die hun verantwoordelijkheid weggeven, krijgen een scheut subsidie.
Dat is hypocriet van een overheid die met de mond belijdt dat ieder zijn verantwoordelijkheid moet nemen.
Het is bovendien onrechtvaardig dat belastinggeld niet terecht komt bij ouders die hun kinderen zelf opvoeden.
Veel ouders hebben immers geen behoefte om allebei veel betaald werk te verrichten.
Kinderen verdienen een persoonlijke opvoeding door hun eigen ouders.
Dat is voor hen namelijk het beste.
Ouders hebben ten opzichte van hun kinderen een unieke relatie.
Ze zijn niet te vervangen.
De beste opvoeders zijn in principe de ouders zelf.
Het is onbegrijpelijk en onverantwoord dat de overheid dit belang moedwillig verwaarloost door kinderopvang te stimuleren.
En dat terwijl kinderopvang in de wet omschreven wordt als ‘het bedrijfsmatig verzorgen en opvoeden van kinderen’.
Zo’n opvoeding moeten we toch niet willen.
Ouders betalen zelf de kosten van kinderopvang, behalve wanneer sprake is van medische of sociale noodzaak.
Denk bijvoorbeeld aan eenoudergezinnen.
De Rijksbijdrage voor kinderopvang wordt gehalveerd.
De resterende helft wordt verdeeld over alle ouders en wordt toegevoegd aan het nieuwe, robuuste kindgebonden budget.
Ouders kunnen dan zelf bepalen hoe ze hun kinderen opvoeden.
Medewerkers in de kinderopvang dienen bekwaam en vaardig te zijn.
Voldoende taalvaardigheid is een absolute voorwaarde en moet worden aangetoond.
Factoren die een schadelijke invloed hebben op de ontwikkeling van zeer jonge kinderen, zoals het gebruik van audiovisuele media, moeten in de kinderopvang zo veel mogelijk tegengegaan worden.
Investeren in gezinnen is goud waard.
Het gaat om de toekomst van de samenleving.
Meer aandacht is gewenst voor de waarde van menselijk kapitaal.
En meer waardering voor ouders die hun kinderen grootbrengen.
Helaas dringt de overheid er op aan dat (beide) ouders meer gaan werken voor de economie en meer belastinginkomsten te creëren.
Dat gaat vaak ten koste van zorg aan familie en gezin.
Er wordt wel veel gesproken over een goede combinatie van arbeid en zorg.
Maar dat klinkt mooier en makkelijker dan het is.
Uit onderzoek blijkt dat veel kinderen lijden aan het individuele ontplooiingsstreven van hun eigen ouders.
De SGP bepleit dat de overheid zich terughoudend opstelt en zich niet bemoeit met de keuze van ouders over de onderlinge verdeling van arbeid en zorg.
Daarom moeten in elk geval de negatieve prikkels uit het huidige belastingsstelsel verdwijnen.
Verder dient het uitgangspunt voor de belastingheffing de draagkracht van het gezin te zijn.
In de huidige inkomstenbelasting staat het individu centraal en niet het gezin.
Dat leidt tot zeer scheve verhoudingen in de belastingdruk tussen tweeverdienersgezinnen en eenverdienersgezinnen.
Zo betaalt een eenverdienersgezin met een inkomen van 40. 000 euro op dit moment zo’n 90% procent méér belasting dan een tweeverdienersgezin met eenzelfde inkomen.
De komende jaren zal dat verschil in belastingdruk alleen nog maar verder toenemen, tot wel 120% meer belasting.
Dat komt door de afbouw van de overdraagbare algemene heffingskorting voor de niet-verdienende partner en belastingkortingen die tot doel hebben de arbeidsparticipatie van beide partners te bevorderen.
De SGP vindt deze bemoeizucht van de overheid misplaatst
en de scheve verdeling van belasting onrechtvaardig.
Een heldere keus voor een andere, gezinsvriendelijke koers op belastinggebied is dringend nodig.
De financiële lasten van gezinnen zijn zwaar, zeker voor grote gezinnen.
Logisch, want zij worden onvermijdelijk geconfronteerd met hoge kosten, zoals kosten voor opleidingen, kleding, vervoer en wonen.
Daar komt bij dat juist deze gezinnen vaak een kostwinner hebben omdat het voor grote gezinnen (met jonge kinderen) vaak onmogelijk is dat beide partners een betaalde baan hebben.
Het zorgen voor de kinderen is immers méér dan een fulltime baan en van grote betekenis voor de toekomst van onze samenleving.
De kinderbijslag en het kindgebonden budget worden samengevoegd in een robuust kindgebonden budget.
Het belastingstelsel wordt gezinsvriendelijk ingericht.
Nieuwe overheidsmaatregelen worden ook getoetst op de effecten daarvan voor grote gezinnen.
De rol van media is niet meer weg te denken uit onze leefwereld.
In huis, op straat en in het openbaar vervoer, overal worden we geconfronteerd met uitingen van de media.
De kunst is om op een goede manier met media om te gaan.
Het is vooral belangrijk dat kinderen al vroeg een kritische houding ontwikkelen.
Er moet daarom in het onderwijs aandacht zijn voor media-educatie.
Aandacht voor mediaopvoeding is echter eenzijdig als we geen aandacht hebben voor de kwalijke rol van bepaalde media-uitingen.
Schadelijke en ongewenste media-uitingen moeten zoveel mogelijk beperken.
Omroepen zullen bijvoorbeeld hun verantwoordelijkheid moeten nemen.
Daarnaast moeten ouders nauw betrokken worden bij de ontwikkeling en beoordeling van verschillende media-uitingen.
Wat ouders met veel inspanning aan hun kinderen proberen mee te geven mogen we niet onder druk laten staan door een laks mediabeleid van de overheid.
Commerciële belangen hebben vaak geen positieve invloed op de kwaliteit en het niveau van mediaprogramma’s en -uitingen.
Wanneer men zich hoofdzakelijk richt op hogere kijkcijfers is verlaging van het inhoudelijke peil van de omroepen onontkoombaar.
Het is daarom belangrijk dat de overheid naast de commerciële omroepen ruimte creëert voor een kernachtige, kwalitatief hoogwaardige publieke omroep.
Die publieke omroep richt zich uitsluitend op taken die bij de commerciële omroepen niet uit de verf komen.
Programma’s voor spel en vermaak vallen daar bijvoorbeeld duidelijk niet onder.
De publieke omroep zal zich weer op de kerntaken moeten richten, waartoe in ieder geval een degelijke nieuwsvoorziening behoort.
Ouders krijgen een duidelijke rol bij de ontwikkeling van de classificatie voor films en programma’s.
Hun positie binnen het NICAM wordt verbeterd.
De publieke omroep komt te bestaan uit één TV-zender, twee radiozenders en de Wereldomroep.
De publieke omroep wordt reclamevrij gemaakt.
De publieke omroep geeft geen geld uit aan dure en overbodige posten als de inkoop van sportrechten.
Dergelijke onderdelen kunnen aan commerciële zenders worden overgelaten.
Er dient een onafhankelijke instantie te komen voor de beoordeling van klachten over programma’s van commerciële omroepen.
Ouders ontlenen meestal veel vreugde aan hun kinderen.
Maar bij het opgroeien van kinderen doen zich ook allerlei vragen en problemen voor.
Dat is eigen aan de opvoeding.
We moeten dit niet onnodig gaan problematiseren.
De meeste ouders redden zich behoorlijk, vaak met enige hulp uit hun omgeving.
Toch zijn er ook ouders die behoefte hebben aan extra ondersteuning.
Het is belangrijk dat er dan voldoende voorzieningen zijn.
Een eenvoudig advies en lichte vormen van hulp kunnen soms grote problemen voorkomen.
Voorzieningen voor hulpverlening en ondersteuning moeten zo dicht mogelijk bij ouders en jongeren geplaatst worden.
De gemeente speelt hierin een belangrijke rol.
De komende jaren zal de gemeente zich moeten ontwikkelen tot het eerste niveau waarop zorg voor jeugd gestalte krijgt.
De Centra voor Jeugd en Gezin moeten zich ontwikkelen tot laagdrempelige aanspreekpunten.
Daarin zijn bijvoorbeeld de GGD en consultatiebureau actief.
Voor leerlingen is het echter van belang dat er rond de school een goed functionerend zorgnetwerk beschikbaar is.
Op scholen komen namelijk veel problemen aan het licht.
In sommige gevallen is het gezin geen veilige plaats voor kinderen.
Dat is een trieste werkelijkheid.
De overheid is dan geroepen om in te grijpen.
Het gaat daarbij niet om het doordrukken van een visie van de overheid op de opvoeding, maar om het waarborgen van de veiligheid van het kind.
Er moet ook naar gestreefd worden de ingreep zo beperkt en kort mogelijk te laten zijn.
Zolang subsidie voor kinderopvang bestaat, verdienen peuterspeelzalen vanwege hun pedagogische waarde minimaal hetzelfde niveau van bekostiging als kinderopvang.
De gemeente is verantwoordelijk voor de regie van diverse zorgnetwerken, zoals het Centrum voor Jeugd en Gezin en het Zorg Adviesteam.
Bij ondersteuning en zorg moet voluit ruimte zijn voor identiteitsgebonden hulp.
De gemeente voorziet in de aanwezigheid van identiteitsgebonden organisaties in het Centrum voor Jeugd en Gezin.
De positie van landelijk werkende instellingen moet behouden worden.
Ouders moeten worden betrokken bij vragenlijsten binnen de jeugdgezondheidszorg.
De Bureaus Jeugdzorg moeten zich minder bezig houden met indicatiestelling, meer met zorgcoördinatie.
Het indicatiebesluit wordt afgeslankt en dient minder vaak een vereiste te zijn.
Succesvolle campussen voor jongeren, die dreigen af te glijden naar criminaliteit, worden voortgezet.
Ingrijpen van de overheid in het gezin is alleen gerechtvaardigd en geboden als een bedreiging van de veiligheid van het kind in het geding is.
Huisartsen dienen beter toegerust te zijn om verschijnselen van kindermishandeling te kunnen onderkennen.
Er dient meer nazorg te worden geboden aan gezinnen waarbij een melding van kindermishandeling onterecht blijkt te zijn.
Jong geleerd is oud gedaan.
Daarom sturen we onze kinderen al vroeg naar school.
Degelijk onderwijs is een onmisbaar voorrecht.
Het helpt jongeren om op eigen benen te gaan staan en hun weg door het leven te gaan.
In het onderwijs maken we op allerlei manieren kennis met cultuur en samenleving.
Dat kunnen we niet uit onszelf.
Anderen dragen kennis en vaardigheden, waarden en normen aan ons over.
Leren begint met aannemen op gezag van buiten, namelijk het gezag van de onderwijzer.
Wie niet wil leren, is onhandelbaar.
Ook de wetgever heeft dit onderkend.
Leren is daarom een wettelijke plicht.
Het maakt natuurlijk wezenlijk verschil of het onderwijs goed of slecht is.
De SGP gelooft dat onderwijs goed is wanneer het gericht is op een leven zoals dat in de Bijbel wordt geleerd.
Daarom wenst de SGP iedere leerling een school met de Bijbel toe.
Het past de mens wanneer hij luistert naar zijn Schepper.
We geven daarmee aan dat we over het goede leven niet zelf de wijsheid in pacht hebben, maar dat we bereid zijn om te leren.
Wie dit niet wil, doet God, zichzelf en medemensen tekort.
Onderwijs en opvoeding zijn nauw met elkaar verbonden.
In het onderwijs vindt die vorming plaats waar het gezin meestal niet voor is toegerust.
En zoals de levensovertuiging de opvoeding doortrekt, gebeurt dat ook in het onderwijs.
Het is daarom van belang dat het onderwijs op school goed aansluit bij de overtuiging van ouders.
Zij moeten hun kinderen met een gerust hart naar school kunnen sturen.
Ook christelijke ouders.
Dat de overheid niet kiest voor een school met de Bijbel, betekent niet dat ouders die keuze onthouden mag worden.
Alle ouders dragen immers bij aan het onderwijs door belasting te betalen.
Nederland heeft gelukkig een bijzonder onderwijssysteem.
De overheid is in ons land niet de enige partij die scholen in stand houdt.
Scholen die door ouders zijn opgericht, de zogenaamde bijzondere scholen, worden ook bekostigd.
Dat is een mooi en belangrijk uitgangspunt.
Het geeft namelijk aan dat onderwijs een wezenlijk belang van ouders is.
De verantwoordelijkheid van ouders voor het onderwijs is een goede zaak.
De betrokkenheid bij de school is dan vaak groot.
Die betrokkenheid en verantwoordelijkheid zijn broodnodig en moeten we koesteren.
In de identiteit van bijzondere scholen schuilt hun kracht.
Het is daarom vanzelfsprekend dat we bijzondere scholen ruimte bieden om hun identiteit te kunnen bewaren.
Bijzondere scholen kunnen bijvoorbeeld eisen stellen aan leraren en leerlingen.
Het zou een vreemde gang van zaken zijn wanneer scholen personen moeten toelaten die niet bij hun identiteit passen.
Dergelijke dwang leidt tot niets anders dan slechte verhoudingen.
De overheid zal de vrijheid van scholen dus moeten garanderen.
Er heerst momenteel een kritische houding ten opzichte van bijzondere scholen.
Dat is onterecht.
Belangrijke bron van kritiek zijn de bestuurlijke en onderwijskundige problemen in het islamitisch onderwijs.
Die problemen moeten gericht en resoluut worden aangepakt, in een uiterst geval door de rechter te verzoeken het bestuur te ontslaan.
Maar we moeten niet het kind met het badwater weggooien.
De kwaliteit van bijzondere scholen staat doorgaans buiten kijf.
Goede scholen mogen we dus niet duperen door het slechte gedrag van een klein aantal scholen.
Op de vrijheid van onderwijs mag niet beknibbeld worden, financieel noch anderszins.
Scholen moeten bij de aanstelling van personeelsleden en het toelaten van leerlingen een beleid kunnen voeren in overeenstemming met grondslag en doel van de school.
Scholen behouden de ruimte om van (de ouders van) leerlingen te vragen de grondslag van de school te onderschrijven.
De wettelijke bevoegdheden voor de onderwijsinspectie worden versoberd.
Onderdelen van kerndoelen die op gespannen voet staan met de didactische vrijheid van scholen, worden geschrapt.
Communicatie is in het onderwijs van fundamenteel belang.
Het dragen van gezichtsbedekkende kleding mag daarom in het onderwijs niet toegestaan worden.
Goed onderwijs is kernachtig en doelgericht.
Onderwijs bereidt leerlingen voor om aan de samenleving deel te nemen en hun beroep uit te oefenen.
De school staat midden in de samenleving.
Dat gegeven heeft natuurlijk consequenties.
Problemen met en zorgen over leerlingen verdienen aandacht.
Dat zijn problemen voor het onderwijs.
Maar de laatste jaren bestaat de neiging om maatschappelijke problemen bij de school neer te leggen.
Dat is vooral gebleken met de onderwijsvernieuwingen.
Maatschappelijke behoeften werden aan de school opgelegd.
En dat gevaar bestaat nog.
Er wordt gesproken over de ‘school’ van de toekomst, waarin de school nog maar een onderdeel is.
Ook is er behoefte om maatschappelijke problemen, zoals slecht fatsoen en afnemende gemeenschapszin, met behulp van de school op lossen.
Die aanpak miskent in wezen het probleem.
En hoe nobel de intenties ook kunnen zijn, het eigenlijke onderwijs kan er door in het gedrang komen.
Voor de oplossing bestaan bovendien veel betere alternatieven.
Versterking van gezinnen bijvoorbeeld.
De verplichting om afzonderlijke burgerschapsvorming te geven moet worden afgeschaft.
Een normale school doet vanzelfsprekend aan burgerschapsvorming.
Scholen maken leerlingen bewust van hun maatschappelijke verantwoordelijkheid.
Zij kiezen hiervoor zelf hun middelen, bijvoorbeeld een maatschappelijke stage.
De eisen voor het verkrijgen van een gymbevoegdheid zijn voor (beginnende) leraren een te grote belasting; de omvang van de gymopleiding wordt beperkt.
Scholen blijven uitsluitend verantwoordelijk voor onderwijs.
Neventaken als buitenschoolse opvang worden afgestoten.
Kernachtig onderwijs is overigens geen beperkt onderwijs.
In het onderwijs vindt cultuuroverdracht plaats.
Het gaat in het onderwijs om een brede vorming van leerlingen met het oog op hun deelname aan de samenleving.
In het onderwijs komen alle elementen aan bod die hiervoor nodig zijn.
Het gaat om uiteenlopende onderwerpen als taalvaardigheid en kennis van maatschappij en geschiedenis.
Soms vraagt het onderwijsprogramma ook om een kleine aanpassing.
Omgang met de media is in deze tijd bijvoorbeeld erg belangrijk.
Maar alle onderwijselementen vormen een ondeelbaar geheel.
Taal en rekenen zijn een belangrijk onderdeel van het onderwijs.
Ze vormen de basis voor de ontwikkeling van het onderwijsprogramma.
In lerarenopleidingen is dat natuurlijk van bijzonder belang.
De aandacht hiervoor moet worden vastgehouden.
We moeten alleen oppassen dat we niet doorschieten.
Onderwijs is meer dan rekenen en taal.
Door eenzijdige aandacht voor rekenen en taal, verliezen we de waarde van brede vorming en de schoolcultuur uit het oog.
We moeten dus voorzichtig zijn met scholen enkel te beoordelen op hun resultaten voor rekenen en taal.
Onderwijs is bij uitstek een sociaal en cultureel gebeuren.
Onderwijs geven is geen productieproces.
Dat betekent dat resultaten niet zo makkelijk op formule zijn te zetten of volledig objectief te meten.
Resultaten hebben vooral een functie binnen de school.
Helaas wordt steeds vaker in economische termen over onderwijs gesproken.
De nadruk valt steeds meer op opbrengsten en het afrekenen van scholen.
Daar moeten we voorzichtig mee zijn.
Het is met name van belang dat leraren oog hebben voor de uiteenlopende ontwikkeling van leerlingen in hun klas.
De komende jaren moet de overheid daarom investeren in vakbekwaamheid van leraren.
Scholen moeten, op hun eigen manier, aandacht besteden aan media-educatie.
Resultaten voor rekenen en taal dienen als kwaliteitsaspect voor de onderwijsinspectie, maar kunnen geen wettelijke bekostigingsvoorwaarde zijn.
De leerlijn van basis- naar voortgezet onderwijs dient verbeterd te worden; basisscholen moeten de eindresultaten van leerlingen doorgeven op basis van een door hen gekozen, erkende toets.
Referentieniveaus voor taal en rekenen zijn niet bedoeld als knellend keurslijf, maar als hulpmiddel voor een vloeiender overgang tussen schoolsoorten.
Toetsen en examens worden geijkt aan de referentieniveaus.
De Inspectie toetst het onderwijs niet aan de referentieniveaus, maar aan de kerndoelen.
Onderwijs aan jonge kinderen verdient meer aandacht; de specialisatie ‘jonge kind’ binnen de pabo dient verlengd te worden.
Daarbij wordt ook het overladen onderwijsprogramma aangepakt.
Het aantal leerlingen in het onderwijs dat extra zorg nodig heeft, neemt behoorlijk toe.
Behalve voor ouders ligt hier voor scholen een verantwoordelijkheid.
Het is een uitdaging om zoveel mogelijk leerlingen in het reguliere onderwijs op te nemen.
Er zijn echter ook grenzen aan deze uitdaging.
De ambitie moet namelijk wel passen bij de capaciteit van de leraar.
Ook mag het onderwijs niet in de knel komen door de zorgbehoefte van leerlingen.
Deze criteria zijn van wezenlijk belang bij de verdere ontwikkeling van passend onderwijs.
Als we onvoldoende rekening houden met de mogelijkheden van scholen, raken we nog verder van huis.
Goed onderwijs doet recht aan capaciteiten van leerlingen en vraagt niet het onmogelijke.
Voor sommige leerlingen is deelname aan het reguliere onderwijs geen realistisch perspectief.
Te hoge ambities kunnen de ontwikkeling van deze leerlingen juist frustreren.
Het is voor hen beter wanneer zij naar speciaal onderwijs gaan.
De overgang van deze leerlingen moet soepel verlopen.
Ook moet voorkomen worden dat leerlingen tussen wal en schip vallen.
Een goede afstemming tussen regulier onderwijs, speciaal basisonderwijs en speciaal onderwijs is daarom van belang.
Bij het inrichten van deze complexe zorgstructuur wordt zoveel aansluiting gezocht bij de bestaande samenwerkingsverbanden.
Samenwerkingsverbanden moeten voor hun zorgleerlingen in een goed onderwijsaanbod voorzien.
Het moet duidelijk zijn welke zorg de afzonderlijke scholen minimaal bieden.
De indicatiestelling voor zorgleerlingen moet geflexibiliseerd worden.
Het gaat meer om de zorgbehoefte in de school dan om een officieel label voor een kind.
Voor de structuur van medezeggenschap wordt aangesloten bij de bestaande medezeggenschapsregelingen; het optuigen van nieuwe voorzieningen is onwenselijk.
Het beroepsonderwijs is een belangrijke schakel in onze samenleving en economie.
Hier worden kundige vakkrachten opgeleid die in allerlei sectoren nodig zijn.
Het karakter van het beroepsonderwijs verschilt wezenlijk van bijvoorbeeld hoger onderwijs.
Daar moeten we oog voor hebben en houden.
Bij de onderwijsvernieuwingen werd het beroepsonderwijs te theoretisch benaderd.
Het is een goede ontwikkeling dat er in het voorbereidend en middelbaar beroepsonderwijs nu meer aandacht is voor het kweken van vakmanschap.
Die ontwikkeling verdient stimulans.
Ook de overgang tussen deze schoolsoorten moet verstevigd worden.
Jaarlijks vallen teveel leerlingen uit.
Onderwijsvernieuwing gaat het beroepsonderwijs niet voorbij.
In het (middelbaar) beroepsonderwijs is het competentiegericht onderwijs ingevoerd.
Daarin staan zelfstandigheid en integrale vaardigheden centraal.
Dat zijn op zich goede punten, waar in het verleden te weinig aandacht voor was.
Toch blijft een kritische houding nodig.
Bij de ontwikkeling van het competentiegericht onderwijs dreigt het kenniselement namelijk vaak onderbelicht te raken.
Ook de vaardigheden zijn vaak te algemeen.
Het accent zal meer moeten liggen op de inhoudelijke vakbekwaamheid.
De nadruk op zelfstandigheid zal bovendien realistisch moeten zijn.
Veel leerlingen hebben behoefte aan daadwerkelijk onderwijs en instructie via contacturen en kunnen zelfstandigheid nog niet goed aan, vooral in de eerste leerjaren.
De rol van de leraar blijft onmisbaar.
Onderwijsprogramma’s waarin voorbereidend en middelbaar beroepsonderwijs samenwerken moeten verder worden gestimuleerd.
Gegarandeerd moet worden dat een voldoende aantal uren beschikbaar is voor loopbaanbegeleiding.
Het aantal kwalificatiedossiers moet verder worden beperkt en de hoeveelheid competenties moet worden teruggedrongen.
Voortdurende aanpassing van de inhoud van kwalificatiedossiers moet worden tegengegaan.
Er komt een vast moment waarop nieuwe versies worden doorgegeven.
Het in stand houden van een uitdagende kenniscultuur is een belangrijk streven in een moderne samenleving.
Allereerst is van het groot belang dat verworven inzichten worden overgedragen aan nieuwe generaties.
Bovendien wordt op de meest uiteenlopende terreinen gezocht naar nieuwe en diepere inzichten om problemen en uitdagingen in onze samenleving te lijf te gaan.
Het hoger onderwijs draagt hier een belangrijk steentje aan bij.
Daar worden immers de studenten gevormd die zich aan het onderzoek zullen gaan wijden.
Een stimulerende cultuur is voor het realiseren van kennisambities onmisbaar.
De afgelopen decennia is het hoger onderwijs enorm gegroeid.
De aantallen studenten zijn fors toegenomen.
Het is echter niet realistisch om te veronderstellen dat de intelligentie evenredig is gestegen.
Verschil in niveau tussen studenten wordt steeds meer merkbaar.
Daarom is het goed om meer onderscheid aan te brengen binnen het hoger onderwijs.
Dictaat door de middelmaat moet bestreden worden.
Uitgangspunt blijft wel dat de basis voor iedereen toegankelijk is.
Vooral in de fase na de bacheloropleiding zijn er meer mogelijkheden om kwaliteitsverschil tussen studenten zwaarder te laten wegen.
Het mag duidelijk zijn dat de basisvaardigheden van scholieren bij het betreden van het hoger onderwijs wel op peil dienen te zijn.
Onderwijs en onderzoek zijn nauw verweven.
Toegepast en fundamenteel onderzoek komt tot stand aan respectievelijk hogescholen en universiteiten.
Het is van belang om de diversiteit aan onderzoeksdisciplines tot zijn recht te laten komen.
De sectoren alfa, bèta en gamma verdienen evenveel aandacht.
Ze hebben ieder hun eigen waarde voor de samenleving.
Om de continuïteit van onderzoek te kunnen bewaren is een stabiele basis nodig, ook in financieel opzicht.
Daarin zal de overheid de komende jaren moeten investeren.
Tussen voortgezet en hoger onderwijs worden afspraken gemaakt over het minimumniveau van taal- en rekenvaardigheid.
Een verplichte taal- of rekentoets kan als overgangsmaatregel dienen.
Studenten dienen eerst de bacheloropleiding af te ronden, voordat ze aan een masteropleiding kunnen beginnen.
De lengte van masters wordt uitgebreid naar twee jaar en er komen topuniversiteiten.
Hierbij is selectie van studenten mogelijk op basis van kwaliteit.
Het collegegeld voor de bachelor wordt geleidelijk verhoogd.
Het collegegeld voor de master kan worden gedifferentieerd als daar een extra toegevoegde waarde voor de student tegenover staat.
Dit mag niet leiden tot een beperktere toegankelijkheid van het onderwijs, wat gerealiseerd wordt door voor dit deel leningen te verstrekken onder voor de student gunstige voorwaarden (lange terugbetalingstermijn, lage rente).
De behoefte aan nieuwe leraren mag niet leiden tot bijstelling van de bekwaamheidseisen van leraren en een verlaging van de status van leraren.
De educatieve minor mag geen structurele bevoegdheid zijn.
Leraren moeten binnen vijf jaar een educatieve master behalen.
Directe financiering aan universiteiten (‘eerste geldstroom’) dient versterkt te worden.
Er is een afzonderlijk budget nodig voor versterking van de faculteiten geesteswetenschappen.
Beoordeling van plannen geschiedt door een onafhankelijk orgaan.
De zorg in Nederland staat op een hoog niveau.
Dat is een voorrecht, maar ook een verantwoordelijkheid.
Een voorrecht, omdat het in de zorg gaat om mensenlevens waarmee we niet zorgvuldig genoeg om kunnen gaan.
Een verantwoordelijkheid, omdat medische onzorgvuldigheden grote gevolgen kunnen hebben.
De overheid heeft een belangrijke taak om te zorgen dat de kwaliteit, de toegankelijkheid en de continuïteit van de zorg goed geborgd worden.
Maar het zorgen voor onze naaste is evengoed een Bijbelse opdracht en daarom een verantwoordelijkheid van ons allemaal.
In het bijzonder geldt die zorg voor de meest kwetsbaren: het ongeboren leven, mensen in de eindfase van hun leven,  mensen met beperkingen en langdurig zieken.
Goede, kwalitatieve zorg strijdt vóór het leven of voor een natuurlijk, waardig levenseinde.
De kwaliteit van een samenleving is af te meten aan de bereidheid van mensen om voor elkaar te zorgen.
Over de vraag hoe de kwaliteit van de zorg het beste gegarandeerd kan worden, is veel maatschappelijke discussie.
Iedereen kent de discussies over verschraling van de zorg en te lange wachtlijsten.
Een belangrijke vraag daarbij is of er nu wel of niet gekozen moet worden voor marktwerking in de zorg.
De SGP vindt marktwerking alleen verantwoord als duidelijk is dat publieke belangen, zoals kwaliteit, toegankelijkheid, continuïteit en betaalbaarheid goed geborgd zijn.
De overheid heeft daarin een belangrijke rol en moet blijven sturen op prikkels om de kwaliteit, innovatie, transparantie en efficiëntie van de zorg te bevorderen.
De toetreding van malafide aanbieders moet worden verhinderd.
De praktijk wijst uit dat fusies lang niet altijd leiden tot verbetering van zorg vanuit het perspectief van de cliënt.
Er komt daarom een zwaardere toets op fusies in de zorg, met name op de vraag welke meerwaarde een fusie heeft voor kwalitatief verantwoorde zorg.
Daarnaast is het van essentieel belang dat patiënten en cliënten goed worden vertegenwoordigd, met name in vergelijking met de grote ‘macht’ van verzekeraars en zorgaanbieders.
De SGP stelt daarom extra geld beschikbaar voor de toerusting van patiënten- en cliëntenorganisaties.
De sterk toegenomen regeldruk wordt in de hele zorgsector en door cliënten als een groot probleem ervaren.
Goede, verantwoorde zorg moet weer op de eerste plaats komen en niet allerlei regeltjes die daar weinig aan bijdragen.
De SGP neemt de noodkreten van zorginstellingen, medewerkers, patiënten, cliënten en hun ondersteuners serieus.
Daarom vindt de SGP dat de regeldruk in de zorgsector met minstens 25% verminderd moet worden.
Hoe?
Onder anderen door de coördinatie en afstemming tussen de overheidsinstanties te verbeteren.
Door de verschillende financieringsstromen in de zorg beter op elkaar af te stemmen.
Door instellingen die in meerdere gebieden werkzaam zijn afspraken te laten maken met minder verschillende overheidsorganisaties.
Bijvoorbeeld door sterk in te zetten op vereenvoudigde en uniforme regels.
En tot slot door meer ruimte te geven voor eigen verantwoordelijkheid van cliënten en zorgaanbieders om, binnen de geldende sectorale kwaliteitskaders en -normen, invulling en uitwerking te geven aan kwaliteit en veiligheid in de eigen instelling.
Zodat de tijd die door al deze maatregelen samen vrij komt, weer ingezet kan worden voor het leveren van goede, verantwoorde zorg.
Het menselijk leven is een kostbaar geschenk van God.
We mogen daar niet achteloos aan voorbij gaan alsof een nieuw mensenleven enkel een ‘klompje cellen’ is.
Ook blijft het leven waardevol, wanneer een mens aan het einde van het leven met veel pijn en moeite geconfronteerd wordt.
Hoe moeilijk de omstandigheden ook kunnen zijn: het besef dat het leven van de mens een geschenk is, maakt duidelijk dat we op een verantwoorde manier om moeten gaan met het broze en vergankelijke leven.
Een geschenk kapot maken voor de ogen van de Gever, is een slag in Zijn gezicht.
Een overheid die toestaat dat pril kinderleven, leven met een handicap of leven in de laatste fase wordt gedood, gaat eraan voorbij dat God Zelf de Gever van ieder mensenleven is.
Elk mensenleven is daarom beschermwaardig, ook het leven dat nog niet geboren is en in een pril stadium verkeert.
De Wet afbreking zwangerschap spreekt met mooie woorden over de ‘bescherming van het ongeboren leven’, maar intussen werken de zorgvuldigheidseisen niet zoals het zou moeten.
In de praktijk gaat het vermeende recht van de vrouw op abortus in veel gevallen ten koste van het leven van het kind.
Deze Abortuswet is in strijd met de menselijke waardigheid en moet vervallen.
Zolang deze wet nog bestaat, moeten er duidelijke waarborgen komen die werkelijk gericht zijn op de bescherming van ongeboren leven.
Daarbij is een sterke verlaging van de abortusgrens een belangrijke stap in de goede richting, maar niet voldoende.
Het taboe op het beperken van de mogelijkheden voor abortus moet verdwijnen.
Elk initiatief daartoe kan op onze steun rekenen.
De bescherming van het leven moet ook voor ongeborenen in de Grondwet worden vastgelegd.
Het begrip ‘noodsituatie’ bij abortussen moet duidelijk worden afgebakend.
De beraadtermijn in de Abortuswet die vrouwen verplicht om zich vijf dagen te bezinnen op de vraag of zij een andere oplossing zien, moet ook echt een beraadtermijn en geen wachttijd zijn.
Voor iedere vrouw die hulp zoekt, moet deze termijn concrete invulling krijgen.
Iedere vrouw moet keuzegesprekken en psychosociale begeleiding aangeboden krijgen.
Alternatieven als adoptie, pleegzorg, financiële ondersteuning en opvang voor tienermoeders moeten met overtuiging aangeboden worden aan iedere vrouw die hulp zoekt.
Deze alternatieven dienen nadrukkelijk deel uit te maken van de gedragsrichtlijnen bij abortus.
De Inspectie behoort op de naleving hiervan streng toe te zien.
De overtijdbehandeling die tot een zwangerschap van zeven weken kan worden toegepast is precies hetzelfde als een abortus.
Een zogenaamde ‘flexibele beraadtermijn’ is niets waard.
Er is geen reden om deze behandeling anders tegemoet te treden dan een abortus: de beraadtermijn moet gelijk zijn.
Ten minste vijf dagen dus.
Met name tienermoeders lopen tegen allerlei praktische en financiële problemen aan als zij ongewenst zwanger zijn.
Voor hen dient verspreid over het land voldoende hulp en opvang beschikbaar te zijn.
Op dit moment is de capaciteit veel te klein en de financiering onzeker.
De SGP stelt voor deze belangrijke vorm van hulp aan mensen met meestal complexe problemen extra geld beschikbaar.
Ook dient er voor hen één loket beschikbaar te zijn waar zij met hun (praktische) vragen terecht kunnen.
Hulpverlening bij ongewenste zwangerschappen en keuzegesprekken dienen buiten de abortusklinieken door onafhankelijke hulpverleners plaats te vinden.
Beëindiging van een zwangerschap vanwege een gevreesde handicap is selectie van ongeboren kinderen en daarom ontoelaatbare discriminatie van gehandicapt leven.
Omdat de twintig wekenecho en prenataal onderzoek vaak blijken te leiden tot een abortus als er kans is op een gehandicapt leven, moet met dit onderzoek zeer terughoudend omgegaan worden.
Het leven is niet maakbaar en de onderzoeken leveren geen volledig beeld op.
Zolang abortus is toegestaan, mag het onderzoek pas na afloop van de abortustermijn plaatsvinden.
Zulke onderzoeken zijn alleen te verantwoorden wanneer er werkelijk behandelmogelijkheden voor het ongeboren kind zijn.
Er moet daarom duidelijk voorlichtingsmateriaal meegegeven worden waarin objectieve en volledige informatie gegeven wordt over de waarde van gehandicapt leven.
In abortusklinieken vindt geen medisch noodzakelijke zorg plaats.
Zolang zij nog niet gesloten zijn, worden zij niet langer uit publieke middelen gefinancierd.
Abortus is geen ‘exportproduct’.
Abortusboten of mobiele klinieken krijgen of houden geen vergunning.
Elke vorm van selectie van embryo’s is een slechte zaak.
Een embryo is immers menselijk leven in een pril stadium.
Embryo’s verbruiken als onderzoeksmateriaal of embryo’s vooraf testen op geslacht of kenmerken van ziekten en aandoeningen moet worden tegengaan.
De verruimde mogelijkheden voor embryoselectie worden ingetrokken.
Er mag geen genetisch onderzoek worden toegestaan dat niet voldoet aan ethische criteria, waarbij de eerbied voor het leven het belangrijkste ijkpunt is.
Ook mag genetisch materiaal slechts worden gebruikt voor scherp afgebakende doelen.
Voor stamcelonderzoek mogen alleen volwassen stamcellen gebruikt worden.
Dit onderzoek moet door de overheid worden gestimuleerd.
Het verbod op therapeutisch kloneren blijft gehandhaafd en wordt permanent.
De internationale handel met erfelijk materiaal van mensen via internet moet met kracht worden bestreden.
Rond het levenseinde van mensen is er vaak veel nood: existentiële noden, ondraaglijke pijn, onpeilbaar leed en onbeschrijflijke eenzaamheid.
Voor een deel kan het leed weggenomen worden door kwalitatief hoogwaardige palliatieve zorg.
Door goede pijnbestrijding, psychosociale, pastorale en liefdevolle zorg aan het (sterf)bed.
Zorg, niet alleen voor de patiënt zelf, maar ook voor diens naasten.
De SGP stelt daarom extra geld beschikbaar voor de palliatieve zorg.
Er komen meer voorzieningen voor palliatieve zorg voor kinderen.
Palliatieve zorg wordt opgenomen in het basispakket van de zorgverzekering.
Mensen die als gevolg van ouderdom, in combinatie met hartfalen, COPD, neurologische aandoeningen of het dementeringsproces een zeer beperkte levensverwachting hebben, moeten ook in aanmerking kunnen komen voor palliatieve zorg.
In de opleiding van artsen, verpleegkundigen en verzorgenden moet meer en blijvende aandacht komen voor hoogwaardige palliatieve zorg.
Palliatieve zorg wordt vaak veel te laat ingezet.
Ketenzorg in de palliatieve fase is daarom van groot belang.
Het inzetten van multidisciplinaire begeleidingsteams die vanaf het ‘slecht nieuws’-gesprek tot na het overlijden betrokken zijn, wordt gestimuleerd.
Mantelzorgers en vrijwilligers zijn onmisbaar als het gaat om palliatieve zorg.
Mantelzorgers worden zo goed mogelijk betrokken en begeleid bij het zorgproces.
Het instellen van een leerstoel voor palliatieve zorg wordt ondersteund.
Mensen in nood moeten de hulp krijgen die zij op dat moment nodig hebben.
Steeds vaker wordt ook in allerlei situaties de dood als hulp gezien.
De SGP is er heilig van overtuigd dat deze keuze niet goed is.
Heftige pijn, de ontluistering bij dementie en een jong kind met een ernstige handicap betekenen veel leed voor de betrokkene en zijn omgeving.
Euthanasie, levensbeëindiging en hulp bij zelfdoding zijn dan echter geen oplossing, maar een noodgreep.
Het bekorten van het leven, noch het onnodig verlengen van het stervensproces zijn in overeenstemming met respect voor de waarde van het menselijk leven.
Palliatieve zorg is hier op zijn plaats.
Er wordt gelukkig naar gestreefd om zelfdoding zoveel mogelijk te voorkomen.
In de lijn hiervan dient ook werk gemaakt te worden van het streng aanpakken van informatie over zelfdoding via boeken, websites en consulenten, omdat deze in strijd is met de noodzakelijke eerbied voor het leven.
Elke vorm van zelfdoding wordt zoveel mogelijk bestreden.
De overheid neemt meer preventieve maatregelen om mensen tegen zichzelf te beschermen.
Euthanasie, hulp bij zelfdoding en levensbeëindiging van gehandicapte pasgeborenen worden niet langer toegestaan.
Verlichting van het lijden is een betere weg.
Het Openbaar Ministerie moet weer voluit betrokken zijn bij de toetsing van euthanasie.
Het vervolgingsbeleid van het Openbaar Ministerie moet zo aangepast worden, dat er bij onzorgvuldigheid consequent wordt opgetreden.
Ten minste dient er toetsing vooraf plaats te vinden.
Euthanasie uit vrije keuze is in strijd met de eerbied voor het leven.
Er mag geen verruiming van de gronden voor euthanasie plaatsvinden – zoals ‘klaar met het leven zijn’ of de vrees voor toekomstig lijden.
Elke vorm van euthanasie bij mensen die hun wil niet kunnen uiten, is een nog veel ernstiger misgreep.
Uitbreiding van de mogelijkheden voor euthanasie bij dementie of welke andere grond ook of levensbeëindiging van kinderen en jongeren, mag niet worden toegestaan.
De strafrechtelijke bepalingen over hulp bij zelfdoding worden ten minste uitgebreid met een verbod op het op welke wijze ook bieden van algemene informatie over methoden waarop men zijn leven kan beëindigen.
Terminale sedatie mag op geen enkele wijze gebruikt worden als route om de zorgvuldigheidseisen voor euthanasie te ontlopen.
Orgaandonatie dient een persoonlijke keuze van mensen te zijn.
Elke claim van de overheid op organen via het stelsel van orgaandonatie, mag niet worden goedgekeurd.
Ook het vóór het overlijden reeds ontnemen van organen mag niet de praktijk worden.
Er komt meer aandacht voor goede voorlichting en zorgvuldige procedures in ziekenhuizen.
De Wet maatschappelijke ondersteuning (Wmo) is tot stand gekomen vanuit de gedachte dat we weer terug moeten naar een zorgzame samenleving.
Tegelijkertijd heeft de praktijk in de afgelopen jaren uitgewezen dat een wet de maatschappij niet verandert.
De SGP staat voor een sterkere Wmo.
De SGP pleit voor een ruimhartig beleid dat voorwaarden schept voor de burger om zijn eigen verantwoordelijkheid te nemen en solidair te zijn ten opzichte van mensen met een (psychiatrische) beperking of langdurige zorgbehoefte.
Identiteitsgebonden organisaties zijn daarin onmisbaar.
Zij hebben het vertrouwen van mensen en weten hen te bereiken.
Ook de plaats van de kerken moet duidelijk in beeld zijn bij de lokale overheid.
De SGP wil maatregelen om de keuzevrijheid in de Wmo zo goed mogelijk te waarborgen.
Identiteitsgebonden organisaties mogen in gemeentelijke verordeningen niet worden uitgesloten.
Als er al aanbesteed gaat worden, moeten zorgaanbieders meer op de kwaliteit van huishoudelijke verzorging concurreren en minder op de prijs.
Er moet meer eenheid komen in de uitvoeringspraktijk van de Wmo.
Voorkomen moet worden dat alle gemeenten het Wmo-wiel allemaal zelf moeten uitvinden.
De wijkverpleegkundige moet weer terugkomen.
De wijkverpleegkundige nieuwe stijl biedt niet alleen verzorging en verpleging, maar regelt daarnaast alles wat daarbij komt kijken.
Daarmee treedt de wijkverpleegkundige op als persoonlijk begeleider van de cliënt, maar zo nodig ook van diens familie of mantelzorgers.
Mantelzorgers die zorgtaken op zich nemen die eigenlijk onder de AWBZ vallen, moeten in ruil daarvoor ontlast kunnen worden door een aanbod van de gemeente dat (een deel van) de huishoudelijke verzorging wordt overgenomen door professionele thuiszorg.
Het is prachtig als mensen zich vrijwillig en belangeloos willen inzetten voor andere mensen.
Daarom vindt de SGP dat we niet zuinig genoeg kunnen zijn op onze mantelzorgers en vrijwilligers.
De SGP vindt dat het de afgelopen jaren wél heeft geschort aan de waardering voor al deze mensen.
Door de vergrijzing neemt het aantal ouderen toe, waardoor ook de hulpvraag toeneemt.
Op mantelzorgers wordt dus steeds meer een beroep gedaan, terwijl er tegelijkertijd een steeds groter wordende druk vanuit de overheid op hen uitgeoefend wordt om de arbeidsmarkt op te gaan.
Het moet mogelijk worden om meer zorgtaken en maatschappelijke taken op zich te nemen, zonder dat mensen dat erg in hun portemonnee gaan voelen.
Daarom wil de SGP stimulerende maatregelen nemen, zoals een goede regeling voor zorgverlof.
Dit draagt bij aan een verbetering van de onderlinge betrokkenheid binnen familie, kerk en maatschappelijke verbanden.
De ondersteuning aan vrijwilligers wordt verder verbeterd.
Daarbij hoort ook de erkenning van het beroep van vrijwilligerscoördinator in de zorg.
Vrijwilligers die de handen uit de mouwen willen steken, worden zo weinig mogelijk lastiggevallen met papieren rompslomp en bureaucratische regeltjes.
Gemeenten worden gestimuleerd zo veel mogelijk gebruik te maken van de ervaring die patiënten- en cliëntenverenigingen, mantelzorgsteunpunten en koepelorganisaties hebben opgebouwd.
Het mantelzorgcompliment van 250 euro blijft beschikbaar, de uitvoering van het mantelzorgcompliment wordt vereenvoudigd.
De regels die het werklozen onmogelijk maken vrijwilligerswerk te doen worden afgeschaft, ook als het vrijwilligerswerk niet direct op terugkeer naar de arbeidsmarkt is gericht.
Als mensen vanuit een vrijwilligerswerksituatie naar werk zoeken, komen zij door hun nieuwe verworven vaardigheden en hun bredere netwerk mogelijk makkelijker aan een nieuwe baan.
Veel mensen hebben voor een langere periode zorg nodig.
Dat geldt voor veel ouderen, die kunnen en mogen genieten van hun ‘oude dag’, maar tegelijkertijd aan den lijve ondervinden dat de ouderdom met gebreken komt.
Dat geldt voor mensen met beperkingen, die letterlijk en figuurlijk stuiten op allerlei drempels.
De SGP wil zich voor al deze mensen inzetten.
De discussie over de houdbaarheid van de AWBZ zal in deze kabinetsperiode moeten worden beslecht.
De AWBZ moet beter worden toegesneden op het oorspronkelijke doel.
Hierbij is het uitgangspunt van de SGP dat er een wettelijke regeling zal blijven voor mensen met een chronische ziekte of beperking.
De overheid moet de toegankelijkheid van identiteitsgebonden zorg blijven waarborgen
en ervoor zorgen dat een identiteitsgebonden leefsfeer binnen instellingen voor langdurig verblijf beschermd blijft.
Mensen die langdurig zorg nodig hebben, moet de mogelijkheid worden geboden zo lang mogelijk (zelfstandig) thuis te blijven wonen.
Dat kan als er in de directe woonomgeving goede voorzieningen zijn en ter plaatse hoogwaardige zorg geleverd kan worden.
De mogelijkheid van VPT (volledig pakket thuis) moet daarom meer benut en bevorderd worden.
Er moet één lokaal loket komen waar een onafhankelijke en integrale indicatiestelling voor zorg, onderwijs, werk en inkomen wordt uitgevoerd.
Er moet een participatiebudget ingevoerd worden voor mensen die alle begeleiding en ondersteuning op alle levensterreinen zelf willen regelen en daar ook toe in staat zijn.
Tot een participatiebudget is ingevoerd, vindt de SGP het belangrijk dat mensen die zelf hun zorg, begeleiding, hulp, hulpmiddelen of voorzieningen in willen kopen weloverwogen kunnen kiezen voor een volwaardig en toereikend persoonsgebonden budget (pgb).
Openbare gebouwen en het openbaar vervoer moeten goed toegankelijk zijn voor mensen met een beperking.
Het vervoer van deur tot deur wordt voor mensen met een handicap verbeterd.
Voor mensen die permanent zorg met verblijf nodig hebben, wordt wonen en zorg gescheiden.
In plaats daarvan kan een beroep worden gedaan op de huurtoeslag.
Bovendien wordt door deze maatregel de eigen bijdrage in de AWBZ beperkt.
Cliënten krijgen op termijn meer flexibiliteit in het kiezen van eigen woonruimte.
De SGP is van mening dat ook mensen met ernstige psychische beperkingen recht hebben op een zo volwaardig mogelijk leven en een zo volwaardig mogelijke participatie in de samenleving.
Voor veel cliënten van de geestelijke gezondheidszorg (GGz) geldt dat er sprake is van een veelal langdurige en soms zelfs levenslange zorgbehoefte op alle levensgebieden (school, werk, thuis, vrije tijd) die gedurende het leven kan variëren qua intensiteit en benodigde inzet van zorg of dienstverlening (behandeling, ondersteuning).
De SGP pleit dan ook voor een integrale benadering van de benodigde zorg en niet een versnippering ervan over uiteenlopende domeinen, sectoren en stelsels.
Gemeenten worden aangemoedigd om bij de uitvoering van de Wmo meer in te zetten op de maatschappelijke en sociale participatiemogelijkheden voor mensen met een psychische beperking.
De maatschappelijke, sociale en levensbeschouwelijke context van de cliënt moet zoveel mogelijk als uitgangspunt worden genomen bij het plannen en aanbieden van de benodigde zorg en ondersteuning.
Mantelzorgers en pastoraat worden zo goed mogelijk betrokken bij de hulp aan cliënten.
Door meer gebruik te maken van de ervaringskennis van cliënten zelf en van de directe sociale omgeving van de cliënt, kan de hulp van professionele hulp- en dienstverlening gerichter plaats vinden.
Uitbreiding van de ambulante zorg in combinatie met een samenhangend stelsel van sociale en maatschappelijke ondersteuningsvormen kan een middel zijn om ook in de toekomst het zorgstelsel betaalbaar te houden.
In de GGz moeten meer prikkels komen om te innoveren.
Besparingen die daardoor gerealiseerd worden, moeten ten goede komen van de zorg aan de cliënt.
Het maximaal aantal reguliere behandelingen in de geestelijke gezondheidszorg dat vergoed wordt, wordt teruggebracht.
Laagdrempelige psychologische hulp komt meer voor eigen rekening.
Uitzondering hierop zijn crisiscontacten.
De tarieven in de GGz worden fijnmaziger, waardoor de daadwerkelijke kosten van de geleverde zorg beter benaderd worden.
In de geestelijke gezondheidszorg moet het grote tekort aan psychiaters, artsen, en Gz-psychologen worden verminderd door meer opleidingsplaatsen toe te staan.
Het onderzoek naar de achtergrond van de stijging van de jeugd GGz wordt geïntensiveerd.
De medische zorg in Nederland staat op een hoog niveau.
Daar zijn we dankbaar voor.
Tegelijkertijd schept dat voor de overheid een verantwoordelijkheid.
Immers, nergens kunnen fouten en mismanagement zulke ernstige consequenties hebben als in de medische wereld.
Kleinschalige ziekenhuizen hebben alle recht van bestaan.
Waar een kleinschalig ziekenhuis niet haalbaar is, wordt ingezet op kwalitatief hoogwaardige buitenpoliklinieken.
Een clustering van voorzieningen (bijvoorbeeld de huisarts, eerstelijns psycholoog, fysiotherapeut en een apotheek) biedt mogelijkheden om ook in landelijke gebieden de meest basale zorg in stand te houden.
Veiligheid in ziekenhuizen is een belangrijk aandachtspunt.
De ziekenhuissector moet samen met overheid en de Inspectie adequate veiligheidsnormen ontwikkelen.
Om mensen met een hartstilstand eerder te kunnen helpen, worden gemeenten en instellingen gestimuleerd AED-kasten te plaatsen die gekoppeld zijn aan een AED Alert, een systeem waarbij een sms-je wordt verzonden aan burgers die kunnen helpen bij een hartstilstand.
Thuis bevallen moet een vrije keus blijven als er in de buurt een ziekenhuis aanwezig is, tenzij er een medische indicatie is voor een ziekenhuisbevalling.
De tijdsduur van 45 minuten die een ambulance maximaal af moet leggen om een ziekenhuis te bereiken, wordt beter gehandhaafd.
De veiligheid en kwaliteit in privéklinieken en particuliere behandelcentra worden streng gecontroleerd.
De toetreding van dit soort aanbieders moet strakker worden gereguleerd.
Er moet getoetst worden op de aanwezigheid van randvoorwaarden om verantwoorde medische zorg te kunnen leveren.
De zorg is geen vrijplaats voor avonturiers.
De beheersbaarheid van de kosten in de medische zorg is de komende jaren een toenemend aandachtspunt.
Het Centraal Planbureau heeft berekend dat de uitgaven aan zorg elk jaar met 4% per jaar zullen stijgen.
Deze uitgavenstijging is hoger dan de verwachte groei van onze economie.
De gevolgen daarvan zijn, als er geen maatregelen worden genomen, groot.
Het CPB heeft namelijk berekend dat het eigen risico voor de zorgverzekeringswet dan zou gaan van 165 euro naar 775 euro per persoon per jaar.
De SGP vindt dat geen wenselijk toekomstbeeld.
Maar het alternatief, heel sterk stijgende collectieve zorgpremies, is evenmin aantrekkelijk.
Daarom zijn heldere keuzes nodig om de zorg ook in de toekomst betaalbaar te houden.
Uitgangspunt voor de SGP is dat de kwaliteit van de zorg gegarandeerd blijft en de lasten per gezin of persoon eerlijk worden verdeeld.
Het verstrekkingenpakket moet worden opgeschoond voor ethisch onaanvaardbare zaken als (medisch niet-noodzakelijke) abortus provocatus en euthanasie.
Het wettelijk eigen risico wordt geleidelijk en inkomensafhankelijk verhoogd, een bezoek aan de huisarts blijft buiten het eigen risico vallen.
Chronisch zieken met lage inkomens betalen minder eigen risico dan nu het geval is.
Het basispakket van de zorgverzekering wordt getoetst op noodzakelijkheid, werkzaamheid en doelmatigheid.
De aanspraken op het basispakket van de zorgverzekering worden beperkt.
Nieuwe methoden en technieken worden na goedkeuring van de minister van Volksgezondheid toegevoegd aan het verzekerde pakket.
Het aantal mensen dat een zorgtoeslag ontvangt, wordt verminderd door een verlaging van de inkomensgrens.
Wijzigingen in het zorgstelsel worden getoetst op de effecten voor mensen die gemoedsbezwaren hebben tegen verzekeringen.
Zo mogelijk worden nadelige effecten gecompenseerd.
Gemoedsbezwaren blijven erkend worden.
Het aantal verschillende tegemoetkomingen voor specifieke groepen in de zorg wordt gereduceerd.
Een vereenvoudiging kan worden bereikt, door onder meer de zorgtoeslag, de compensatieregeling eigen risico en de tegemoetkoming voor chronisch zieken en gehandicapten samen te voegen.
Huisartsen die aantoonbaar betere zorg verlenen, worden daar ook financieel voor beloond.
De governance van zorginstellingen ten opzichte van specialisten wordt versterkt.
Het aanbod van specialisten moet toenemen door het aantal opleidingsplaatsen te vergroten.
De salarissen van medisch specialisten worden beperkt.
De doelmatigheid van zorginstellingen wordt verbeterd.
Verzekeraars worden onder strikte condities volledig risicodragend.
Het BTW-compensatiefonds wordt ook op de zorg toegepast, zodat ongelijke behandeling van belasting wordt voorkomen.
In de zorg zijn dagelijks honderdduizenden mensen actief bezig om zich in te zetten voor anderen.
Zij behoren daarvoor voldoende waardering te ontvangen.
Helaas ontbreekt het daar echter nogal eens aan.
Dat moet en dat kan anders.
De tijd die zorgmedewerkers kwijt zijn voor administratieve handelingen, moet drastisch worden verminderd.
Het gaat in de zorg niet alleen om aantoonbare kwaliteit, maar ook om de door de cliënt ervaren kwaliteit.
Laat zorgmedewerkers daarom weer zórgmedewerkers zijn.
De verhouding van het management ten opzichte van de handen aan het bed is onevenwichtig.
Die scheefgroei moet weer worden rechtgetrokken, zodat de ‘eerste hulp’ aan de hulpbehoevenden weer voorop komt te staan.
De hoge vergoedingen voor het (semi-) management in de zorg moeten omlaag.
Mensen die ‘met de handen aan het bed’ staan, moeten marktconform beloond worden, zodat de verzorgende beroepen weer aantrekkelijker worden.
Hiervoor komt extra geld beschikbaar.
Zorgwerkers die gewetensbezwaren hebben tegen bepaalde handelingen zoals abortus of euthanasie, mogen niet worden achtergesteld bij de toelating tot de opleiding of bij sollicitaties en zeker niet worden ontslagen.
Ook mag niemand mag worden verplicht mee te werken aan (voorbereidende) handelingen gericht op euthanasie.
Een Verplegenden /Verzorgenden adviesraad (Var) wordt bij elke zorgaanbieder verplicht.
De Var heeft de functie om het management gevraagd en ongevraagd te adviseren over de kwaliteit van te leveren en geleverde zorg.
Welvaart brengt risico’s met zich mee voor de volksgezondheid.
Veel mensen leven niet (geheel) gezond.
Te weinig beweging, ongezonde voeding, roken en overmatig alcoholgebruik vormen bedreigingen voor de gezondheid.
Daarnaast vragen zaken als depressiviteit, eenzaamheid en diabetes de aandacht, aangezien die het welbevinden beïnvloeden.
De SGP vindt gezond leven in eerste instantie de verantwoordelijkheid van de burger zelf,
maar wil wel actief bijdragen aan bezinning en maatregelen om de volksgezondheid te bevorderen.
Voorkomen is beter dan genezen.
Daarom wordt extra ingezet op preventie.
Ook huisartsen kunnen meer aan preventie doen, zo nodig in samenwerking met de GGD.
Preventie wordt in het basisverzekeringspakket opgenomen.
Daarmee kan op langere termijn veel geld bespaard worden.
Er moet een sterke regie gevoerd worden op het preventiebeleid vanuit landelijke doelen.
Er komt meer aandacht voor gezondheidsachterstanden.
In de chronische zorg, waaronder diabeteszorg, wordt een betere samenwerking in de zorgketen gestimuleerd.
De introductie van een darmkankerscreening kan veel gezondheidswinst opleveren.
Andere nieuwe bevolkingsonderzoeken moeten onderzocht en afgewogen worden op kosten en effecten.
Het rookverbod in de horeca blijft gelden.
Topsport wordt in Nederland al jarenlang gesponsord door de Nederlandse overheid.
De SGP vindt dat geen taak van de overheid en wil deze steun beëindigen.
Er komt een wettelijke geluidsnorm voor uitgaansgelegenheden om gehoorschade bij jongeren te voorkomen.
Daarnaast komt er een wettelijke volumebegrenzing voor geluidsdragers met hoofdtelefoon.
Elke ouder krijgt, wanneer hun kind de leeftijd bereikt van 12 jaar, een duidelijke folder met de feiten over de gezondheidsschade door gebruik van alcohol, tabak en drugs.
In overheidscampagnes over de gevaren van verslavende middelen worden bij voorkeur ‘ervaringsdeskundigen’ ingeschakeld.
Er wordt een landelijk logo ontwikkeld voor FRIZZZ-feesten (Zonder alcohol, Zonder drugs, Zonder roken), zodat jongeren (met name onder 18 jaar) daar niet met verslavende middelen in aanraking komen.
Drank maakt meer kapot dan je lief is.
Deze campagneslogan wijst op de gevaren van overmatig alcoholgebruik.
Helaas is zo’n campagne hard nodig.
Veel mensen verstaan hun verantwoordelijkheid niet.
Alcoholmisbruik leidt in de praktijk niet alleen tot levensgevaarlijke verkeersituaties, maar ook tot ongelukken met dodelijke afloop.
Ook geweld, agressie en vandalisme zijn veelal gerelateerd aan overmatig drankgebruik.
De SGP staat een krachtig ontmoedigingsbeleid van alcoholgebruik door jongeren voor
en een stevige aanpak van alcoholmisbruik door middel van wetgeving.
De landelijke leeftijdsgrens voor zowel zwak-alcoholhoudende als sterke drank wordt 18 jaar.
Onder de 18 jaar dient bezit en gebruik van alcohol in de openbare ruimte strafbaar te zijn.
Er komt een verbod op de wijdverbreide praktijk van prijsacties met alcoholhoudende dranken, zoals ‘happy hours’, stuntprijzen in supermarkten en de verkoop onder de kostprijs.
Om het alcoholgebruik onder jongeren echt effectief terug te dringen, wordt een verbod op alcoholreclame ingevoerd.
Totdat een verbod op alcoholreclame is ingevoerd, worden er in de wet criteria voor alcoholreclames opgenomen.
Er komen hogere accijnzen op alcoholische producten om alcoholmisbruik te bestrijden.
Er komen meer wettelijke mogelijkheden om drankgebruik op straat te beperken.
Het oprichten van alcoholpoli’s wordt gestimuleerd en met de benodigde financiën ondersteund.
Jongeren die daar terechtkomen en hun ouders, wordt een uitgebreid vervolgtraject van nazorg en voorlichting aangeboden.
Illegale drankketen moeten zo snel mogelijk verdwijnen.
Het Vroeg Op Stap-beleid, waarbij jongeren gestimuleerd worden om vroeger te gaan stappen, wordt geïntensiveerd.
Schoolfeesten moeten alcoholvrij zijn.
Onbehagen en vervreemding leven breed in de Nederlandse samenleving.
Veel mensen herkennen zich steeds minder in het land en de buurt waarin zij wonen.
Ze zien de identiteit van Nederland vervagen.
Deels door binnenkomst van andere culturen en godsdiensten,
deels door de ontwrichtende opmars van de seculiere ideologie.
Onbehagen en vervreemding zijn dan begrijpelijk.
Er is de afgelopen decennia veel veranderd en bepaald niet ten goede.
Het is tijd dat we deze verkeerde ontwikkelingen onderkennen en stoppen.
We dienen weer oog te krijgen voor onze identiteit.
Angst mag daarbij echter nooit onze raadgever zijn.
We moeten vastberaden en overtuigd koers kiezen.
Het christelijk geloof heeft in het Westen een onuitwisbare invloed op cultuur en samenleving.
Zeker in Nederland.
Onze rechtsstaat en cultuur zijn gevormd door christelijke beginselen.
En zij worden daardoor nog steeds gedragen, hoezeer men dat ook bestrijdt.
We mogen de unieke en rijke waarde van de christelijke boodschap en traditie dus niet verwaarlozen.
Godsdiensten en overtuigingen waarin Jezus Christus niet centraal staat, doen onze samenleving geen goed.
Ze missen de heilzame invloed van Gods liefdevolle geboden.
Voor een christen kan het daarom niet bestaan dat alle godsdiensten gelijk zouden zijn.
Je mag onderscheid maken, daar waar onderscheid is.
Het maken van onderscheid tussen godsdiensten is niet in strijd met tolerantie en vrijheid van godsdienst.
We moeten meer oog krijgen voor de grenzen die aan de vrijheid van godsdienst zitten.
Ook moeten we af van een slappe invulling van tolerantie.
Natuurlijk moeten we recht doen aan de positie van minderheden.
Hun komt gewetensvrijheid toe en ruimte om hun geloof te belijden.
Maar dat betekent niet dat we ieder exact hetzelfde moeten geven.
Zo mogen we terughoudendheid vragen als het gaat om openbare uitingen van culturen en godsdiensten die niet passen in de Nederlandse samenleving.
Anderzijds dienen opvattingen die wortelen in de christelijke traditie gerespecteerd te worden.
Op dit punt kent juist de seculiere ideologie nauwelijks tolerantie.
In toenemende mate worden personen en organisaties die maar een beetje orthodox-christelijk lijken beknot, zelfs als het welzijnswerk is.
Dat is de omgekeerde wereld!
Onderscheid tussen godsdiensten komt overigens niet in mindering op de gelijkwaardigheid van alle mensen.
Alle Nederlanders hebben recht op basale voorzieningen als onderwijs, werk en zorg.
Achterstanden moeten worden voorkomen en weggewerkt.
Achterstelling en onrecht moeten worden bestreden.
En ongeacht hun achtergrond verdienen alle personen die in hun land van herkomst gevaar lopen, toelating in Nederland.
Van onderscheid mag hier geen sprake zijn.
Nederland is in de geschiedenis een vluchthaven gebleken voor mensen die uit hun eigen land gevlucht zijn, omdat hun leven daar niet veilig was.
Ons land heeft royaal bescherming geboden aan vreemdelingen die zich hier vanwege geweld of onderdrukking hebben gemeld.
Dat moet zo blijven.
De christelijke barmhartigheid vereist dat we aan vreemdelingen in nood onderdak bieden.
Dat geldt wel heel bijzonder voor hen die vanwege het geloof vervolgd worden.
Uiteraard moeten we misbruik van de asielmogelijkheden bestrijden.
Ons land is klein en dichtbevolkt.
De mogelijkheden om (economische) migranten op te vangen zijn dus beperkt.
Daarom moeten we de toestroom van kansarme migranten beperken.
Wat dat betreft, zijn uit het verleden teveel slechte voorbeelden bekend, vooral op het gebied van gezinsmigratie.
Het gebruik van sociale zekerheidsregelingen door deze migranten is vaak hoog.
We moeten daarom eisen stellen aan migranten om hun kansen op een actieve deelname aan onze samenleving te vergroten.
De Europese richtlijn voor gezinshereniging moet worden aangepast, zodat Nederland (absolute) inkomenseisen kan blijven stellen aan migranten.
Zolang het geregistreerd partnerschap in Nederland een erkende relatievorm is, moet gezinshereniging alleen mogelijk zijn wanneer er sprake is van een huwelijk of een geregistreerd partnerschap.
Nederland spoort andere Europese landen aan om een gelijk aandeel te nemen in het hervestigingsbeleid.
Er moet harder gewerkt worden aan gezamenlijke Europese normen voor toelating en ondersteuning van immigratiediensten.
Het indienen van herhaalde aanvragen om terugkeer moet worden voorkomen door een deadline te stellen waarop bezwaren kunnen worden aangedragen.
Gegevensbestanden van instanties die te maken hebben met migranten en asielzoekers moeten gekoppeld worden.
Mogelijkheden voor opvang van vluchtelingen in de regio van herkomst moeten vergroot worden.
Asielbeleid is erop gericht de echte vluchtelingen zo goed mogelijk te helpen.
Het is een kwestie van behoorlijk bestuur dat asielprocedures binnen redelijke termijnen worden afgehandeld.
Een goed asielbeleid moet gekoppeld zijn aan een goed terugkeerbeleid.
Het mag echt niet langer gebeuren dat asielzoekersgezinnen die niet kunnen terugkeren op straat worden gezet.
Integratie betekent dat nieuwkomers zich met een positieve houding inspannen om deel te nemen en bij te dragen aan onze samenleving.
Zij moeten op eigen benen kunnen staan.
Die bereidheid moet aanwezig zijn.
Het betekent niet dat nieuwkomers heel onze cultuur en al onze gewoonten moeten indrinken en kopiëren.
Eenheidsworst is niet de bedoeling.
Er zijn bovendien genoeg praktijken en gewoonten in Nederland waarvoor we ons moeten schamen.
Denk bijvoorbeeld aan de seculiere verworvenheden, blootreclames etc.
Het is wenselijk dat nieuwkomers op dergelijke punten kritisch blijven.
Wel mogen we minimaal verwachten dat zij zich – evenals elke autochtoon dat behoort - aan de wetten en regels van ons land houden.
Integratie wordt bevorderd wanneer nieuwkomers weten waar zij aan toe zijn en wat zij in het land van aankomst kunnen verwachten.
Het naïeve multiculturalisme, waardoor in het verleden bijvoorbeeld geen taaleisen werden gesteld, heeft wat dat betreft aanzienlijke schade berokkend.
Van die houding moeten we af, omdat de problemen overduidelijk zijn geworden.
Het scheppen van helderheid begint al in de inburgering.
De Nederlandse identiteit en traditie moeten bijvoorbeeld helder aangegeven worden.
En daarmee bedoelen we natuurlijk niet de seculiere moraal.
Discriminatie op basis van ras, afkomst of huidskleur moet krachtig worden bestreden.
Bestrijding van segregatie in het onderwijs kan het beste worden aangepakt door een evenwichtiger bevolkingssamenstelling in wijken na te streven.
De zogenaamde ‘zwarte scholen’ moeten vooral goede scholen zijn.
Inburgering blijft verplicht, maar de verantwoordelijkheid en eigen bijdrage voor inburgering worden aanzienlijk verhoogd.
Er wordt voorzien in een passende leenmogelijkheid en een betalingsregeling.
In de inburgeringscursus wordt uitdrukkelijk aandacht besteed aan het probleem van antisemitisme.
Het accent moet in de inburgeringscursus liggen op beheersing van de Nederlandse taal en basale kennis van de Nederlandse samenleving.
Inburgeraars moeten in ieder geval op de hoogte zijn van Nederlandse symbolen en rituelen als het Wilhelmus, de Nederlandse vlag en Koninginnedag.
Een uitkering wordt niet verstrekt aan hen die niet meewerken aan de verplichting tot het volgen van een inburgeringscursus.
De mogelijkheid van een dubbele nationaliteit wordt beperkt tot gevallen waarin het opgeven van de herkomstnationaliteit onmogelijk is.
Om de leefbaarheid van wijken te vergroten, krijgen gemeenten de bevoegdheid om kansarme allochtonen te spreiden.
Het dragen van gezichtsbedekkende kleding mag niet belemmerend werken bij het voldoen aan wettelijke en maatschappelijke verplichtingen.
Polygamie mag in Nederland niet worden erkend.
Neef-nichthuwelijken zijn geen erkende relatievorm in het kader van gezinshereniging.
Personen met een verblijfsvergunning kunnen worden uitgezet wanneer zij in het eerste jaar drie kleine delicten hebben gepleegd of wanneer zij onherroepelijk zijn veroordeeld voor een misdrijf.
Er komt voor migranten een ingroeimodel voor de sociale zekerheid
De situatie in veel islamitische landen is zorgelijk als het gaat om mensenrechten en de positie van minderheden.
Ook christenen worden daar regelmatig bedreigd en vervolgd.
We moeten voorkomen dat islamitisch fundamentalisme wortel schiet in de Nederlandse samenleving.
Hoewel we niet alle moslims over één kam willen scheren, is speciale aandacht voor de islam wel degelijk gerechtvaardigd.
Momenteel kent Nederland een aanzienlijk populatie moslims.
De afgelopen jaren hebben we bovendien te maken gehad met radicalisering onder moslims.
Radicalisering is in allerlei verbanden realiteit en moet op alerte wijze worden bestreden.
De AIVD en anderen, waaronder ook de moslimgemeenschap zelf, moeten alert blijven op radicalisering, met name onder jongeren.
Bijzondere aandacht gaat uit naar de rol van het internet hierin.
Radicaal-islamitische invloeden vanuit het buitenland moeten worden tegengegaan, waaronder de komst van radicale imams naar Nederland.
Bij de bouw van moskeeën en minaretten moet wijze terughoudendheid betracht worden.
Antisemitisme moet consequent en hard worden aangepakt.
Nederland moet al het mogelijke doen om radicale zenders die Jodenhaat aanwakkeren te blokkeren
en moet internationaal aandringen op harde maatregelen.
Het geloof in gelijke behandeling en het discriminatieverbod zijn kenmerkend voor de seculiere moraal.
Met niet nalatende ijver dringen veel politici en opinieleiders dit geloof op aan iedereen die zich in Nederland bevindt.
Wanneer het gelijkheidsgeloof bepalend wordt voor de Nederlandse identiteit, verliest men belangrijke christelijke kernwaarden uit het oog.
Het seculiere pleidooi gaat vergezeld van stevige nadruk op vrije meningsuiting.
De individuele moraal en de persoonlijke uitingen moeten volledig vrij zijn.
Die veelgeroemde tolerantie houdt echter spoedig op wanneer het opvattingen en gedragingen betreft die niet passen in het denkraam van deze moraal.
Waar men stelt dat alles gezegd moet kunnen worden, blijkt bij doorvragen dat juist niet die gedragingen en opvattingen worden geaccepteerd die zich rechtstreeks op het Woord van God baseren.
Drie recente voorbeelden maken dat duidelijk.
Een: in het voorjaar van 2010 heeft de Tweede Kamer de nieuwe staatkundige positie van de Nederlandse Antillen behandeld.
Ondanks fel verzet van de eilanden die tot Nederland gaan behoren (Bonaire, St. Eustatius en Saba) worden abortus, euthanasie, homohuwelijk en homo-emancipatie toch opgedrongen.
Twee: in onder meer Amsterdam krijgen organisaties die hulp verlenen vanuit een christelijke levensvisie geen subsidie.
Niet omdat ze geen kwaliteit leveren, maar omdat ze christelijk zijn.
Dat is regelrechte discriminatie.
En drie: in de kathedraal van ’s-Hertogenbosch werd onder het mom van het opkomen voor homorechten op stuitende wijze met luid protest een kerkdienst verstoord.
Protesteren in kerkdiensten is in strijd met het Wetboek van strafrecht en mag niet gedoogd worden.
Politie en justitie moeten hier stevig optreden.
De seculiere pleitbezorgers nemen grote afstand van de christelijke waarden en normen als basis van onze Nederlandse beschaving.
De SGP is er diep van overtuigd dat deze seculiere moraal de samenleving schade berokkent en – wat veel schokkender is – van God afvoert.
Aan deze ‘afgang’ op het terrein van recht en moraal moet een einde komen.
De overheid als dienares van God zal zich hier met gezag tegen keren.
Door wetten, door gezaghebbend en betrouwbaar bestuur en door krachtig optreden van politie en justitie.
Om mens en samenleving te beschermen, heeft de overheid als taak om het handelen in overeenstemming met de Bijbel en de geboden van God te bevorderen.
In de Grondwet staan de belangrijke waarborgen van de Nederlandse rechtsstaat.
Bij een botsing van grondrechten staan de klassieke grondrechten en de bescherming van minderheden veel te snel op achterstand.
Het verbod op discriminatie – en zeker de moderne interpretatie ervan – krijgt een te grote plaats in de politieke en rechtspraktijk.
Het evenwicht tussen de grondrechten wordt hierdoor verstoord.
De staatsvrije sfeer die de vrijheid van burgers en hun organisaties markeert, komt hiermee in gevaar.
Het verdient aanbeveling wanneer de grondrechtenparagraaf wordt voorafgegaan van een preambule.
Daarin wordt uiting gegeven aan het ontstaan van de Nederlandse natie en de christelijke wortels ervan.
De positie van het Nederlands wordt in de Grondwet vastgelegd.
Bij de subsidiëring van (welzijns)organisaties mogen organisaties op basis van een (christelijke) levensvisie niet worden buitengesloten.
Organisaties en in het bijzonder scholen zijn vrij om in hun benoemings- en toelatingsbeleid eisen te stellen die nodig zijn voor de verwezenlijking van hun grondslag en identiteit.
Ook de vrijheid van kerken blijft uiteraard gewaarborgd.
De Commissie Gelijke Behandeling is bedoeld om met voorbijgaan van andere grondrechten, exclusief gericht te zijn op naleving van het gelijkheidsbeginsel.
Dit leidt tot eenzijdigheid en onevenwichtigheid.
Bovendien zijn de uitspraken van de commissie niet bindend.
De CGB kan daarom worden afgeschaft.
De vrijheid van meningsuiting is een groot goed, maar mag niet uitlokken tot kwetsen of schofferen van mensen.
Uitingen als antisemitisme, racisme en ontkenning van volkerenmoord worden streng bestraft.
De Naam van God is heilig.
Lastering van God, zoals Hij Zich in de Bijbel bekend maakt, dient te worden tegengegaan.
Het verbod op godslastering wordt gehandhaafd.
Ook dient bij het afleggen van de eed uitgegaan te worden van de christelijke eed.
Ambtsgebeden en vloekverboden zijn belangrijke publieke uitingen van de erkenning van Gods Naam.
De Grondwet waarborgt dat iedere Nederlander tot ambtenaar benoemd kan worden.
Dit dient in elke gemeente onverkort te gelden voor ambtenaren met gewetensbezwaren tegen het homohuwelijk.
Het politieke debat verruwt.
Deze tendens is nog eens bevestigd in de aanloop naar de landelijke verkiezingen.
De SGP is een voorstander van een open en fundamenteel debat in de politieke arena.
Goede argumenten en fundamentele beschouwingen zijn sterke waarborgen voor het behoud van de representatieve democratie.
Onbeschaafd taalgebruik, hyperige spoeddebatten en het slaafs volgen van de media roepen slechts teleurstelling bij de kiezer op.
Dit komt de kwaliteit en het imago van de politiek niet ten goede.
Goed bestuur gaat niet alleen over de inhoud.
Het hangt ook samen met de manier waarop het is georganiseerd.
Burgers zijn niet uit op allerlei vernieuwingen van bestuur en raadpleging.
Veel belangrijker is dat de overheid (rijk, provincies en gemeenten) betrouwbaar is en haar woord nakomt.
Veranderingen van de structuur voegen weinig tot niets toe.
Een overheid die de burger erkent en mee laat denken over belangrijke ontwikkelingen kan wel veel betekenen.
Nederland bestaat uit provincies en gemeenten.
Deze historisch gegroeide indeling heeft oude papieren.
Om het bestuur efficiënter te krijgen moet gekeken worden naar de rollen die de verschillende bestuurslagen hebben.
Bezien moet worden of het aantal provincies omlaag kan.
Het lokale bestuur - eventueel in samenwerking met gemeenten in de regio - is het beste in staat om beleid te ontwikkelen dat in het belang van de burgers is.
Daarbij is kleinschaligheid in veel gevallen een meerwaarde.
Nederland kent een constitutionele monarchie, ‘bij de gratie Gods’.
In onstabiele politieke situaties is dit een groot voorrecht.
De huidige bevoegdheden van de Koningin blijven gewaarborgd.
Om het vertrouwen in de politiek te herstellen zijn kwaliteit van wetgeving en beleid en de betrouwbaarheid van het bestuur van wezenlijk belang.
De SGP is geen voorstander van directe democratie.
Referenda, een gekozen burgemeester of minister-president en andere vormen van bestuurlijke ‘vernieuwing’ zijn een teken van armoede.
Goede bestuurders houden rekening met de wensen van de bevolking, maar maken zelf een belangenafweging en nemen zelf inhoudelijke beslissingen.
Die verantwoordelijkheid moet niet op anderen worden afgeschoven.
Het is belangrijk dat procedures op rijksniveau worden verkort.
Ook op provinciaal en gemeentelijk niveau dient gezocht te worden naar mogelijkheden om burgers sneller van antwoord of een beslissing te voorzien.
De bestuurlijke drukte moet worden gereduceerd.
Samenvoeging van (delen van) ministeries is gewenst, zodat er minder bestuurlijk overleg nodig is.
Ook dient er bezuinigd te worden op de inzet van externen.
Het gebruik van stemcomputers bij verkiezingen moet weer worden ingevoerd.
Vereiste hierbij is dat schriftelijke controle voor de burger mogelijk is.
Het is niet logisch dat niet-Nederlanders stemrecht hebben bij lokale verkiezingen.
Het stemrecht moet weer gekoppeld worden aan het Nederlanderschap.
De SGP stelt de gemeentelijke autonomie voorop.
Dit is de bestuurslaag die het dichtst bij de burger staat.
Bij gemeentelijke herindelingen is het daarom belangrijk dat er bestuurlijk en maatschappelijk draagvlak is.
Indien er geen grote bestuurlijke problemen zijn, is de SGP tegen dwang of drang tot herindeling door provincies of het rijk.
Uitgangspunt bij herindeling dient een vrijwillige keuze te zijn.
Hierbij maakt het niet uit of een gemeente veel of weinig inwoners heeft.
Decentralisatie van taken naar gemeenten, provincies of waterschappen is het uitgangspunt, voor zover zij dit aankunnen.
Hoofdregel is dat maximaal twee bestuurslagen betrokken zijn bij een thema.
Daarbij mogen de takenpakketten van de gemeenten verschillen naar gelang hun grootte.
Gemeenten en provincies hebben een eigen belastinggebied.
Om meer mogelijkheden voor eigen beleid te ontwikkelen, moet de ruimte voor eigen belastingheffing vergroot worden, onder gelijktijdige verlaging van de landelijke belastingheffing.
Bij de financiering van gemeentelijke of provinciale taken door het rijk wordt zoveel mogelijk gebruik gemaakt van een algemene uitkering.
Op lokaal of provinciaal niveau kan dan uitgemaakt worden welke keuzes het best passen bij de daar levende wensen.
Bij de vormgeving van beleid op bijvoorbeeld het gebied van kansspelen en prostitutie dienen gemeenten altijd de mogelijkheid te hebben deze sectoren op hun grondgebied niet toe te staan.
Respect voor degenen die overleden zijn is noodzakelijk.
In de Wet op de Lijkbezorging dienen daarom strengere normen te worden opgenomen ten aanzien van het ruimen van graven.
Er wordt maximaal naar gestreefd om nabestaanden tijdig op de hoogte te stellen van het voornemen om tot ruimen over te gaan.
In de afgelopen periode is veel gebeurd binnen het Koninkrijk.
De SGP steunt de voorstellen om de eilanden Bonaire, Sint Eustatius en Saba onderdeel uit te laten maken van Nederland.
Pogingen van Nederland om ethisch verwerpelijke zaken op te dringen aan deze eilanden zijn niet gewenst.
Bij zulke fundamentele thema’s is de vrijheid om een eigen beleid te hebben voor deze delen van Nederland gewenst.
Bonaire, Sint Eustatius en Saba moeten de vrijheid behouden om tegen abortus, euthanasie, homohuwelijk en prostitutie te zijn.
De eilanden kunnen niet gedwongen worden om zulke zaken te accepteren.
Datzelfde geldt voor de andere landen binnen het Koninkrijk: Aruba, Curaçao en Sint Maarten.
Binnen de overzeese gebiedsdelen van het Koninkrijk is sprake van veel corruptie.
Om kwijtschelding van de grote schulden aan Nederland te verkrijgen, moeten er effectieve maatregelen genomen worden om corruptie tegen te gaan.
Drugshandel en drugsgebruik dienen binnen het gehele Koninkrijk streng bestraft te worden.
Om dat te bereiken is nauwe samenwerking met de Nederlandse politie en justitie noodzakelijk.
Nergens komt duidelijker naar voren dat mensen geneigd zijn tot het kwade dan op het terrein van de misdaad en criminaliteit.
Geweld, doodslag, prostitutie en verslaving zijn daar uitingen van.
De SGP vindt dat de overheid de taak heeft om het kwade in te dammen en om strenge maatregelen te nemen tegen illegale praktijken.
Een beleid waarin zedeloos gedrag wordt gestimuleerd of goedgekeurd, is funest voor de bevolking van Nederland.
Dat geldt ook voor gedrag dat weliswaar strafbaar is, maar oogluikend wordt toegestaan.
De SGP is daarom tegen gedoogbeleid en voor strikte strafrechtelijke maatstaven.
Op veel terreinen geeft de overheid zelf het slechte voorbeeld.
Zo haalt de Nederlandse staat onder het mom van het tegengaan van verslavingen via de kansspelbelasting, voordeel uit de Staatsloterij en casino’s.
Het halfslachtige gedoogbeleid op het terrein van drugs draagt eveneens bij aan het beeld dat in Nederland alles is toegestaan.
De afschaffing van het bordeelverbod doet velen niet alleen denken dat prostitutie een normaal beroep zou zijn, maar blijkt ook veel prostituees uit Oost-Europese landen aan te trekken.
Veel ‘exploitanten’ maken zich schuldig aan uitbuiting en vrouwenhandel.
Bestrijding van mensenhandel is een complexe zaak.
Om dit type misdrijf daadkrachtig tegen te gaan, is het noodzakelijk dat er rechters komen die zich specialiseren in het bestrijden van deze misdrijven.
Kinderpornonetwerken, vrouwenhandel en drugscriminaliteit zijn voorbeelden van criminaliteit die op internationaal niveau spelen.
Ze zorgen voor ingewikkelde opsporings- en strafzaken.
Juist zulke internationaal opererende bendes moeten effectief kunnen worden aangepakt.
Samenwerking met politie en justitie in andere (Europese) landen moet daarom worden geïntensiveerd.
Ook de uitwisseling van gegevens inzake verdachten, wijze van opereren en vormen van criminaliteit moet sterk verbeterd worden.
Dit geldt reeds op het landelijk niveau, waar de korpsen nog lang niet altijd goed samenwerken,
maar zeker ook op internationaal vlak.
Prostitutie is in strijd met de waardigheid van de vrouw.
Ze is een vorm van geweld tegen vrouwen, temeer omdat het overgrote deel van deze vrouwen tot prostitutie gedwongen wordt.
Het bordeelverbod moet daarom weer worden ingevoerd.
Zolang dit landelijk niet is gebeurd, moeten gemeenten voluit de ruimte krijgen om elke vorm van prostitutie uit hun gemeenten te weren.
De vrouwen die verstrikt zitten in de prostitutie mogen niet aan hun lot worden overgelaten, maar moeten hulp krijgen.
Elke gemeente biedt hun een uitstapprogramma aan om weer een menswaardig bestaan op te bouwen.
Zolang prostitutie legaal is, moet de minimumleeftijd van prostituees fors omhoog naar tenminste 23 jaar.
Mannen die gebruik maken van illegale prostituees moeten gestraft worden.
Voor meisjes en vrouwen die geronseld worden voor prostitutie en dus slachtoffer van mensenhandel zijn, dient meer opvangcapaciteit beschikbaar te komen.
Mensenhandelaren krijgen zelf te maken met zwaardere straffen.
Het spreekt voor zich dat kinderporno een misdaad is, die streng bestraft dient te worden.
In de praktijk blijkt de strafmaat niet afschrikwekkend te zijn.
Er moet zo snel mogelijk een verplichting voor providers komen om te filteren.
De beschikbaarheid van porno draagt niet bij aan een gezonde visie op seksualiteit, maar is slechts een oppervlakkige vorm van lustbeleving die vrouwen degradeert tot lustobject.
Ook de verkrijgbaarheid van porno bij bijvoorbeeld benzinestations moet tegengegaan worden.
Gelegaliseerde kansspelen zorgen voor veel verslaving.
Naast het bieden van hulp aan deze verslaafden,
moet de overheid zo snel mogelijk een kansspelverbod invoeren
en in de tussentijd reclame verbieden en bedrijven verplichten tot het nemen van preventieve maatregelen.
Om goed toezicht op de kansspelen te houden, dient er een kansspelautoriteit te komen die los staat van de sector.
Het drugsbeleid in Nederland is al decennialang halfslachtig.
Zowel soft- als harddrugs zorgen voor veel (financiële) problemen in gezinnen en zijn schadelijk voor de gebruikers.
In plaats van legalisering van drugs als dé oplossing aan te prijzen, is daadwerkelijke handhaving noodzakelijk.
Dat betekent: coffeeshops sluiten, intensivering van de controle op de productie en teelt van elke vorm van drugs, het tegengaan van growshops.
Ook is de strafmaat in Nederland mild, wat een aanzuigende werking heeft.
De straf moet dus omhoog.
De overheid moet vervuiling van de publieke ruimte tegengaan.
Dat geldt in het bijzonder voor uitingen waar de overheid via financiering (mede-)verantwoordelijk voor is.
Er komen duidelijke normen waarop degenen die verantwoordelijk zijn voor de uitzending en programmering dwingend aangesproken kunnen worden.
Datzelfde geldt voor reclame-uitingen langs de weg.
Gemeenten krijgen de mogelijkheid hiertegen op te treden.
Er dient een verbod te komen op de verkoop en verspreiding van gewelddadige spellen.
Rellen en overlast in onder meer Gouda, Veenendaal en Culemborg en geweld tegen politie, spoorweg- en ambulancepersoneel lijken onderdeel te zijn van de nieuwe ethiek in Nederland.
Jongeren die overlast geven, zijn in de eerste plaats zelf verantwoordelijk voor hun wangedrag.
Maar ook ouders moeten financieel en door boetes aangesproken worden op het gedrag van hun kinderen.
Op hen rust de taak van goede morele vorming van hun kinderen.
Naast deze vorming door ouders en onderwijzend personeel is een krachtig optreden van politie en justitie gewenst.
Voor jong en oud moet duidelijk zijn dat zinloos geweld, overlast en criminaliteit streng en zichtbaar worden bestraft.
Misdaad mag niet lonen.
Om dit te bereiken, is geld en kwaliteitsverbetering nodig.
In plaats van te investeren in de kwaliteit van politie en rechtspraak heeft kabinet-Balkenende IV flink bezuinigd op de politie.
Ongetwijfeld zijn er mogelijkheden om op bepaalde posten te bezuinigen, zonder dat de kwaliteit van de politiezorg gevaar loopt.
Het probleem is echter dat de kwaliteit van het politiewerk (‘blauw op straat’) lijdt onder de forse bezuinigingen.
Door te bezuinigen op het ondersteunend personeel zijn andere politieagenten in mindere mate beschikbaar voor de opsporing en vervolging van strafbare feiten.
Zo is er toch op de basistaken van de politie bezuinigd.
De SGP wil daarom extra geld investeren in de politie.
Hierbij is vooral extra politie op het platteland van belang.
Ook blijft alertheid geboden om terroristische aanslagen te voorkomen.
Wijkagenten zijn op papier een mooi uitgangspunt, maar de praktijk laat zien dat die agenten er niet altijd echt gekomen zijn.
Het verdient aanbeveling om in elk dorp en in elke stadswijk een wijkpost te hebben waar men terecht kan voor aangifte bij een voor iedereen bekende agent die zelf ook de (potentiële) overlastgevers of (jonge) criminelen in zijn wijk kent.
Zichtbare aanwezigheid van agenten is één van de factoren die criminaliteit kan verminderen.
Er komt één minister voor Veiligheid, die verantwoordelijk is voor politie en justitie.
De bestaande verkokering en belangenstrijd kan hierdoor worden verminderd.
Bij de verdeling van het budget voor politie moeten plattelandsgebieden meer prioriteit krijgen.
Om de politiebezetting overal tot zijn recht te laten komen, moet de lokale politiek meer zeggenschap krijgen over het beleid rond de politie.
Nu vindt dit teveel alleen op regionaal niveau plaats, waarbij de grote steden vaak aan het langste eind trekken.
De criminaliteit verschuift dan naar de minder stedelijke gebieden.
Het lokaal veiligheidsplan wordt in de wet verankerd.
Het is belangrijk dat gemeenten meer grip krijgen op de inzet van politie op hun grondgebied.
De SGP is geen voorstander van een nationale politie.
Wel is nationale inzet van belang voor regio- en grensoverschrijdende criminaliteit.
In stadswijken en dorpen is de politie zichtbaar aanwezig.
Zichtbaarheid van de politie kan niet zonder grondig recherchewerk tot een succes worden.
Er dient dan ook meer budget te komen voor de recherche, zodat ook daar een beloning kan komen overeenkomstig de te dragen verantwoordelijkheid.
Bestuurlijke prikkels die ertoe leiden dat het voor de criminaliteitscijfers lonender is om tien eenvoudige zaken op te lossen dan één ingewikkelde, worden geschrapt.
Juist zware, moeilijke klussen verdienen alle ruimte te krijgen.
Criminaliteit vindt in toenemende mate plaats op internationaal niveau, met name bij drugs en terroristische misdrijven.
Naast deskundigheid in specifieke sectoren is in het algemeen een hoger opleidingsniveau gewenst, zodat ook complexe zaken aangepakt kunnen worden.
Tevens dient er goede samenwerking en afstemming met andere (Europese) landen te zijn.
Allochtone jongeren zijn oververtegenwoordigd in de criminaliteit.
Er moeten aparte streefcijfers zijn om de criminaliteitscijfers onder deze jongeren krachtig terug te dringen.
Om verder afglijden naar criminaliteit te voorkomen moet tevens ingezet worden op projecten om jongeren klaar te stomen voor normale deelname aan de maatschappij.
Het is een goede zaak wanneer burgers door initiatieven als Amberalert worden betrokken bij de signalering en opsporing van strafbare feiten.
Ook dient de overheid duidelijk te communiceren welke effecten de opsporing van strafbare feiten heeft.
Goede voorbeelden moedigen burgers aan om alert te zijn op crimineel gedrag in hun omgeving en hebben tevens een afschrikkende werking.
Er moet een Veiligheidswet komen waarin duidelijke afspraken staan over de taken van de politie op het terrein van veiligheid en de eigen verantwoordelijkheid van organisaties en ondernemingen.
In deze wet moet ook worden vastgelegd dat organisatoren van evenementen een zorgplicht hebben om de veiligheid goed te regelen.
Als de veiligheid alleen met grote politie-inzet gegarandeerd kan worden, komt er geen vergunning voor dergelijke evenementen.
Naast de politie heeft ook de brandweer een belangrijke taak voor de veiligheid.
Niet in de laatste plaats de vele vrijwilligers die zich met risico van hun leven inzetten voor de bestrijding van branden en rampen en hulp bij ongevallen.
Er moet meer aandacht komen voor deze groep, zodat hun betrokkenheid bij de lokale gemeenschap kan blijven bestaan.
Bij de totstandkoming van protocollen en regels rond de veiligheid, moet hun inbreng en betrokkenheid nadrukkelijk zijn gewaarborgd.
De regionalisering mag zeker niet door financiële prikkels worden bevorderd.
Bij het volgen van verdachte personen of organisaties ter voorkoming van terrorisme is de bescherming van burgers belangrijker dan de privacy van degenen die mogelijk kwaad in de zin hebben.
Voorkomen dient te worden dat organisaties in Nederland zich laten financieren door extremistische en radicale groeperingen uit het buitenland, die mede gericht zijn op het omverwerpen van de Nederlandse rechtsorde.
Bij terechte verdenking van dergelijke verbanden is streng toezicht en plaatsing op de lijst van verboden organisaties noodzakelijk.
De overheid heeft de bijzondere opdracht om kwaad in de samenleving te bestrijden.
Wanneer er geen of weinig straf gegeven wordt, dan blijkt het voor misdadigers lonend te zijn om hun ‘beroep’ voort te zetten.
De SGP wil daarom een strafklimaat dat meer aansluit bij de ernst van de gepleegde misdrijven.
Ook stelselmatige daders van ‘kleine criminaliteit’ lopen vrijwel meteen weer vrij rond.
Het is abnormaal wanneer een moordenaar na enkele jaren gevangenisstraf vrij komt.
Het is ongewenst wanneer de straf ook nog eens verkort wordt door de vervroegde invrijheidsstelling na tweederde van de uit te zitten straf.
Dat is niet alleen fnuikend voor het rechtsgevoel van burgers, maar ook voor degenen die zelf betrokken zijn bij de opsporing van strafbare feiten.
Snelle rechtspraak - zo mogelijk dicht bij de burger – en strenge straffen zijn van groot belang om het gezag van de rechtsprekende macht te handhaven.
Streng beleid dient samen te gaan met barmhartigheid voor degenen die bewezen hebben berouw te hebben over het door hen gepleegde delict.
Voor hen, maar ook voor ieder die aan het eind van zijn gevangenisstraf is gekomen, dient er goede opvang te zijn.
Ex-gedetineerden en mensen in de laatste fase van hun straf ontvangen hiervoor extra begeleiding, zodat zij hun maatschappelijke positie weer stap voor stap kunnen innemen
en tegelijkertijd de kans op recidive vermindert.
Tijdens de detentie moeten gevangenen reeds worden voorbereid op een verantwoorde terugkeer in de maatschappij.
Er zijn goede ervaringen opgedaan met rechtspraak dicht bij de burger en snel na het gepleegde misdrijf.
Met name zien we dit bij het ‘supersnelrecht’ na de jaarwisseling.
Deze snelle, effectieve en zichtbare vorm van rechtspraak moet breder worden toegepast.
Er dient een verhoging te komen van de strafmaat, vooral voor zeden- en geweldsdelicten.
Er moet meer zicht komen op de precieze hoogte van de opgelegde straffen.
Van de straf dient een afschrikkende werking uit te gaan.
Te vaak wordt volstaan met voorwaardelijke straffen, taakstraffen of korte gevangenisstraffen.
Strengere straffen zijn daarom nodig.
De verjaringstermijn waarna ook zeer ernstige delicten niet meer vervolgd kunnen worden, moet vervallen.
De ernst van delicten als moord, doodslag of zedenzaken, mensenhandel en terroristische misdrijven laat het niet toe dat vervolging achterwege blijft.
De voorwaardelijke vervroegde invrijheidsstelling nadat tweederde van de straf is uitgezeten, wordt afgeschaft.
Nu er sprake is van een overschot aan cellen is er immers ook geen praktische reden meer om de straf te verkorten.
Er dient zorg voor te worden gedragen dat in gevangenissen geen zedelijk schadelijk materiaal als (kinder)porno aanwezig is.
Streng toezicht op het downloaden of verspreiden van dergelijk materiaal is noodzakelijk.
Het bezit en gebruik van drugs wordt eveneens streng aangepakt en zeker de handel in drugs vanuit de gevangenis.
Stelselmatige daders van ‘kleine criminaliteit’ moeten veel langer worden vastgehouden en via een apart traject worden begeleid om kans op herhaling te verminderen.
De gepleegde delicten moeten worden bestraft als één groot delict.
Geweld en agressie tegen publiek personeel moeten strenger bestraft worden dan wanneer het gebeurt bij anderen, omdat hierbij het gezag van de overheid in het geding is.
De burgemeester heeft een belangrijke taak op het terrein van de veiligheid.
Hij mag echter niet dienen om de gaten te dichten die justitie laat vallen.
In de wet moeten duidelijke criteria hiervoor worden opgenomen.
Een taakstraf kan alleen opgelegd worden bij lichte vergrijpen.
Bij zeden- , levens- en geweldsdelicten en bij terroristische misdrijven kan niet volstaan worden met alternatieve straffen.
Dat geldt evenzeer bij recidive.
In dergelijke gevallen dient altijd sprake te zijn van tenminste een onvoorwaardelijke vrijheidsstraf.
Daders van zedendelicten mogen geen tbs ontlopen door niet mee te werken aan psychologisch onderzoek.
Bij zulke delicten moet de gevangenisstraf waar nodig altijd vergezeld gaan van tbs.
Er is geen reden om voor levenslange gevangenisstraffen een vast moment van heroverweging in te voeren.
Een dergelijk moment roept óf ongerechtvaardigde verwachtingen op bij de veroordeelde, óf miskent de ernst van de vaak meervoudige misdrijven.
Voor uitzonderlijk ernstige en onomstotelijk bewezen gevallen van (meervoudige) moord, zoals oorlogsmisdaden en terroristische aanslagen, moet het weer mogelijk zijn om de doodstraf te overwegen.
Er dienen ruimere mogelijkheden te komen voor DNA-onderzoek bij verdachten in strafzaken.
Dit onderzoek mag ook toegepast worden bij verwanten van de verdachte en om de identiteit vast te stellen van een onbekend slachtoffer.
Gevangenen dragen zelf bij in de kosten die verbonden zijn aan het verblijf in de gevangenis.
Gedurende de hoger beroepfase worden contact- en gebiedsverboden niet opgeschort.
Er dient een ruimhartig beleid te worden gevoerd ten aanzien van de zorg voor ex-gedetineerden.
Er moet zoveel als mogelijk worden gedaan om hen weer voldoende toegerust in de samenleving terug te laten keren.
De overheid moet hier voldoende geld voor beschikbaar blijven stellen.
Wat is groen?
Groen staat symbool voor alles wat goed is voor onze leefomgeving, voor klimaat, planten en dieren.
Maar, onze leefomgeving schatten we pas echt op haar juiste waarde wanneer we deze behandelen als schepping van God.
Psalm 104, de natuurpsalm, maakt er geen geheim van: ‘Hoe groot zijn Uw werken, o HEERE! Gij hebt ze alle met wijsheid gemaakt; het aardrijk is vol van Uw goederen.’
God staat Zelf voor Zijn schepping in.
Wij, mensen, hebben direct na de schepping wel twee belangrijke taken van Hem gekregen: bouwen en bewaren.
Bouwen wil zeggen dat wij de schepping nuttig mogen gebruiken.
Bewaren houdt in dat we geen roofbouw plegen, maar perspectief bieden aan toekomstige generaties.
Dit zijn noties waarop de SGP aangesproken kan en mag worden.
Eerlijk is eerlijk.
Bouwen gaat ons makkelijker af dan bewaren.
Of het nu gaat om de schaalvergroting in de agrarische sector, het bouwen van huizen, het aanleggen van wegen of het klimaatvraagstuk.
Maar daar mogen wij ons niet bij neerleggen.
Bouwen en bewaren is als opdracht aan ieder mens persoonlijk gegeven.
Goed rentmeesterschap begint dus bij burgers en bedrijfsleven, níet bij de overheid.
Dat betekent een terughoudende opstelling van de overheid in het wettelijk sturen van ontwikkelingen in de maatschappelijk gewenste richting.
Het is de verantwoordelijkheid van de overheid om duidelijke kaders te stellen, goede initiatieven te faciliteren en uitwassen te bestrijden.
‘Het is hard werken, maar ik zou niet anders willen.
’ Deze uitspraak van een veehouder typeert de inzet van veel boeren, tuinders en vissers.
De SGP waardeert deze inzet.
Het gaat ten slotte om onze voedselvoorziening.
Die blijft belangrijk.
Kijk maar naar de wereldwijd toenemende vraag naar voedsel.
De genoemde sectoren hebben gezorgd voor een betaalbaar en veilig voedselpakket.
Met de aanpalende handel en verwerkende industrie is de agrarische sector een belangrijke pijler onder de Nederlandse economie.
Bovendien is de sector één van de belangrijkste dragers van een leefbaar platteland.
De SGP zal zich daarom in blijven zetten voor een levendige land- en tuinbouw en een vitale visserij.
De agrarische sector, en ook de visserij, hebben een bijzondere positie in markt en leefomgeving.
Het gaat om gezinsbedrijven die leveren aan een grote markt die steeds meer geliberaliseerd wordt.
Coöperatieve afzetorganisaties hebben nauwelijks mogelijkheden om te sturen, laat staan de individuele boer of tuinder.
Schaalvergroting en intensivering zijn dan onontkoombare trends.
Begrijpelijk, maar het baart wel zorgen.
Dat is ook te merken aan de maatschappelijke druk tegen schaalvergroting en intensivering.
Het gaat immers niet om grote bedrijven, weggestopt op industrieterreinen, maar om bedrijven die een grote invloed hebben op onze leefomgeving.
Dit biedt een vat vol tegenstrijdige belangen en ontwikkelingen.
De komende jaren moeten belangrijke keuzes gemaakt worden.
De SGP gaat met open vizier voor een economisch weerbare én maatschappelijk verantwoorde land- en tuinbouw en visserij.
Verdienen, samenwerken en innoveren zijn de kernelementen die maatschappelijke verantwoordelijkheid en economische weerbaarheid in elkaar kunnen vlechten.
De SGP kiest daarbij voor een constructieve opstelling.
Geen duimschroeven, maar gezamenlijk de hand aan de ploeg!
Steun voor gezinsbedrijven.
Zoeken naar toegevoegde waarde.
Ruimte voor samenwerking.
Krachtig innovatiebeleid.
De SGP wil hier extra geld voor uittrekken.
Behoud van het Europees Gemeenschappelijk Landbouwbeleid en het instrument ‘directe inkomenssteun’ voor gezinsbedrijven is een voorwaarde voor een concurrerende en maatschappelijk verantwoorde land- en tuinbouw.
Voor wat (betaalbaar en veilig voedsel, vooruitstrevende regelgeving, landschapsinpassing), hoort wat (inkomenssteun).
Europese gelden voor plattelandontwikkeling moeten vooral op het boerenerf (agrarische sector en structuur) neerdalen.
Nederland moet in de regelgeving een gelijk speelveld tussen Europese lidstaten nastreven.
Nederland en Europa moeten harder met de vuist op de WTO-tafel slaan om meer ruimte te krijgen voor ‘non trade concerns’ op het gebied van dierenwelzijn en milieu.
De regie op het gebied van landbouw, natuur/milieu en voedselkwaliteit moet in handen van één minister blijven.
De aanleg en ontsluiting van Greenports moet gestimuleerd worden.
De clustering van tuinbouwactiviteiten moet gefaciliteerd worden.
De Europese teelt van eiwitrijke gewassen, als alternatief voor importsoja, moet gestimuleerd worden.
De professionele biologische landbouw verdient steun.
De biologische landbouw is een waardevolle kraamkamer voor verduurzaming van de gangbare landbouw.
Bodemvruchtbaarheid krijgt prioriteit in het mestbeleid.
Er moet meer ruimte komen voor maatwerk per gebied.
Rode diesel, de landbouwvrijstelling en de verlaagde energie- en omzetbelasting voor de glastuinbouw moeten worden gehandhaafd.
De verwerking van mest moet ruim baan krijgen.
(Co)vergisting en recycling van fosfaat verdienen steun.
De SGP is tegen de huidige versnippering van het innovatiebeleid.
Liever één innovatiefonds met een duidelijke agenda en bijdragen van overheid, sectoren, ketenpartijen, wetenschap en maatschappelijke organisaties, dan een scala aan (tijdelijke) subsidieregelingen.
De overheid moet samenwerking faciliteren; samenwerking tussen primaire producenten bij de afzet, samenwerking in de keten en samenwerking tussen sector, maatschappelijke organisaties en wetenschap.
De overheid moet een meer evenredige verdeling van marges in de voedselketen bevorderen.
De regelgeving voor mededinging moet hiervoor versoepeld worden.
Het terugdringen van de papieren rompslomp en de regeldruk moet daadwerkelijk prioriteit krijgen.
Het ministerie van Landbouw, Natuur en Voedselveiligheid loopt ver achter op andere ministeries.
Bedrijfsovernames door jonge boeren moeten gestimuleerd worden.
Wie de jeugd heeft, heeft de toekomst.
De Tante Agaath-regeling, die ingezet wordt voor bedrijfsovernames, moet verruimd worden.
De SGP blijft zich verzetten tegen de onredelijke aanpak van landbouw- en visserijactiviteiten in en om Natura 2000-gebieden.
Beleid en wetgeving moeten versoepeld worden.
De veehouderij is vaak de gebeten hond.
Of het nu gaat om de uitstoot van ammoniak, de import van soja, het uitbreken van dierziektes, dierenwelzijn of ‘megastallen’.
De SGP kan de kritiek voor een deel onderschrijven.
Neem bijvoorbeeld het doden van mannelijke eendagskuikens, omdat alleen de vrouwtjes als leghennen gebruikt kunnen worden.
Mogen wij zo omgaan met schepselen van God?
De Bijbel geeft duidelijk aan dat dieren gebruikt mogen worden ten dienste van mensen, maar wel onder voorwaarde dat er goed voor gezorgd wordt.
Als dieren enkel als productiemiddel worden gezien, gaat het fout.
Hoewel vele veehouders hun dieren niet zo zien en met liefde hun vak uitoefenen, worden ze door globalisering en prijskritische consumenten wel op het pad van schaalvergroting en intensivering gestuurd.
Dat moet anders.
Vergaande regelgeving werkt contraproductief.
Nederland is immers geen eiland.
Ook moet eerst een boterham verdiend worden, voordat geïnvesteerd kan worden in betere stallen.
De SGP kiest daarom voor een constructieve opstelling, voor het uitbouwen van positieve ontwikkelingen en initiatieven.
Niet alleen de veehouderij, maar ook supermarktketens en consumenten zullen hieraan hun steentje bij moeten dragen.
Het gezinsbedrijf is voor de SGP de gewenste schaalgrootte waarbij de zorg voor het dier het beste gewaarborgd is.
Over de licht- en schaduwzijden van biologische en gangbare, extensieve en intensieve veehouderij in Nederland moet een fundamentele discussie gevoerd worden.
Het vermarkten van biologische producten, streekproducten en tussensegmenten moet gestimuleerd worden.
Hiervoor is samenwerking en afstemming in de keten nodig.
Weidegang moet gestimuleerd worden.
Samen met sector en wetenschap moet gezocht worden naar alternatieven voor ongewenste ontwikkelingen en ingrepen, als het doden van eendagskuikens.
Transporten van levend vee over lange afstand moeten beperkt worden tot maximaal 500 kilometer of acht uur.
De overheid moet pilotprojecten met agroproductieparken faciliteren: minder gesleep met dieren, efficiënter gebruik van grondstoffen en hergebruik van afvalstromen.
Het systeem van varkens- en pluimveerechten moet na 2015 gehandhaafd worden, zodat het aantal dieren en de mestproductie begrensd blijven en schaalvergroting wordt afgeremd.
Hoewel de melkquota in 2015 worden afgeschaft, moet hier, linksom of rechtsom, een andere vorm van regulering voor in de plaats komen.
Massaal doden van vee en vernietiging van alle vlees bij uitbraken van dierziekten mag niet meer voorkomen.
Het aantal proefdieren kan omlaag.
Openheid moet actief bevorderd worden.
Alternatieven voor proefdieren verdienen (juridische) steun.
De visserijsector zit in een transitieproces.
De mosselvisserij heeft helaas haar neus gestoten aan Natura 2000, maar heeft een uitweg gevonden.
De Noordzeevisserij heeft te kampen met hoge brandstofkosten, beperkende quota en concurrerende kweekvis.
Ook wordt zij op de huid gezeten door milieuorganisaties.
Innoveren is het toverwoord.
Dat moet zich niet alleen richten op de vangstmethode, maar ook op de marketing.
Daarvoor is tijd en steun onontbeerlijk.
Ook de beroepsmatige binnenvisserij beleeft moeilijke tijden.
De belangen van deze ondernemers verdienen meer aandacht.
De SGP zal zich in blijven zetten voor een vitale visserijsector.
Europese regels, o.a. over aanlandingen, pk’s van kotters en palingvisserij, moeten in héél Europa identiek worden toegepast en daadwerkelijk gehandhaafd.
Er komen voldoende mogelijkheden voor de mosselvisserij.
De visserijsector moet reële tijd krijgen voor verduurzaming.
Betrokkenheid van de sector is essentieel.
De schaduwzijden van kweekvis moeten meer voor het voetlicht gebracht worden.
Natuur en cultuur liggen in Nederland dicht bij elkaar.
Ze hebben elkaar voor een groot deel vormgegeven.
De diversiteit van natuur en landschap is groot.
Biodiversiteit is door God in de schepping gelegd, maakt de natuur weerbaar en is nuttig voor de mens.
Een gevarieerd landschap is mooi, geeft rust en mogelijkheden voor ontspanning.
Dat alles verdient bescherming.
Maar wel met een stukje nuchterheid.
Agrarische en andere bedrijven hebben een volwaardige plek in ons landschap, ook in en nabij natuurgebieden.
Dat moet zo blijven.
Helaas prevaleert kwantiteit tegenwoordig vaak boven kwaliteit.
De SGP draait dit graag om.
De invloed van beleid voor natuurgebieden op bedrijvigheid in de omliggende gebieden moet tot een noodzakelijk minimum beperkt worden.
De realisatie van de Ecologische Hoofdstructuur loopt vertraging op.
De SGP kiest niet voor een dure versnelling, maar voor het bijstellen van ambities en temporiseren.
Beleidsdoelen voor biodiversiteit, recreatie en landschap moeten zoveel mogelijk in dezelfde gebieden gerealiseerd worden, zodat op een kleinere oppervlakte meer bereikt kan worden.
Natuurontwikkeling en –beheer door agrariërs en particulieren heeft de voorkeur boven verwerving van landbouwgrond voor natuur door de overheid.
De taakstelling hiervoor moet uitgebreid worden.
Vergoedingen en contracten voor agrarisch en particulier natuurbeheer moeten reëel en aantrekkelijk zijn.
De robuuste verbindingszones moeten zoveel mogelijk via agrarisch en particulier natuurbeheer gerealiseerd worden.
Verwerving van gronden wordt aan een beperkt maximum gebonden.
In het natuurdomein zijn veel verschillende terreinbeherende instanties actief.
Om te voorkomen dat deze instanties elkaar voor de voeten lopen of dubbel werk doen, is het goed als deze instanties intensiever gaan samenwerken en uitvoeringsactiviteiten concentreren.
Normale bedrijvigheid in en om Natura 2000 gebieden moet uit de beklaagdenbank.
Het doet afbreuk aan het noodzakelijke draagvlak voor natuurbescherming.
De subsidie voor particuliere historische buitenplaatsen moet behouden blijven.
Er moet structureel beleid komen voor leegstaande stallen en schuren.
Verpaupering kan zo voorkomen worden.
Goede landbouwgrond mag niet ontpolderd worden.
De ordening van onze schaarse ruimte is een lastige opgave.
Woningbouw, bedrijvigheid, natuur, landbouw, wegen, alles heeft een plekje nodig en liefst niet teveel door elkaar.
De SGP staat achter het motto ‘decentraal wat kan, centraal wat moet’.
Tegenover de tendens dat de landelijke overheid steeds meer de regie naar zich toe trekt, zet de SGP daarom de vrijheid voor gemeenten om, waar mogelijk, een eigen beleid te voeren.
Binnen duidelijke randvoorwaarden moeten gemeenten er voor kunnen zorgen dat aan de lokale behoeften van burgers en bedrijven zoveel mogelijk voldaan kan worden.
Dat geldt niet alleen voor gemeenten in het stedelijk gebied, maar ook in het landelijk gebied!
Bouwregelgeving en ruimtelijke procedures moeten vereenvoudigd worden.
Onteigeningsprocedures mogen niet versoepeld worden.
De huidige taken van gemeenten ten aanzien van ruimte en milieu moeten zoveel mogelijk bij de gemeente blijven.
Samenwerking moet van onderop vormgegeven worden.
Het basistakenpakket van regionale omgevingsdiensten moet daarom beperkt blijven.
Herstructurering van verouderde bedrijventerreinen heeft de voorkeur boven de aanleg van nieuwe.
Er moeten voldoende mogelijkheden blijven voor lokale bedrijventerreinen.
Goede afstemming van regionale en lokale vraag naar en beschikbaarheid van bouwlocaties en geconcentreerde spreiding van de regionale locaties gaat ‘verrommeling’ van het landschap tegen.
Ruimtelijke en economische ontwikkeling buiten de Randstad, bijvoorbeeld in Noord-Nederland, moet meer aandacht krijgen.
Al jaren staat het sein voor de woningmarkt op rood.
De doorstroming schiet tekort.
Teveel mensen zitten in een sociale huurwoning (scheefwonen) of hebben recht op huurtoeslag, terwijl ze een eigen woning aan kunnen.
Voor starters is het lastig om de woningmarkt op te komen.
Onder voorwaarde dat de lasten voor huizenbezitters niet worden verzwaard, is de SGP voor een geleidelijke en zorgvuldige hervorming van de woningmarkt.
Gelet op de economische crisis wil de SGP de hypotheekrenteaftrek de komende jaren handhaven.
Wel wil de SGP in de komende periode onderzocht zien of een sociale vlaktaks2 tegelijkertijd kan worden ingevoerd met een belastingherziening wat betreft de eigen woning.
Er mag alleen iets veranderen aan de hypotheekrenteaftrek als de gemiddelde huizenbezitter per saldo niet inlevert.
Dat kan alleen als er sprake is van een gelijktijdige afschaffing van de overdrachtsbelasting en het eigen woningforfait, de invoering van een vlaktaks met een laag belastingtarief en een hervorming van de huurwoningmarkt.
Daarom zijn geleidelijkheid en zorgvuldigheid cruciaal.
Het scheefwonen en de huurtoeslagen voor huishoudens die deze niet echt nodig hebben, worden aangepakt.
De overheid draagt zorg voor betaalbare huurwoningen, niet alleen voor lage inkomens, maar ook voor grote gezinnen.
De achterstanden bij het restaureren van monumenten worden weggewerkt tot een acceptabele werkvoorraad.
De verschillende soorten monumenten moeten evenredig aan bod komen.
Herbestemming van monumenten wordt gestimuleerd.
In het geval van kerken moet voldoende recht worden gedaan aan de bijzondere functie en waarde van het gebouw.
Woningcorporaties moeten hun maatschappelijke taak meer in het oog houden.
De minister maakt gebruik van de mogelijkheid om beschermde stads- en dorpsgezichten aan te wijzen.
Het voorzieningenniveau in kleine plattelandskernen en krimpregio’s (op korte termijn vooral in delen van Groningen, Limburg en Zeeland) moet op peil blijven.
In de World Energy Outlook 2008 waarschuwde het Internationaal Energie Agentschap voor een oliecrisis.
Een jaar later ligt het accent in de Outlook op een dreigende klimaatramp als gevolg van de CO2-uitstoot.
Het tekent twee belangrijke spitsen van het energie- en milieubeleid.
Nationaal en internationaal.
Het rentmeesterschap waar de SGP voor staat, vraagt immers verantwoord om te gaan met de door God toevertrouwde primaire energiebronnen.
Vermindering van de CO2-uitstoot en de koppeling van energienetten en –markten moeten de belangrijke issues op Europees niveau zijn.
Het CO2-emissiehandelssysteem kan een effectief instrument zijn, maar laat nu nog te weinig haar tanden zien.
Dat moet anders.
De SGP vindt het verstandig om op nationaal niveau het accent te leggen op het garanderen en betaalbaar houden van onze toekomstige energievoorziening.
Reductie van de CO2-uitstoot is van belang, maar wekt niet het brede maatschappelijke gevoel van urgentie op dat nodig is om veranderingen door te zetten.
De macht van oliesjeiks en gasrijke landen over de olie- en gaskraan is een meer tastbare dreiging dan het onzichtbare CO2.
Bovendien raakt de energievoorziening direct het nationale wel en wee.
Dat moet worden benut.
Het een sluit het ander niet uit.
Juist niet.
Het vermeden gebruik van fossiele energiebronnen is direct gekoppeld aan vermeden CO2-emissie.
Strategisch beleid, met het bijbehorende instrumentarium, moet zich naast de korte termijn, ook richten op de lange termijn.
Bedrijven moeten hierbij ruimte krijgen om eigen keuzes te maken.
Zo kunnen onderzoekers, bedrijven en decentrale overheden aan de slag!
Nederland moet zich niet alleen inzetten voor internationale afspraken over verduurzaming van de energievoorziening en reductie van de CO2-uitstoot,
maar ook voor internationale samenwerking bij het ontwikkelingen van duurzame technologie.
Hier liggen kansen voor Nederlandse onderzoekers en bedrijven.
Nederland moet op Europees niveau pleiten voor een effectiever CO2-emissiehandelssysteem, zodat een hogere CO2-prijs gerealiseerd wordt en papieren CO2-reductie vermeden wordt.
Inkomsten moeten deels naar de energie-intensieve industrie teruggesluisd worden om te voorkomen dat de internationale concurrentiepositie van deze industrie verzwakt.
De effectiviteit van het energiebeleid moet omhoog.
Regels, belastingen en subsidies hebben de voorkeur boven vrijblijvende convenanten.
Nationale doelstellingen voor hernieuwbare energie worden in overeenstemming gebracht met EU-doelstellingen.
Een hoger ambitieniveau is wenselijk, maar mag niet de grondslag worden voor (wettelijke) overheidsmaatregelen als concurrerende landen dat evenmin doen.
Europese energiemarkten en –netten moeten zoveel mogelijk geïntegreerd worden.
De SGP vindt dat het maken van keuzes voor bepaalde vormen van duurzame energieopwekking en energiebesparing zoveel mogelijk aan de markt overgelaten moet worden.
Doelstellingen moeten dan wel wettelijk vastgelegd worden.
Een verplichting voor alle Nederlandse energieleveranciers om een oplopend percentage duurzaam geproduceerde elektriciteit, gas en warmte te leveren is een goede optie.
De SGP pleit voor oprichting van een Nationaal Energiefonds.
Vanuit dit fonds kunnen op basis van een strategische agenda onderzoeksprogramma’s, kredieten voor opschaling van innovaties, garantstellingen, infrastructuur, subsidies voor energiebesparingsmaatregelen en de onrendabele top van met name decentrale en kleinschalige stroomopwekking en warmtebenutting (voor)gefinancierd worden.
De voeding van het Nationaal Energiefonds moet voor langere tijd zeker gesteld worden, zodat bedrijfsleven en onderzoekers hierop kunnen anticiperen.
Met de financiering van de onrendabele top van stroomopwekking en warmtebenutting moet terughoudend omgesprongen worden.
Het mag de energieleveranciers niet in een keurslijf dwingen.
Door een verplichting voor energieleveranciers om een oplopend percentage duurzame energie te leveren krijgt duurzame energie meer marktwaarde en kan de subsidieregeling voor duurzame energie beperkt worden.
Onderzoek naar en benutting van ‘nieuwe’ biomassa (tweede generatie biobrandstoffen en algen), aardwarmte, zonne-energie en kernfusie moet gestimuleerd worden.
De regie over het energie(besparings)beleid moet in één ministerie terechtkomen.
De rol van decentrale overheden in het faciliteren van regionale initiatieven voor energiebesparing en benutten van duurzame energie en warmte moet versterkt worden.
Regionale samenwerking moet gestimuleerd worden.
Hier is nog veel mogelijk.
De inzet van warmtekrachtkoppeling (wkk) in energie-intensieve industrie en glastuinbouw moet gestimuleerd en, eventueel, op termijn verplicht worden, onder voorwaarde dat warmte nuttig gebruikt wordt.
Zolang schone energiebronnen niet toereikend zijn, is de benutting van kernenergie, bijvoorbeeld door middel van een nieuwe kerncentrale bij Borssele, en aardgas een aanvaardbare tussenoplossing.
Een evenwichtig samengestelde brandstofmix verbetert de betaalbaarheid en stabiliteit van de energievoorziening.
Met de benutting van kernenergie en aardgas kan ook een schoner tegenwicht geboden worden aan de bouw van conventionele kolencentrales.
Een bouwstop voor kolencentrales gaat de SGP een stap te ver.
Energiebedrijven hebben immers al te maken met het dalende CO2-plafond van het Europese CO2-emissiehandelssysteem, moeten ook anticiperen op het oplopende verplichte percentage duurzame energie voor energieleveranciers en kunnen in de kolencentrales biomassa meestoken.
Opslag van CO2 is een aanvaardbare tussenoplossing, mits het zorgvuldig en betaalbaar ingevoerd kan worden, er draagvlak voor is en private partijen het grootste deel van de financiering voor hun rekening kunnen nemen.
Het proefproject onder Barendrecht moet afgeblazen worden.
De omvang van het windmolenpark in de Noordoostpolder moet beperkt worden.
Bij renovatie van bestaande woningen moet de energieklasse verbeterd worden.
De energienormen voor nieuwbouwwoningen (in 15 jaar naar EPC van 0) en utiliteitsbouw worden aangescherpt.
Milieu is meer dan CO2.
Ook afval, fijn stof en legionella leveren problemen op.
De zorg voor gezond water, een gezonde lucht en een schone bodem is in de eerste plaats een verantwoordelijkheid voor burgers en bedrijven.
Hier is echter ook een taak weggelegd voor de overheid.
Goed gedrag moet gestimuleerd worden.
Uitwassen moeten bestreden worden.
Toepassing van het principe ‘de vervuiler betaalt’ gaat ook de gebruiker aan.
Het gebruik van vuurwerk moet sterk ontmoedigd worden door een vuurwerkheffing, beperking van de verkoop en het toewijzen van afsteeklocaties.
De normering van de luchtkwaliteit moet toegesneden worden op de luchtdeeltjes die daadwerkelijk schadelijk zijn (bijvoorbeeld zwarte rook).
Technologie, biotechnologie en andere technologieën bieden wetenschappers en bedrijven steeds meer mogelijkheden om het leven op aarde naar eigen hand te zetten, of zelfs van de grond af aan op te bouwen.
Althans, zo spreken zij erover.
Ze leveren er de nodige vergezichten bij.
De SGP is uiterst kritisch.
God heeft het leven geschapen.
De natuurlijke grenzen die in Zijn schepping liggen, zijn er niet voor niets.
De voortschrijdende potentie van bijvoorbeeld nano- en biotechnologie roept in heel de maatschappij fundamentele vragen op: Wat is leven eigenlijk?
Waar de moderne mens zichzelf tot maat van alle dingen heeft verklaard en niet goed raad weet met deze fundamentele vragen, heeft de SGP hier wel een duidelijke en waardevolle visie op.
God heeft het leven geschapen.
Zijn Woord is de maat van alle dingen.
De SGP is tegen genetische modificatie van dieren.
De SGP is ook tegen genetische modificatie van gewassen als genen van niet aanverwante soorten ingezet worden.
Bij zwaarwegende humane, medische redenen kan hierop een uitzondering gemaakt worden.
De overheid moet zorg dragen voor een voedselketen die vrij is van genetisch gemodificeerd materiaal.
Het octrooirecht op genen en plantenrassen moet herzien worden.
Het maatschappelijk debat over de ontwikkeling en toepassing van technologieën die vergaande invloed hebben op het leven op aarde moet vroegtijdig geïnitieerd en gevoerd worden.
Mobiliteit is voor mensen erg belangrijk.
Voor het werk, voor sociale contacten en voor recreatie.
SGP kiest daarom voor beleid, waarin auto en OV op waarde worden geschat.
Een beleid dat zich kenmerkt door een nuchtere kijk op mobiliteit.
Mobiliteit is onmisbaar.
Tegelijkertijd is helder, dat mobiliteit niet onbeperkt genoten kan worden.
Dat zou geen recht doen aan de vele afwegingen en spanningsvelden die een rol spelen rond mobiliteit: leefbaarheid, veiligheid, schone lucht, gezonde natuur, verantwoord energiegebruik, voldoende stilte en rust.
Waarden die iedere burger óók gehonoreerd wil zien.
Daarom bepleit de SGP een uitgekiend ruimtelijk beleid om mobiliteit te verminderen.
Bijvoorbeeld door middel van een intelligent locatiebeleid kunnen hier serieuze slagen worden gemaakt.
Ook op fiscaal terrein kunnen maatregelen worden genomen om mobiliteit te remmen.
Het afschaffen van de overdrachtsbelasting – wat de SGP voorstaat – kan mensen stimuleren om dichter bij het werk te gaan wonen.
Ook op het terrein van transportpreventie valt het nodige te winnen.
Een robuuste inzet ten aanzien van het oplossen van knelpunten op hoofdwegen en hoofdspoor is hard nodig.
Het Rijk moet zich niet alleen richten op investeringen in de Randstad, maar ook op het gebied daarbuiten (Gelderland, Zeeland, Noorden).
De SGP bepleit een eenduidig en begrijpelijk systeem van autobelastingen.
Door een stapeling van fiscale vergroeningsmaatregelen wordt het huidige systeem te complex.
De SGP is positief over het principe van de kilometerbeprijzing.
Het moet echter wel technisch haalbaar en betaalbaar zijn.
Bovendien dienen we zeer terughoudend te zijn om juist de economisch meest actieven extra te belasten voor hun kilometers.
Er komt een verbod op vrachtverkeer op zondag, zoals dat ook in verschillende andere Europese landen geldt.
Er moet zoveel mogelijk gesneden worden in het oerwoud van verkeersborden.
De overheid schept randvoorwaarden waarmee schone vormen van vervoer worden gestimuleerd: elektrisch rijden, aardgas, groen gas, biobrandstoffen, waterstof en hybride rijden.
Het Rijk moet voldoende geld vrijmaken voor een integrale, niet-gefaseerde uitvoering van het voorkeursalternatief van de Rijnlandroute.
Gemeenten, provincies en waterschappen moeten gestimuleerd worden om aantrekkelijke fietspaden aan te leggen en te verbeteren.
Dit geldt ook de faciliteiten voor elektrisch fietsen.
Verdere uitbreiding van het netwerk van regionale snelfietsroutes tussen woon- en werklocaties.
Het gebrek aan (gratis) fietsstallingen moet worden weggewerkt.
Fietsen wordt een expliciet aandachtspunt in het gezondheidsbeleid.
De verkeersveiligheid wordt vergroot door een steviger inzet op ontvlechting van fietsroutes en routes voor gemotoriseerd verkeer.
Verkeersveiligheid krijgt hoge prioriteit.
Drugs en alcohol in het verkeer moeten volledig worden uitgebannen.
Getrapte invoering van het rijbewijs vanaf 17 jaar moet serieus worden overwogen.
Dit moet gebeuren aan de hand van heldere randvoorwaarden.
Zo mag er in de eerste fase alleen worden gereden onder begeleiding van een oudere persoon.
Knelpunten in de vaarwegen moeten zo snel mogelijk worden weggewerkt.
Dit geldt ook de kleinere vaarwegen als haarvaten van het systeem.
Er mag geen nieuw achterstallig onderhoud ontstaan.
Het Rijk moet, binnen wettelijke kaders, de gevolgen van de crisis voor de binnenvaart bestrijden.
Het perspectief voor de binnenvaart is over enige jaren veel gunstiger.
Daarom is van belang dat een koude sanering wordt voorkomen en extra wordt ingezet op maatregelen om de sector te versterken (Modal Shiftbeleid, Quick Wins Verladers en kleine vaarwegen).
Goederenvervoer over water is favoriet bij de SGP.
De Betuweroute mag geen valse concurrentie opleveren.
De papieren rompslomp moet tot een minimum worden teruggebracht.
Openbaar vervoer moet goed toegankelijk zijn voor gehandicapten.
Het Rijk moet meer investeren in regionaal openbaar vervoer.
Niet de vervoervraag moet leidend zijn, maar de ambitie om regionaal OV op te plussen tot een samenhangend netwerk van OV.
Juist in dichtbevolkte gebieden, zoals Zuid-Holland, is nog veel te winnen.
Zie het succes van Randstadrail.
Er gaapt een kloof tussen de mogelijkheden en de financiële middelen die de decentrale overheden ontvangen.
De luchthaven Schiphol loopt tegen haar grenzen aan.
De aanleg van een luchthaven in zee moet tot de mogelijkheden blijven behoren.
Onderzoek hiernaar moet doorgang vinden.
De invoering van accijns op kerosine moet Nederland in internationaal verband sterk bevorderen.
Veerdiensten voorkomen jaarlijks maar liefst 333 miljoen omrijkilometers.
Dit voorkomt veel uitstoot en bovendien veel verkeersslachtoffers.
Het Rijk moet bevorderen dat de noodzakelijke verjonging en innovatie van de veerpontenvloot serieus gestalte krijgt.
Wereldwijd stijgt de zeespiegel, terwijl de westkant van Nederland kampt met bodemdaling.
Tegelijkertijd neemt de rivierafvoer toe.
Dat is een proces, waarop we tijdig moeten reageren.
De SGP beklemtoont, dat het onnodig is elkaar angstscenario’s aan te praten.
Het beveiligingsniveau tegen hoog water is in Nederland groot, maar moet op onderdelen beter.
Technisch is dit prima realiseerbaar.
Dat betekent voor de SGP allereerst dat dijken verder versterkt en opgehoogd moeten worden.
Dit geeft het minste ruimtebeslag, is effectief en relatief betaalbaar.
De SGP bepleit vooral inzet op het klassieke instrumentarium, zoals kustversterking en dijkverhoging.
In allerlei modieuze ideeën, zoals tulpeneilanden in zee, zien wij niets.
De veiligheid in ons land is gediend met een nuchtere en zakelijke benadering.
Bij deze nuchtere benadering hoort ook dat wij zo snel mogelijk de geconstateerde achterstanden bij dijkversterkingen inhalen.
Er liggen grote wateropgaven.
Daarom moeten we geen tijd en energie verdoen aan structuurdiscussies.
Waterschappen hebben zich al eeuwen op positieve wijze bewezen.
Hun bestaansrecht is daarom geen punt van discussie.
Adequate uitvoering van het rapport van de Deltacommissie vereist dat de benodigde financiële middelen voor de lange termijn zijn veilig gesteld.
Instelling van een Deltafonds verdient daarom alle steun.
Laten wij onze ondergrondse rijkdom – aardgasbaten – omzetten in bovengrondse veiligheid.
De SGP vindt het ongewenst om het waterpeil van het IJsselmeer met 1,5 meter te verhogen, zoals is voorgesteld door de Deltacommissie.
Onderzoek naar alternatieven moet worden bevorderd.
Serieuze vraagtekens plaatst de SGP bij de voorstellen voor het op de lange termijn mogelijk afbreken van de Oosterscheldekering.
De consequenties voor de veiligheid in Zeeland moeten leidend zijn.
Ook zijn de consequenties van verzilting voor de landbouw van zwaarwegend belang.
Dat wij ons dagelijks brood ontvangen, is geen vanzelfsprekende zaak.
In grote delen van de wereld is honger een dagelijkse werkelijkheid.
Wat dat betreft zijn we in Nederland rijk gezegend.
Van dat besef kunnen we niet genoeg doordrongen zijn.
Het is de verantwoordelijkheid van elke burger zich in te spannen om in zijn eigen levensonderhoud te voorzien.
De Heere heeft hiervoor ieder mens talenten en gaven gegeven.
De mens heeft de opdracht gekregen de aarde te bouwen en te bewaren.
Wanneer mensen niet of slechts in geringe mate inhoud kunnen geven aan deze verantwoordelijkheid heeft de overheid een taak om hen daarbij te helpen en zo nodig te ondersteunen.
Deze overheidssteun dient erop gericht te zijn dat mensen niet onnodig en te lang afhankelijk zijn van de overheid.
Het is zaak dat mensen weer zo snel en zo veel mogelijk zelfstandig aan de maatschappij kunnen deelnemen.
Een gezonde economische basis in onze maatschappij is onmisbaar om onze verantwoordelijkheid als rentmeester invulling te kunnen geven.
De rol van de overheid is daarbij tweeërlei.
Aan de ene kant dient de overheid de in de samenleving aanwezige talenten en potenties aan te moedigen.
Wanneer het particulier initiatief tot zijn recht komt, kan iedereen zijn persoonlijke verantwoordelijkheid als rentmeester vorm en inhoud geven.
Aan de andere kant heeft de overheid de taak duidelijke grenzen te stellen, omdat ook in het economisch leven de ongebondenheid van de mens openbaar komt.
Om zelfverrijking ten koste van anderen, uitbuiting van de aarde en roofbouw op toekomstige generaties tegen te gaan, is een heldere en duidelijke normstelling door de overheid broodnodig.
De zondag is een bijzondere dag.
De SGP vindt het belangrijk dat deze Opstandingsdag van Christus uniek blijft.
Het is een groot voorrecht om één dag te hebben voor kerkgang, het luisteren naar het Woord van God en onderlinge ontmoeting.
Deze dag is niet alleen vanwege het christelijke karakter van belang, maar ook vanwege de belangrijke maatschappelijke en sociale waarde.
Ieder mens heeft er recht op om op adem te kunnen komen.
Dat geldt voor werknemers, maar ook voor (kleine) winkeliers.
Dat zal ook in de komende periode de inzet van de SGP zijn.
In de praktijk zien we veel niet-noodzakelijk werk gebeuren op zondagen.
Vooral de laatste jaren is er een tendens om op zondag de winkels vaker of zelfs altijd open te stellen.
Deze ontwikkeling – vooral gestimuleerd door het grootwinkelbedrijf - moet stoppen.
Die zorgt alleen voor overwerkte kleine ondernemers en saaie, eentonige winkelstraten.
Meer dan ooit is een dag van bezinning en collectieve rust van groot belang.
De zondag is niet bedoeld om allerlei evenementen en verkoopactiviteiten te ontplooien.
De Zondagswet moet worden gehandhaafd en verbeterd, zodat de waarde van de zondag weer meer tot zijn recht komt.
Handhaving van de wetten die de positie van de zondag moeten beschermen moet weer prioriteit krijgen bij gemeenten.
De regering moet gemeenten hiervoor duidelijke handvatten bieden.
Winkels dienen op zondag gesloten te zijn.
De uitzondering in de Winkeltijdenwet voor twaalf koopzondagen per jaar moet vervallen.
Steeds meer gemeenten verklaren zich toeristisch om elke zondag open te kunnen zijn.
Aan dit groeiende misbruik van de Winkeltijdenwet moet een krachtig halt toegeroepen worden.
De toerismebepaling kan beter worden geschrapt.
Supermarkten die gebruik maken van de regeling voor avondwinkels om op zondagmiddag en -avond open te kunnen zijn, misbruiken de mogelijkheden die de wet biedt.
Deze bepaling mag alleen gelden voor échte avondwinkels, waarbij de zondag ontzien moet worden.
De wonderlijkste feestdagen gelden als alibi om op zondag open te kunnen zijn.
Ook die optie moet vervallen.
Uitgangspunt van de Arbeidstijdenwet moet worden dat op zondag alleen ‘werken van noodzakelijkheid en barmhartigheid’ zijn toegestaan.
Werknemers en winkeliers die niet op zondag willen werken, mogen op geen enkele manier worden gedwongen op zondag beschikbaar te zijn of hier nadelige gevolgen van ondervinden.
Gemeenten moeten met hun belangen uitdrukkelijk rekening houden.
Om onnodig zondagswerk te voorkomen, moet innovatie mede gericht zijn op technologische ontwikkelingen die volcontinuprocessen overbodig maken.
De context van het vorige verkiezingsprogramma was een aantrekkende economie.
Ondanks dat vonden we niet dat Nederland de tijd kon nemen om achterover te leunen.
‘Want uit het verleden weten we dat het economisch tij snel kan keren.’
Een schot in de roos.
Het economisch tij is de afgelopen twee jaar drastisch gekeerd.
Bedrijven in verschillende sectoren moeten alle zeilen bijzetten om het hoofd boven water te houden.
De overheid is er niet voor om alle bedrijven door de crisis heen te helpen.
Voor behoud van gezonde bedrijvigheid en ondernemerschap zullen tijdens een crisis de minst veerkrachtige bedrijven afvallen.
De overheid heeft wel een taak als het gaat om het faciliteren van een gezonde bedrijfsvoering, met oog voor belemmeringen en voor de toekomst.
Dat betekent dat de overheid wel een rol kan spelen als veerkrachtige bedrijven tijdelijk in de problemen komen.
Het concept ‘Maatschappelijk Verantwoord Ondernemen’ is in verschillende sectoren en branches nog geen gemeengoed.
De verschillen zijn groot.
Met een sector- en branchespecifieke aanpak om MVO van de grond te krijgen, is nog een wereld te winnen.
De SGP zal zich sterk maken voor de positie van het Midden- en Kleinbedrijf.
Het MKB is de motor van de Nederlandse bedrijvigheid en werkgelegenheid, maar moet het in de aandacht regelmatig afleggen tegen de grote bedrijven.
Het moet makkelijker worden om een bedrijf te starten of over te nemen.
Onnodige belemmeringen voor beginnend ondernemerschap moeten weggenomen worden.
De Tante Agaath-regeling voor bedrijfsovernames in het MKB moet uitgebreid worden.
De SGP zet zich in voor een goed functionerende scheepsbouwregeling.
Met de geboden borgstelling kan worden voorkomen dat goed draaiende werven de deuren moeten sluiten, omdat ze tijdelijk in zwaar weer verkeren.
Nederland zal erop aandringen dat concurrentieverstorende steun in andere (Europese) landen effectief wordt tegengegaan.
De overheid moet al het mogelijke doen om de regeldruk en administratieve lastendruk omlaag te brengen.
Bij het vormgeven van nieuwe regelgeving moet dit aspect zwaar wegen.
Ook bestaande regelgeving moet op dit punt regelmatig tegen het licht gehouden worden.
Zo vinden wij het nodig na te gaan welke Arboregels echt noodzakelijk zijn, en welke geschrapt kunnen worden.
De kleinere bedrijven verdienen hierbij speciale aandacht, omdat de papieren rompslomp bij deze bedrijven relatief grote gevolgen heeft.
Er moet een permanente versoepeling van de urennorm voor ZZP’ers komen, zodat het gemakkelijker wordt om in aanmerking te komen voor de fiscale voordelen.
Er blijft voldoende subsidie beschikbaar voor initiatieven van het bedrijfsleven om de veiligheid van ondernemers, met name winkeliers, te waarborgen.
Om de prikkel tot ondernemerschap te vergroten en de concurrentiepositie van Nederlandse bedrijven te verbeteren, wordt de vennootschapsbelasting verlaagd.
De economische crisis is mede veroorzaakt door te risicovolle investeringen.
Er moet beter toezicht komen op de financiële sector.
Risicovolle beleggingen van banken worden afgeremd door een bankbelasting die hoger wordt naarmate het risico toeneemt.
De opbrengst van de bankbelasting wordt gebruikt als buffer om toekomstige problemen in de financiële sector het hoofd te bieden.
Bonussen die aanzetten tot risicovol beleggen en investeren, moeten zoveel mogelijk worden ingedamd.
De economische ontwikkeling van gebieden buiten de Randstad en andere stedelijke gebieden moet meer aandacht krijgen.
De wereldwijde concurrentie tussen bedrijven neemt toe.
Nederlandse bedrijven zullen het daarbij niet moeten hebben van goedkope arbeidskrachten, maar van kennis en innovatiekracht.
Daar moet de overheid op insteken.
De wil is er.
De praktijk is echter nog weerbarstig.
Meer innovatie is niet alleen goed voor de concurrentiekracht, maar het is ook de sleutel voor bijvoorbeeld verduurzaming van onze energievoorziening of het efficiënter maken van productieprocessen.
De overheid moet veel meer investeren in onderwijs en kennisopbouw.
Daar wordt de basis gelegd voor toekomstige innovatie.
Dan gaat het dus niet alleen om de initiële scholing, maar ook om levenslang leren.
Bij- en omscholing is van groot belang, voor jong en oud.
De overheid moet veel meer investeren in duurzame innovaties.
