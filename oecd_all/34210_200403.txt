Προς την εργατική τάξη, τους επαγγελματοβιοτέχνες και εμπόρους, τη μικρομεσαία αγροτιά, τη νεολαία και τις γυναίκες, τους συνταξιούχους, τους ανθρώπους της επιστήμης, της τέχνης και του πολιτισμού, τον κάθε σκεπτόμενο άνθρωπο, τα μόνιμα στελέχη των Ενόπλων Δυνάμεων και τα στρατευμένα παιδιά του λαού, τους εργαζόμενους στα Σώματα Ασφαλείας, στην Πυροσβεστική και στο Λιμενικό. Μπροστά στην κάλπη, ανακαλέστε στη μνήμη σας όσα μεσολάβησαν από το 1990 έως σήμερα.
Ζούμε σε μια περίοδο, που χαρακτηρίζεται από επιδρομές στις λαϊκές κατακτήσεις, αλλαγές στα σύνορα,
σκληρό ανταγωνισμό για τη διανομή και αναδιανομή των αγορών και του πλούτου, που παράγουν με ιδρώτα και αίμα οι εργαζόμενοι.
Οι αξίες της ταξικής πάλης, του κοινωνικού αγώνα, αμφισβητούνται και λοιδορούνται.
Ανοιχτά και απροσχημάτιστα εμποδίζονται οι λαοί να επιλέγουν το δρόμο, που αυτοί θέλουν για την κοινωνική λαϊκή ευημερία, την πολιτική ανεξαρτησία, την ειρήνη.
Καταπατούνται ωμά τα δικαιώματα και στοιχειώδεις ελευθερίες.
Συσσωρεύονται κεφάλαια και κέρδη, ενώ οι εργαζόμενοι βιώνουν μια βασανιστική καθημερινότητα.
Η νέα γενιά μεγαλώνει σε πλήρη ανασφάλεια.
Αξιοποιήστε την ψήφο σας! Μην αφήνετε αυτό το όπλο να στραφεί σε βάρος σας!
Στηρίξτε τα ψηφοδέλτια του ΚΚΕ και των συνεργαζόμενων μαζί του.
Εξασφαλίστε δύναμη στη δύναμή σας!
Το ΚΚΕ απέδειξε ότι είναι κόμμα που αντέχει, ξέρει να μάχεται, προσπαθεί για την ενότητα και τη συσπείρωση, σέβεται τις συνεργασίες.
Η πολιτική του ΚΚΕ απαντά στο σήμερα και στο αύριο των λαϊκών συμφερόντων με συνέπεια και σταθερότητα.
Η ψήφος στο ΚΚΕ είναι η μόνη που δίνει κέρδος.
Για το λαό δεν υπάρχει άλλη επιλογή, από την ενίσχυση των ψηφοδελτίων του ΚΚΕ, από τον απεγκλωβισμό και από τα δύο αυτά κόμματα.
Για να ανοίξει στις 8 του Μάρτη ένα παράθυρο αισιόδοξης προοπτικής.
Να φυσήξει αναγεννητικός αέρας λαϊκής δυναμικής.
Οι νέοι άνθρωποι, οι γυναίκες, πρέπει να διαψεύσουν τα προγνωστικά ότι είναι ευάλωτοι στην προπαγάνδα των ηγεσιών του ΠΑΣΟΚ και της ΝΔ.
Ούτε ΠΑΣΟΚ ούτε ΝΔ! Για τη λαϊκή συμμαχία και εξουσία
Να αποτινάξουμε τη μοιρολατρία και τη χειραγώγηση
Το ΚΚΕ δεν έλειψε από κανέναν αγώνα για δουλειά,
παιδεία
και υγεία
για καλύτερο εισόδημα,
για κοινωνικά και δημοκρατικά δικαιώματα.
Για τον πολιτισμό
και το περιβάλλον,
για την ισοτιμία των δυο φύλων
και τα προβλήματα της νεολαίας.
Ηταν μπροστά στον αγώνα κατά των ιδιωτικοποιήσεων,
κατά της ανατροπής των εργασιακών σχέσεων,
των αντιλαϊκών αποφάσεων της ΕΕ,
κατά του πολέμου και του ΝΑΤΟ.
Το ΚΚΕ είπε την αλήθεια για τις εξελίξεις στα Βαλκάνια
για το Μάαστριχτ, την ΟΝΕ και το ευρώ, για το Σύμφωνο Σταθερότητας, όταν τα άλλα κόμματα την έκρυβαν.
Δεν παραδόθηκε στις σειρήνες του δήθεν εκσυγχρονισμού και της δήθεν ανανέωσης, στο όργιο της συκοφάντησης και του μηδενισμού των κατακτήσεων του σοσιαλισμού που γνωρίσαμε.
Στάθηκε όρθιο, για να μείνει όρθια και η ελπίδα, για να φουντώσει και πάλι η φλόγα της αγωνιστικής ανάτασης του λαού, για να αναπτυχθεί η λαϊκή πρωτοβουλία και χειραφέτηση.
Ψηφίστε το ΚΚΕ. Καταψηφίστε με πείσμα το ΠΑΣΟΚ και τη ΝΔ
Η ανεργία, η φτώχεια και η λιτότητα, σε μια αιτία οφείλονται: Στο ότι τα μέσα παραγωγής του πλούτου τα κατέχουν οι δυνάμεις του κεφαλαίου. Αυτές οι δυνάμεις, μέσω των κυβερνήσεων του ΠΑΣΟΚ και της ΝΔ, νέμονται όλους τους καρπούς.
Με τη συμμετοχή στις επιλογές της ΕΕ
και του ΝΑΤΟ, η κατάσταση επιδεινώθηκε.
Όσο η πολιτική και οικονομική εξουσία βρίσκεται στα χέρια αυτών των δυνάμεων, όσο το λαϊκό κίνημα δεν αλλάζει το σημερινό συσχετισμό δυνάμεων, τόσο τα προβλήματα θα διογκώνονται, θα πηγαίνουμε από το κακό στο χειρότερο.
Ο πλούτος, που με τα χέρια και το πνεύμα τους παράγουν οι εργαζόμενοι, είναι αρκετός για να ικανοποιηθούν οι σύγχρονες ανάγκες του λαού και της νεολαίας, για σταθερή εργασία και αξιοπρεπή διαβίωση, καθαρό περιβάλλον, δημόσια δωρεάν παιδεία και υγεία, πολιτιστική αναγέννηση και λαϊκό αθλητισμό.
Το ΚΚΕ συνδυάζει την πάλη για τα καθημερινά προβλήματα των εργαζομένων με τον αγώνα που θα οδηγήσει στο πέρασμα της εξουσίας στα χέρια του λαού, στη λαϊκή εξουσία που θα οργανώσει τη λαϊκή οικονομία.
Δουλεύει σταθερά για την οικοδόμηση της συμμαχίας της εργατικής τάξης με τη μικρομεσαία αγροτιά, τους ΕΒΕ, τη νεολαία και τις γυναίκες.
Το ΚΚΕ νοιάζεται για την κοινωνική και πολιτική ενότητα που έχει ανάγκη ο τόπος, για το χτίσιμο του λαϊκού μετώπου, που θα αναδειχτεί στο μεγάλο αντίβαρο.
Αυτή η συμμαχία θα εμπνεύσει μεγάλους αγώνες, θα καλλιεργήσει το έδαφος της λαϊκής αυτενέργειας και πρωτοβουλίας.
Θα αποτρέπει τα χειρότερα, θα αποσπά κατακτήσεις, ενώ θα βάζει πλώρη για το βασικό σκοπό, που είναι η κατάκτηση της εξουσίας.
Οι εκλογές της 7ης του Μάρτη μπορούν να συμβάλουν να γίνει ένα βήμα μπροστά.
Με ισχυρό ΚΚΕ που παλεύει μαζί με άλλες ριζοσπαστικές δυνάμεις
Δίνεται σταθερή, αταλάντευτη απάντηση στο δικομματισμό, που θέλει το λαό μοιρολάτρη, χωρίς αυτοπεποίθηση.
Γίνεται ένα βήμα μπροστά, για να ανυψωθεί η λαϊκή πάλη σε επίπεδο δυναμικής μαζικής αντεπίθεσης.
Μεγαλώνει η αποτελεσματικότητα του λαϊκού κινήματος.
Επιταχύνονται οι διεργασίες για αντιιμπεριαλιστική αντιμονοπωλιακή λαϊκή συμμαχία, το λαϊκό αντίβαρο.
Ενισχύεται η πάλη, για να αποτραπούν η αφαίρεση δημοκρατικών δικαιωμάτων και κατακτήσεων, ο εντεινόμενος αυταρχισμός και η καταστολή.
Αποκτά νέα δυναμική ο αγώνας για την υπεράσπιση του πολιτισμού, των μεγάλων αγωνιστικών παραδόσεων του λαού μας.
Για την πατριωτική, διεθνιστική αλληλεγγύη των λαών, κατά του ρατσισμού, του εθνικισμού, του κοσμοπολιτισμού του κεφαλαίου.
Δυναμώνει ο αγώνας κατά του πολέμου και της συμμετοχής της Ελλάδας στα τρομοκρατικά και στρατιωτικά σχέδια των Αμερικανών και Ευρωπαίων ιμπεριαλιστών.
Δίνεται μήνυμα ελπίδας και προοπτικής πέρα και από τα σύνορα της χώρας.
Μεγαλώνει η συμβολή του ελληνικού λαού στο διεθνή συντονισμό, σε ευρωπαϊκό και παγκόσμιο επίπεδο, κατά των δυνάμεων του ιμπεριαλισμού, κατά του πολέμου.
Σκόπιμα βάζουν στο λαό το ψεύτικο ερώτημα, ποιο από τα δυο κόμματα, ΠΑΣΟΚ ή ΝΔ, είναι καλύτερο από το άλλο Και οι δύο τσακώνονται για το ποιος θα δώσει ακόμα περισσότερα κέρδη στο μεγάλο κεφάλαιο.
Πίσω από τις μεγάλες λέξεις της ΝΔ και του ΠΑΣΟΚ, τα ηχηρά συνθήματα, τις κολακείες για το λαό, τη νεολαία και τις γυναίκες, πίσω από όλα αυτά, περί νέας αρχής και εποχής, περί νέου ύφους και ήθους, περί αλλαγών και ανατροπών, κρύβονται τα αντιλαϊκά τους σχέδια.
Αν διατηρήσουν και αυξήσουν τις δυνάμεις τους, ανεξάρτητα ποιος θα είναι πρώτος ή δεύτερος, και οι δύο θα συνεχίσουν ακάθεκτοι. Στα συρτάρια τους είναι κρυμμένα νέα αντιλαϊκά μέτρα
Εχουν τα ίδια προγράμματα, τους ίδιους σκοπούς και στόχους.
Και τα δύο κόμματα είναι αποφασισμένα να προχωρήσουν σε ένα νέο γύρο επίθεσης στα λαϊκά δικαιώματα, με σύνθημα την «παραγωγικότητα» και την «ανταγωνιστικότητα», τη «σύγκλιση», τη συμμετοχή της Ελλάδας στο λεγόμενο σκληρό πυρήνα της Ευρωπαϊκής Ένωσης.
Και τα δύο κόμματα ενδιαφέρονται για τα συγχαρητήρια της ΕΕ, των ΗΠΑ και του ΝΑΤΟ.
Η κυβέρνηση ΠΑΣΟΚ με την πολιτική της, με το ευρωπαραμύθι περί σύγκλισης μέσα στην ΕΕ, με τις ψεύτικες διακηρύξεις για σοσιαλισμό, προσπαθεί να συγκαλύψει ό,τι φούσκωσε συστηματικά τα κέρδη της πλουτοκρατίας.
Αυτή και μόνον ωφελήθηκε από την ΠΑΣΟΚική ανάπτυξη. Στο λαό έφερε βάσανα, ανασφάλεια, αφαίρεση κατακτήσεων, μείωση του πραγματικού εισοδήματος.
Η κυβέρνηση - με υπουργό Εξωτερικών τον Γιώργο Παπανδρέου - προχώρησε σε νέα εκχώρηση κυριαρχικών δικαιωμάτων της χώρας, του λαού.
Με τη Συμφωνία της Μαδρίτης μεταξύ Σημίτη - Ντεμιρέλ, με την υπογραφή της στη Συνθήκη της ΕΕ στο Ελσίνκι, με τη Συμφωνία των «Ανοικτών Ουρανών», ανέχθηκε την αμφισβήτηση των συνόρων στο Αιγαίο.
Συμφώνησε να παραπεμφθούν στο Δικαστήριο της Χάγης όλα τα ζητήματα που θέτει η ηγεσία της Τουρκίας.
Αντί να σταθεί στο πλευρό της Κύπρου, άσκησε πίεση στην κυπριακή ηγεσία, εμφανίζοντας τις ΗΠΑ και την ΕΕ ως εγγυητές της δίκαιης λύσης του Κυπριακού.
Με το ΠΑΣΟΚ στην κυβέρνηση, η Ελλάδα πήρε ενεργό μέρος στους ιμπεριαλιστικούς, κατακτητικούς πολέμους κατά της Γιουγκοσλαβίας, του Αφγανιστάν και του Ιράκ.
Ο Κ. Σημίτης και ο Γ. Παπανδρέου πήραν συγχαρητήρια από τον Κλίντον και τον Μπους.
Το ΠΑΣΟΚ προχώρησε σε αλλαγή στην ηγεσία του, για να ξεγελάσει ψηφοφόρους, ότι δήθεν κάτι θα αλλάξει στην πολιτική του, αλλά και για να γίνει ένα βήμα στη μεταμφίεση του πολιτικού σκηνικού.
Η πολιτική του, όμως, παραμένει η ίδια.
Εξάλλου, ο νέος πρόεδρος είναι συνυπεύθυνος. Το μόνο καινούριο που φέρνει ο νέος πρόεδρος είναι οι νέες προσπάθειες λαϊκής εξαπάτησης.
Η ΝΔ καπηλεύεται τα λαϊκά προβλήματα και δημαγωγεί ασύστολα, ενώ και αυτή έχει «θεό της» τα συμφέροντα του κεφαλαίου
, υπηρετεί την ΟΝΕ
και το ΝΑΤΟ
Επιχειρεί να παραπλανήσει τους εργαζόμενους, ενώ είναι πανέτοιμη να εφαρμόσει και να επεκτείνει όλους τους αντεργατικούς και αντιδημοκρατικούς νόμους του ΠΑΣΟΚ.
Οπως, άλλωστε, και το ΠΑΣΟΚ διατήρησε όλους τους αντεργατικούς νόμους που είχε ψηφίσει η ΝΔ.
Η ΝΔ στήριξε την εξωτερική πολιτική του ΠΑΣΟΚ.
Για τα μάτια μόνο, καταψήφιζε κυβερνητικές επιλογές για διάφορα λαϊκά προβλήματα, διαφωνώντας σε δευτερεύοντα και διαδικαστικά ζητήματα.
Ως αξιωματική αντιπολίτευση, αν ήθελε, μπορούσε να βάλει σοβαρά εμπόδια στην κυβερνητική πολιτική, αλλά κατέφυγε στην ασφάλεια της δημαγωγικής κριτικής.
ΠΑΣΟΚ και ΝΔ θέλουν να εμποδίσουν το λαϊκό κίνημα να αμφισβητήσει τα καπιταλιστικά κέρδη και τους νόμους της καπιταλιστικής αγοράς.
Παραμύθι είναι ότι μπορεί να υπάρξει κοινωνική πολιτική για το λαό, όταν η γενική πολιτική γραμμή τους έχει κριτήριο τα κέρδη του κεφαλαίου και την ενσωμάτωση στην ιμπεριαλιστική τάξη πραγμάτων.
Αποτελεί προσβολή της λαϊκής νοημοσύνης να προβάλλουν ως κοινωνική πολιτική τα ψίχουλα των αυξήσεων σε μισθούς και συντάξεις.
Δίνουν ελεημοσύνη, που την παίρνουν πίσω με το άλλο χέρι.
Οι αριστεροί δεν έχουν λόγο να εμπιστευτούν τα ψηφοδέλτια του ΣΥΝ
Είναι αφερέγγυος και ανειλικρινής.
Προεκλογικά σηκώνει την αντιΠΑΣΟΚική και αντικαπιταλιστική φρασεολογία, ενώ όλα τα προηγούμενα χρόνια, ακόμα και σήμερα, στηρίζει με τις θέσεις του την καπιταλιστική ενοποίηση της ΕΕ, την ΟΝΕ και τον Ευρωστρατό.
Σε κρίσιμες ώρες, που χρειαζόταν να ενισχυθεί η λαϊκή δράση, ανέχθηκε τα αντιλαϊκά μέτρα.
Πρόσφερε άλλοθι και «φύλλο συκής» στην κυβέρνηση του ΠΑΣΟΚ.
Σε κρίσιμα πεδία δράσης, όπως είναι το συνδικαλιστικό κίνημα
και η Τοπική Αυτοδιοίκηση, συνεργάστηκε συστηματικά με το ΠΑΣΟΚ.
Καλλιέργησε αυταπάτες σε αριστερούς και προοδευτικούς ανθρώπους, όσον αφορά στο χαρακτήρα και τη στρατηγική του ΠΑΣΟΚ.
Η συνεργασία, που φέρει την επωνυμία «Ενότητα της Αριστεράς», σκοπίμως δεν ξεκαθαρίζει πώς βλέπει το ζήτημα της διακυβέρνησης, πώς θα πολιτευτεί αν βρεθεί στη διακυβέρνηση.
Προεκλογικά υψώνει τους τόνους κατά του ΠΑΣΟΚ, ενώ αφήνει «θολό τοπίο» μετεκλογικά.
Το τι αντιπροσωπεύει αυτή η δύναμη είναι εντελώς φανερό, από τη στιγμή που καλλιεργεί την αυταπάτη της ειρηνικής συνύπαρξης κεφαλαίου και εργαζομένων, των εκμεταλλευτών και των θυμάτων τους.
Οταν ο ΣΥΝ μιλά για ρεαλισμό, εννοεί πάντοτε το συμβιβασμό και την υποταγή.
Ο αντιαμερικανισμός του είναι άσφαιρος, από τη στιγμή που τον αντιπαραθέτει στον ιμπεριαλισμό της ΕΕ.
Αριστεροί, ψηφίστε τα ψηφοδέλτια του ΚΚΕ με τις συνεργαζόμενες ριζοσπαστικές δυνάμεις.
Συμπαραταχτείτε στο ΚΚΕ.
Έχουμε πολλά κοινά.
Τις όποιες διαφορές μπορούμε να τις συζητάμε μέσα στην κοινή δράση.
Μια επιλογή υπάρχει στην πραγματικότητα: Με το λαό. ΟΧΙ με τα μονοπώλια και τον ιμπεριαλισμό.
Ρεαλισμός δεν είναι να σκύβουμε το κεφάλι, να περιμένουμε ευαισθησία από τα αστικά κόμματα και τις κυβερνήσεις τους, να χάνει διαρκώς η πλειοψηφία του λαού και να κερδίζουν οι λίγοι διαρκώς περισσότερα.
Ρεαλισμός δεν είναι να δηλώνουμε αδύναμοι απέναντι στις επιλογές της ΕΕ και του ΝΑΤΟ.
Να δεχόμαστε τον Ευρωστρατό και τους «τρομονόμους», τις θεωρίες περί μαλακών και σκληρών ναρκωτικών. Να ζούμε ηλεκτρονικά φακελωμένοι.
Ρεαλισμός είναι η πολιτική πρόταση του ΚΚΕ.
Είναι πρόταση, που εκφράζει ευρύτερα λαϊκά συμφέροντα, σέβεται τις διαφορές και μπορεί να στηριχτεί από όλους εκείνους, που θέλουν συνεπή αντίσταση, που θέλουν αλλαγή πολιτικής και εξουσίας και όχι αλλαγή φρουράς.
ΜΠΟΡΟΥΜΕ ΣΙΓΟΥΡΑ!
Το δείχνει η ιστορική πείρα.
Δίχως τους μεγάλους ταξικούς αγώνες, τις κοινωνικές και πολιτικές αναμετρήσεις των προηγούμενων γενεών, η κατάσταση θα ήταν πολύ χειρότερη.
Η ιστορική πείρα αποδείχνει ότι οι λαοί απέσπασαν κατακτήσεις, όταν το κίνημα ήταν ισχυρό και συνεπές και το Κομμουνιστικό Κόμμα ενισχυμένο.
