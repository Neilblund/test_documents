Menntun, menning og vísindi eru grundvöllur framfara
Framfarir og hagvöxtur komandi ára verða knúin áfram af menntun, vísindum og rannsóknum.
Skynsamleg nýting náttúruauðlinda og nýsköpun eiga rætur sínar í aukinni menntun þjóðarinnar, verkkunnáttu og þekkingu.
Íslenskt samfélag stendur nú frammi fyrir gjöfulli tækifærum en nokkru sinni áður í sögu þjóðarinnar
og um leið krefjast þau verkefni sem framundan eru framsýni og stefnufestu.
Sjálfstæðisflokkurinn hefur á undanförnum árum leitt þá miklu umbreytingu sem orðið hefur í mennta-, menningar- og vísindamálum þjóðarinnar.
Háskólar  þjóðarinnar hafa styrkst verulega.
Þátttaka Íslendinga í háskólamenntun hefur á örfáum árum farið úr því að vera sú minnsta á Norðurlöndum í að vera sú mesta og nú stunda um tuttugu þúsund Íslendingar háskólanám á Íslandi og við erlenda háskóla.
Fjárfesting Íslendinga í vísindarannsóknum og tækni er með því mesta sem þekkist og á kjörtímabilinu hafa opinberir samkeppnissjóðir á sviði rannsókna og vísinda tvöfaldast
og háskólarannsóknir verið efldar sérstaklega.
Sjálfstæðisflokkurinn leggur áherslu á að áfram verði haldið að efla þessa sjóði.
Hlutfall þjóðarinnar sem vinnur við vísindarannsóknir er það hæsta innan OECD.
Sjálfstæðisflokkurinn mun á næsta kjörtímabili beita sér fyrir áframhaldandi fjárfestingu í menntakerfi þjóðarinnar.
Áhersla verður lögð á gæði, sveigjanleika og fjölbreytni í námsframboði þannig að allir geti fundið nám við sitt hæfi.
Sjálfstæðisflokkurinn setur það markmið að allt menntakerfi þjóðarinnar frá leikskóla til háskóla verði í fremstu röð í heiminum.
Sjálfstæðisflokkurinn lítur svo á að íslensk menning sé samnefnari þess sem landsmenn eru að fást við á hverjum tíma með orðum sínum og athöfnum.
Ástæða er til að fagna þeirri  áherslu sem lögð hefur verið á íslenska menningu undir forystu Sjálfstæðisflokksins
og þeim gróskumikla jarðveg sem Sjálfstæðisflokkurinn hefur skapað með sterku efnahagslífi.
Fjölskyldan er hornsteinn samfélagins og börnin framtíð þess
Samfélag okkar verður æ flóknara, hraði og kröfur um árangur aukast á flestum sviðum þjóðlífsins.
Fjölskyldan er hornsteinn samfélagsins og Sjálfstæðisflokkurinn mun sem endranær standa vörð um þau gildi sem gott fjölskyldulíf byggir á.
Samvera fjölskyldunnar,
heilbrigð og uppbyggjandi afþreying,
góðir skólar,
auðvelt aðgengi að heilbrigðisþjónustu og öruggt umhverfi eru dýrmæt og eftirsóknarverð lífsgæði.
Sérstaklega þarf að beina augum að börnum innflytjenda.
Sjálfstæðisflokkurinn geldur varhug við öllum tilraunum til að skapa tortryggni og úlfúð gegn fólki af erlendu bergi brotnu sem hefur flutt hingað til lands.
Nýir Íslendingar eiga að fá tækifæri og stuðning til að aðlagast íslensku samfélagi og verða fullgildir þátttakendur í daglegu lífi og störfum þjóðarinnar.
Tryggja þarf að menntakerfið
og æskulýðs- og íþróttastarf sé öllum opið
og þess gætt að öll börn fái jöfn tækifæri til að dafna og þroskast.
Sjálfstæðisflokkurinn leggur áherslu á að sem flestir geti búið í eigin húsnæði.
Í kjölfar þeirrar miklu hækkunar sem orðið hefur á húsnæðismarkaðinum er nauðsynlegt að huga vel að möguleikum einstaklinga og fjölskyldna til að kaupa sína fyrstu íbúð.
Sjálfstæðisflokkurinn stefnir að afnámi stimpilgjalda á næsta kjörtímabili.
Aukin vímuefnaneysla er þjóðarvá og fórnarlömb fíkniefnasala verða yngri og yngri.
Nauðsynlegt er að spyrna fast við með aukinni fræðslu og forvörnum,
stuðningi við fjölskyldur í vanda, fjölbreyttum meðferðarúrræðum
og hertri löggæslu.
Sjálfstæðisflokkurinn leggur sérstaklega áherslu á að meðferðarúrræði séu nægjanleg fyrir þá sem ánetjast vímuefnum og tryggt sé að þjónusta á þessu sviði sé samþætt og markviss og gagnist öllum hópum sem á þurfa að halda.
Bæta þarf stöðu eldri borgara
Það er sérhverju þjóðfélagi metnaðarmál að búa eldri borgurum sínum sem bestar aðstæður.
Sjálfstæðisflokkurinn hefur ávallt haft forystu um úrbætur í málefnum aldraðra.
Ákvörðun Alþingis árið 2006 um hækkun lífeyris almannatrygginga, minni skerðingu lífeyris vegna eigin tekna og tekna maka var mikið framfaraskref í þessum mikilvæga málaflokki.
Sjálfstæðisflokkurinn vill halda áfram á þessari braut og lækka skerðingarhlutföll vegna annarra tekna úr 39,95% í 35%.
Þá verða bætt kjör þeirra ellilífeyrisþega sem verst eru settir fjárhagslega, en það eru þeir sem hafa lágar eða engar tekjur úr lífeyrissjóði.
Sjálfstæðisflokkurinn vill beita sér fyrir því að ríkissjóður tryggi ellilífeyrisþegum lágmarkslífeyri frá lífeyrissjóði.
Íslenskt samfélag þarf á starfskröftum og reynslu eldri borgara að halda.
Sjálfstæðisflokkurinn vill að þeir eldri borgarar sem vilja og geta tekið virkan þátt í atvinnulífi þjóðarinnar eigi þess kost og hafi um leið möguleika á að bæta hag sinn.
Sjálfstæðisflokkurinn lítur svo á að einstaklingur sem náð hefur 70 ára aldri hafi skilað sínu vinnuframlagi til samfélagsins  og kjósi hann að afla sér atvinnutekna á vinnumarkaði eftir það, hafi þær engin áhrif á lífeyrisgreiðslur almannatrygginga.
Þannig vill Sjálfstæðisflokkurinn beita sér fyrir því að tekjutenging launatekna 70 ára og eldri við lífeyri almannatrygginga verði að fullu afnumin.
Þarfir eldri borgara eru mismunandi og þarf þjónusta samfélagsins að endurspegla þá staðreynd.
Mikilvægt er að virða sjálfræði eldri borgara um val á þjónustu þegar þeir þurfa á stuðningi samfélagsins að halda.
Það á ekki síst við um búsetuúrræði, félagslega þjónustu og hjúkrunarþjónustu til að styðja sjálfstæða búsetu eins lengi og kostur er.
Biðlistum eftir hjúkrunarrými verði útrýmt.
Æskilegt er að ábyrgð á lögbundinni þjónustu við aldraða verði færð frá ríki til sveitarfélaga.
Fyrsta flokks heilbrigðisþjónusta
Íslenska heilbrigðiskerfið er án vafa á meðal þeirra bestu í heimi
og útgjöld landsmanna til heilbrigðismála eru há í alþjóðlegum samanburði.
Ætla má að útgjöld vegna þessa málaflokks vaxi enn á næstu árum vegna breyttrar aldurssamsetningar þjóðarinnar.
Mjög mikilvægt er að skipulag og umgjörð heilbrigðisþjónustunnar laði fram góða nýtingu fjármuna um leið
og tryggt er að þjóðin njóti í framtíðinni fyrsta flokks heilbrigðisþjónustu.
Forvarnir skipta æ meira máli í heilbrigðiskerfinu.
Slík hugmyndafræði leiðir til fyrirbyggjandi aðgerða
og ýtir um leið undir þátt einstaklinga til að efla heilsu sína og stuðla að eigin vellíðan.
Jafn réttur allra landsmanna til heilbrigðisþjónustu er grundvöllur stefnu Sjálfstæðisflokksins í heilbrigðismálum.
Fjármögnun heilbrigðiskerfisins á að mestu að koma úr sameiginlegum sjóðum landsmanna
en full ástæða er til að nýta kosti einkarekstrar þar sem það á við.
Huga þarf sérstaklega að því að tryggja rétt sjúklinga og að samhæfingu allra aðila sem veita sjúkraþjónustu, þannig að sérhver sjúklingur hafi sem mestar líkur á því að geta snúið sem fyrst til virkrar þátttöku í samfélaginu.
Íslenskt samfélag er fámennt og ríkt og því er tækifæri til að sinna hverjum og einum þannig að líkur á bata séu sem mestar.
Á næsta kjörtímabili þarf að endurskoða almannatryggingakerfið.
Það er flókið og erfitt er fyrir þá sem þurfa á því að halda að átta sig á hver réttur þeirra er.
Jafnframt er mikilvægt að hafa hugfast þá stefnu Sjálfstæðisflokksins að hjálpa sem flestum til sjálfshjálpar.
Ástæða er til að fagna tillögum um breytingar á örorkumati og meiri sveigjanleika sem ætlað er að auðvelda þeim sem eru með skerta starfsgetu að taka þátt í atvinnulífinu.
Auka þarf jafnrétti kynjanna
Sjálfstæðisstefnan byggir á virðingu fyrir einstaklingnum og gerir þá kröfu að hver og einn fái notið verðleika sinna.
Framfarir og velmegun þjóðarinnar byggir á því að nýta hæfileika, kunnáttu og getu allra þjóðfélagsþegna óháð kyni, trúarbrögðum eða kynþætti.
Það er mikilvægt hagsmunamál samfélagsins að konur og karlar eigi í reynd jafna möguleika til starfa, starfsþróunar, launa, uppeldis og áhrifa.
Kynjabundinn launamunur á ekki að líðast í nútíma samfélagi.
Sjálfstæðisflokkurinn beitti sér fyrir breytingum á fæðingarorlofinu þannig að nú eiga feður einnig möguleika á því að taka sér leyfi frá störfum og verja tíma sínum óskiptum með börnum sínum.
Í þessari breytingu er fólgið stórt skref í átt til aukins jafnréttis kynjanna á vinnumarkaði og Sjálfstæðisflokkurinn fagnar því hversu margir feður hafa nýtt sér þennan rétt sinn.
Konur eru stór hluti starfsmanna hins opinbera, en um 60% starfandi kvenna á vinnumarkaði vinna hjá ríki og sveitarfélögum.
Með því að auka möguleika á einkarekstri í opinberri þjónustu má leysa úr læðingi þekkingu og sköpunarkraft kvenna sem starfa fyrir hið opinbera.
Með því vinnst að margar konur gætu nýtt sérþekkingu sína til nýsköpunar í atvinnurekstri
og um leið bætt og styrkt þá þjónustu sem hið opinbera veitir.
Bylting í samgöngum og sókn í byggðamálum
Sjálfstæðisflokkurinn hefur staðið fyrir byltingu í samgöngumálum þjóðarinnar.
Efling byggðar og umferðaröryggi hafa verið í forgrunni.
Sjálfstæðisflokkurinn mun halda áfram því mikla starfi sem staðið hefur yfir síðastliðin kjörtímabil í samræmi við samþykkta samgönguáætlun.
Úrbætur í samgöngum eru lykilatriði til að stuðla að jafnvægi í byggð landsins.
Styttri vegalendir milli byggðakjarna og öruggari vegir skapa möguleika á stærri og lífvænlegri atvinnu- og búsetusvæðum.
Efling fjarskiptatækni, uppbygging mennta- og heilbrigðiskerfisins og góð umgjörð menningarstarfsemi eru meðal þeirra þátta sem hið opinbera getur lagt af mörkum til eflingar hinna dreifðu byggða.
Verðmætasköpun á landsbyggðinni þarf að vera eins fjölbreytt og mögulegt er.
Sjálfstæðisflokkurinn telur að eitt mikilvægasta viðfangsefnið í íslenskum stjórnmálum sé að skapa almenn og jöfn skilyrði fyrir uppbyggingu í landinu öllu.
Mikilvægi sjávarútvegs fyrir íslenskt samfélag er óumdeilt.
Hann skapar stóran hluta útflutningstekna þjóðarbúsins og leggur grunn að ýmis konar annarri atvinnustarfsemi.
Áríðandi er að starfsumhverfi sjávarútvegsins sé stöðugt og ekki verði horfið frá þeim grundvallarsjónarmiðum sem ráða því fyrirkomulagi sem nú gildir um fiskveiðar á Íslandsmiðum.
Líta ber á sjávarútveginn sem eina órofa heild, allt frá veiðum til fullvinnslu vöru á erlenda markaði.
Sjálfstæðisflokkurinn hafnar hugmyndum um aukna skattheimtu á sjávarútveginn.
Landbúnaður er mikilvægur fyrir atvinnulíf landsins
og leggur Sjálfstæðisflokkurinn áherslu á að þær breytingar sem framundan eru í landbúnaðarmálum þjóðarinnar verði gerðar í sátt og í samstarfi við bændur.
Huga þarf sérstaklega að starfskilyrðum nýsköpunar- og tæknifyrirtækja á landsbyggðinni.
Jafnframt ber að nýta áfram þau tækifæri sem gefast til að flytja opinber störf út á land þar sem slíkt á við.
Umhverfisvænt Ísland
Sjálfstæðisflokkurinn einsetur sér að Ísland verði í fararbroddi þjóða heims í umhverfismálum.
Íslensk stjórnvöld, fyrirtæki og menntastofnanir eru í einstakri stöðu til þess að láta til sín taka á alþjóðavettvangi í baráttu gegn mengun og sóun náttúruauðlinda.
Samspil þekkingar, fjármagns og viðskiptafrelsis skapar ný og spennandi tækifæri og má þess víða sjá merki.
Íslensk orkufyrirtæki hafa að undanförnu tekið höndum saman við fjármálafyrirtæki og háskóla bæði hér á landi og erlendis og mun það samstarf leiða til aukinnar þekkingar á endurnýjanlegum orkugjöfum.
Útrás orkufyrirtækja og þekkingarfyrirtækja á þessu sviði er hafin
og verður mikilvægt framlag okkar til loftslagsmála í heiminum.
Ríflega 70% af orkunotkun Íslendinga kemur frá endurnýjanlegum orkugjöfum en sambærilegt hlutfall ríkja OECD er um 3%.
Íslendingar standa því fremstir þjóða í þessum efnum.
Skoða ber möguleika á því að þróunaraðstoð Íslendinga felist í auknum mæli í miðlun þekkingar á þessu sviði.
Sjálfstæðisflokkurinn leggur áherslu á að efnahagsstarfsemin verði í sem bestri sátt við náttúru landsins, enda byggir Sjálfstæðisflokkurinn stefnu sína á því að jafnvægi sé á milli nýtingar landsins og náttúruverndar.
Draga ber jafnt og þétt úr mengun
og mikilvægt er að íslenska þjóðin standi við skuldbindingar sínar á alþjóðavettvangi vegna baráttunnar gegn aukningu gróðurhúsaloftegunda.
Á næsta kjörtímabili þarf að ná samstöðu á meðal þjóðarinnar um verndar- og nýtingaráætlun náttúru Íslands.
Leiða þarf saman ólík sjónarmið og ólíka búsetuhagsmuni þannig að ekki komi til harkalegs ágreinings í samfélaginu um hvernig að þessum mikilvægum málum skuli staðið.
Sjálfstæðisflokkurinn er best til þess fallinn að vinna að slíkri sátt, þjóðinni allri til heilla.
Mikill árangur hefur náðst í náttúruvernd undir forystu Sjálfstæðisflokksins og ber þar hæst lög um friðlýsingu stærsta þjóðgarðs Evrópu, Vatnajökulsþjóðgarð.
Traust og ábyrg efnahagsstefna
Efnahagsstefna Sjálfstæðisflokksins hefur fært almenningi bestu lífskjör í sögu þjóðarinnar.
Kaupmáttur ráðstöfunartekna heimilanna hefur aukist um 60% frá árinu 1995
og á sama tíma hefur ríkissjóður orðið nær skuldlaus við útlönd.
Aukið viðskiptafrelsi, einkavæðing ríkisfyrirtækja og skattalækkanir hafa gerbreytt efnahagslífinu til hins betra.
Íslensk fyrirtæki og einstaklingar hafa nú betri möguleika en nokkru sinni áður til að nýta mannauð þjóðarinnar og náttúruauðlindir landsins samfélaginu öllu til heilla.
Undir forystu Sjálfstæðisflokksins hefur atvinnuleysi verið með því minnsta sem þekkist meðal þjóða heims.
Með markvissum aðgerðum í efnahags- og atvinnumálum getum við tryggt að svo verði áfram.
Sjálfstæðisflokkurinn mun tryggja áfram að íslensk fyrirtæki búi við samkeppnishæfustu rekstrarskilyrði sem völ er á.
Fjármagn getur nú færst á milli landa með litlum fyrirvara og þær þjóðir sem skapa ekki hagstætt rekstrarumhverfi eiga á hættu að missa fyrirtæki, fólk og fjármagn til annarra landa.
Mikilvægt er að starfsskilyrði fyrirtækja hér á landi tryggi uppbyggingu íslenskra fyrirtækja og laði að starfsemi erlendis frá.
Skattalækkanir undanfarinna ára hafa leyst úr læðingi mikinn kraft
sem leitt hefur til þess að skatttekjur ríkissjóðs hafa margfaldast.
Á næsta kjörtímabili mun Sjálfstæðisflokkurinn halda áfram að leita leiða til að lækka skatta á einstaklinga og fyrirtæki.
Kraftmikið efnahagslíf er forsenda þess að hægt sé að halda áfram uppbyggingu í menntamálum, samgöngumálum og í heilbrigðis- og félagsmálum.
Íslenskt efnahagslíf mun einkennast í sívaxandi mæli af þekkingarsköpun og útrás.
Samstarf atvinnulífsins og íslensku háskólanna er lykill að bættum árangri og nýsköpun í atvinnurekstri.
Íslensk fyrirtæki eru í harðnandi samkeppni við erlend fyrirtæki, bæði heima og heiman
og á næstu árum mun hugvit og tækni- og verkþekking ráða úrslitum um velgengni íslenskra fyrirtækja.
Sjálfstæðisflokkurinn mun því áfram beita sér fyrir því að efla vísinda- og rannsóknastarfsemi, bæði í háskólum landsins og í atvinnulífinu.
Menntun og vísindi geta af sér hugmyndir, tækifæri, ný fyrirtæki og störf.
Í kjölfar einkavæðingar ríkisbankanna hefur fjármálastarfsemi vaxið mjög fiskur um hrygg og er hún nú orðin ein helsta stoð íslensks atvinnulífs.
Fjármálastarfsemi er alþjóðlegur þekkingariðnaður og því mjög mikilvægt að umhverfi þeirrar starfsemi sé þannig að hún geti áfram eflst hér á landi.
Mikilvægi öflugra banka fyrir annan atvinnurekstur í landinu er óumdeilt
og einnig er aukið aðgengi almennings að lánsfé án milligöngu stjórnmálamanna jákvætt.
Sjálfstæðisflokkurinn leggur áherslu á að ýtrasta aðhalds sé gætt í rekstri hins opinbera og þess í hvívetna gætt að fjármunir skattgreiðenda séu nýttir sem best.
Ráðdeild og varkárni í fjármálum hins opinbera er höfuðnauðsyn
og áríðandi að hlutur opinberrar starfsemi af þjóðarframleiðslunni vaxi ekki umfram það sem nú er.
Öryggi og alþjóðasamstarf
Öryggi borgaranna er frumskylda ríkisvaldsins og ástæða er til að fagna margþættri uppbyggingu á sviði löggæslumála á undanförnum árum.
Sameining lögregluembætta er framfaraskref og mikilvægt að því verði fylgt eftir með auknum stuðningi.
Fylgja þarf eftir áætlunum um uppbyggingu fangelsa og eflingu meðferðarúrræða.
Alvarleg afbrot bera þess merki að aukin harka sé að færast í glæpastarfsemi og hætta á að skipulagðir glæpir færist í aukanna.
Gegn þessari vá þurfa stjórnvöld að beita sér,
án þess að gengið sé gegn meginsjónarmiðum um friðhelgi fólks.
Ríki Evrópusambandsins eru mikilvægasta markaðssvæði Íslands.
Samningurinn um evrópska efnahagssvæðið hefur reynst þjóðinni vel og hann er ein af grunnstoðum öflugs efnahagslífs þjóðarinnar.
Hann tryggir vel mikilvægustu hagsmuni Íslendinga á þessu sviði
og því ekki ástæða til að gera breytingar á núverandi sambandi Íslands við Evrópusambandið.
Ísland er Evrópuríki og saga þjóðarinnar og menning er evrópsk.
Í því ljósi og vegna hinna miklu viðskiptahagsmuna er nauðsynlegt að sífellt sé í skoðun hvernig hagsmunum Íslands verði best borgið í samstarfi við aðrar Evrópuþjóðir.
Á sama tíma er mikilvægt að byggja áfram upp tengsl við önnur markaðssvæði í heiminum með fjölgun fríverslunarsamninga á vegum EFTA, tvíhliða samningum um viðskiptamál við einstök ríki og þátttöku í fjölþjóðlegu samstarfi svo sem innan Alþjóðaviðskiptastofnunarinnar.
Við brotthvarf varnarliðsins á Keflavíkurflugvelli breyttust forsendur í öryggismálum Íslendinga.
Nauðsynlegt er að á næstu árum verði áhersla lögð á að byggja upp aukna þekkingu í íslenska stjórnkerfinu á varnar- og öryggismálum og getu til að takast á við fjölbreyttari verkefni á því sviði.
Varnarsamningurinn við Bandaríkin er enn í gildi og náið samstarf þjóðanna var áréttað með samkomulagi sem undirritað var á síðasta ári.
Jafnframt hafa átt sér stað jákvæðar viðræður við önnur bandalagsríki okkar um aukið samstarf á þessu sviði.
Stefna Sjálfstæðisflokksins í utanríkismálum byggir nú sem endranær á þeim gildum, sem legið hafa til grundvallar samvinnu vestrænna lýðræðisríkja.
