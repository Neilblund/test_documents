Meiri fjölbreytni
Fjölbreytt og frjálst samfélag er gott samfélag.
Höldum áfram að byggja upp skapandi greinar, grænan iðnað, tækni- og hugverkageirann, ferðaþjónustu, rannsóknir og þróun,
eins og Björt framtíð hefur haft frumkvæði að.
* Hér dugar ekkert minna en gott heildarplan: Stofnum aðgerðahóp sem hefur heildarsýn á uppbygginguna.
Látum aðra stefnumörkun hins opinbera, s.s. menntastefnu, virka þessu til stuðnings.
Bætum hagtölugerð um þessar atvinnugreinar.
Eflum samkeppnissjóði.
Bætum skattaumhverfið.
Svo fátt eitt sé nefnt.
Margt smátt gerir eitt mjög stórt.
Opnum meira fyrir fjölbreytileg rekstrar- og þjónustuform í velferðarkerfinu
og ólíka skólastarfsemi
– nýjar hugmyndir svo fólk hafi meira val, sem er gott fyrir alla.
* Skandinavar hafa verið að gera þetta, með góðum árangri.
Og athugið: Aukin fjölbreytni í rekstri, nýjar lausnir, merkir ekki að aðgangur fólks að þjónustunni eigi ekki að vera áfram jafn.
Það er lykilatriði.
Aukum fjölbreytni í matvælaframleiðslu.
* Þetta getum við gert með því t.d. að styrkja bændur fremur til þess að gera það sem þeir telja hagkvæmast að gera á landi sínu.
Auk þess er líklegt að opnari inn- og útflutningur
og samkeppni innanlands og utan geri landbúnaði gott, enda gæðin mikil.
Bætum skilyrði lítilla og meðalstórra fyrirtækja um land allt með hnitmiðuðum aðgerðum.
* Við leggjum til að við tileinkum okkur stefnu ESB sem ber yfirskriftina „Think small first“, en hún er í aðalatriðum þessi: Miðum breytingar á lögum og reglum við sérstöðu og þarfir lítilla fyrirtækja.
Einföldum reglu- og lagaverk.
Drögum úr samkeppni ríkisrekinna fyrirtækja við lítil fyrirtæki.
Styttum greiðslufrest ríkis við birgja sína.
Aukum aðgengi að fjárfestum og fjármögnun.
Sköpum frekari hvata fyrir nýsköpun og rannsóknir.
Komum á meiri samvinnu milli lítilla fyrirtækja og ríkisins.
Fögnum fjölbreytileika í mannlífinu.
Verum menningarþjóð.
* Menning er ekki bara fyrir hátíðardaga.
Hver dagur er menningardagur.
Fjölmenning, hámenning, lágmenning, ómenning.
Allt nærir okkur, ögrar og víkkar sjóndeildarhringinn.
Við segjum: Sköpum góðar aðstæður til þess arna.
Hvetjum til sköpunar.
Með orðum og gjörðum.
Verjum mannréttindi.
* Hér eru ærin verkefni.
Nefna má nokkur: Útrýmum launamisrétti kynjanna.
Breytum lögum um mannanöfn.
Tökum upp notendastýrða persónulega aðstoð fyrir fatlað fólk
og innleiðum Sáttmála Sameinuðu þjóðanna um réttindi fatlaðs fólks.
Jöfnum aðstæður lögheimilisforeldra og umgengnisforeldra, sem er börnum í hag.
Tölum fyrir mannréttindum og friði á alþjóðavettvangi.
Minni sóun
Þjóðfélag sem nýtir vel tíma sinn, krafta, auð og auðlindir – en sóar þessu ekki – er farsælt þjóðfélag.
Gerum það að meginverkefni að auka framleiðni í þjóðfélaginu.
* Við viljum setja þetta mál á dagskrá.
Nýleg skýrsla McKinsey-ráðgjafarfyrirtækisins ætti að vekja flesta til umhugsunar.
Framleiðni hér á landi er almennt mun minni en hjá nágrannaþjóðum okkar.
Íslendingar vinna langa vinnudaga – harðduglegt fólk – en afköstin eru ekki í samræmi við það.
Það er sóun á tíma og vinnu.
Hverju sætir?
Hér þarf marghliða allsherjarátak.
Takmarkið hlýtur að vera að sem flestir geti unnið við það sem þeir gera best,  með góðum afköstum á fjölskylduvænum vinnutíma.
Stóreflum forvarnir og
endurskipuleggjum heilbrigðiskerfið þannig að fólki sé beint í úrræði sem hæfa betur og eru þar með hagstæðari fyrir alla.
* Við vitum að það er alltaf verið að reyna þetta.
Þetta þarf bara að fara að gerast.
Skýrslur sýna að Íslendingar verja miklu fé í heilbrigðismál, en það nýtist ekki nógu vel.
Það þarf t.d. að efla alhliða heilsugæslu um land allt, fjölga hjúkrunarrýmum og byggja hagkvæmari Landspítala.
Þannig nýtum við hæfileika fólks, vinnu og opinbert fé betur.
Tökum á brottfalli úr skólum með því að auka valkosti og sveigjanleika í skólakerfinu.
Brottfall er sóun á hæfileikum, tíma og fé.
* Bjóða þarf upp á fleiri möguleika varðandi lengd námsins
og eins upp á mun fleiri leiðir sem henta styrkleikum hvers og eins.
Förum í gegnum fjárlögin öll og spyrjum okkur: Er þetta nauðsynlegt?
Getum við fengið meira fyrir peninginn?
* Dæmi: Á vegum ríkisins störfuðu árið 2009 um 700 nefndir, stjórnir og ráð.
Það kostar milljarð.
Má kannski skoða þetta eitthvað?
Einnig mætti auka samkeppni um opinbert fé
og minnka árlegar áskriftir fjárframlaga, sem mætti endurskoða.
Fáum meira fé fyrir orkuauðlindina,
án þess að virkja óhóflega.
Þannig skapast arður sem við getum notað til þess að auka velsæld um land allt.
Frekari uppbygging álvera er ekki skynsamleg.
* Arðinn af orkuauðlindunum er hægt að auka
án þess að ráðast í ógnarmiklar virkjanaframkvæmdir sem skaða umhverfið.
Gera þarf eigendastefnu fyrir Landsvirkjun þar sem stefna fyrirtækisins er skilgreind með tilliti til arðsemi,
samfélagslegrar ábyrgðar
og umhverfisverndar.
Ef við seljum þá orku sem eftir er lágu verði til stórkaupenda eins og álvera, sem eru mjög orkufrek, sóum við miklum auði og tækifærum
auk þess sem við sköpum óviðunandi og óhóflega þörf á frekari virkjunum sem skaða náttúruna.
Verndum umhverfið.
Verum umhverfisvæn.
Græn í gegn.
* Rannsóknir hafa bent til að Ísland sé mesta sóunarsamfélag í heimi.
Það þýðir að við göngum of mikið á náttúruna sem neyslusamfélag.
Við eigum að gera fólki auðveldara að vera umhverfisvæn, að flokka sorp, nýta sér umhverfisvænar samgöngur, endurnýta hluti, fá upplýsingar um umhverfisvænar neysluvörur og svo framvegis.
Hér þarf gott samstarf sveitarfélaga, einkageirans og ríkis þar sem viðfangsefnið er tekið föstum tökum
og sjálfbær nýting og neysla á lífsins gæðum er ávallt markmiðið.
Verum hófsöm.
Meiri stöðugleika
Stöðugt efnahagsumhverfi væri dásamlegt.
Löndum góðum samningi við ESB
sem þjóðin getur eftir upplýsta umræðu samþykkt í þjóðaratkvæðagreiðslu.
* Þá opnast leið til gjaldmiðilssamstarfs við Evrópska seðlabankann (ERM II),
sem strax getur aukið stöðugleika.
Svo getum við tekið upp evru þegar skilyrði skapast til þess.
Það er auðvitað ekki töfralausn en þó að öllum líkindum sigurstranglegasta leiðin í átt að efnahagslegum stöðugleika.
Leggjum höfuðáherslu á að auka verðmæti útflutnings.
Það eykur stöðugleika.
* Hér þarf viðhorfsbreytingu.
Gerum eins og Finnar.
Hugsum um útflutning, númer eitt, tvö og þrjú.
Hér gegna atvinnugreinar eins og matvælaframleiðsla og ferðaþjónusta miklu hlutverki en mun meira þarf til:
Fyrirtæki sem geta vaxið mjög, og eru síður bundin náttúrulegum takmörkunum, þurfa meiri og kerfisbundnari stuðning.
Dæmi um slíkar greinar eru kvikmyndagerð, hönnun, tölvuleikjaframleiðsla,  framleiðsla á orkusparandi og umhverfisvænni tækni, líftækni og fleira og fleira.
Með stuðningi er ekki bara átt við fjárframlög,
heldur alhliða nálgun sem gerir umhverfi þessara fyrirtækja betra.
(Þetta helst jú í hendur við kaflann um fjölbreytni hér á undan, gott fólk.)
Gerum það að ófrávíkjanlegu markmiði að hér á landi komist á húsnæðislánamarkaður með lágum raunvöxtum til langs tíma.
* Fátt yrði betra fyrir heimilisbókhaldið.
Þetta er spurning um pólitískan fókus.
Hann hefur skort á þetta viðfangsefni.
Við þurfum að ræða grundvöll efnahagslífsins, í stað þess að vera sífellt að hanna ný viðbrögð við því að grundvöllurinn sé slæmur (eins og verðtrygging er dæmi um).
Verðbólga þarf að fara niður, varanlega.
Við viljum meina að þar skipti stöðugri gjaldmiðill meginmáli.
Og auknar útflutningstekjur.
Og aðhald í ríkisfjármálum.
Þar til stöðugri gjaldmiðill býðst verður að grípa til aðgerða til að taka á lánavanda heimila, á grundvelli nákvæmrar greiningar á honum.
* Við viljum skoða allar hugmyndir.
Þetta teljum við m.a. koma til álita: – Að þak verði sett á verðbætur verðtryggðra lána.
– Að fólk geti valið að hluti inngreiðsla í lífeyrissjóði renni til afborgana af húsnæðislánum.
– Að stimpilgjöld verði afnumin.
– Að 110% leiðin gildi líka fyrir lánsveð.
– Að forsendur vísitöluútreikninga séu endurskoðaðar.
Auk þess þarf að gera það að markmiði að góður og fjölbreyttur leigumarkaður verði til.
Blásum til stóraukins samráðs milli ríkisstjórnar, Alþingis, sveitarfélaga, atvinnulífsins, launþega, fjármálageirans og alls konar samtaka í þjóðfélaginu um langtímamarkmið og umbætur á ýmsum sviðum.
Það minnkar óvissu.
* Frá hruni hafa verið skrifaðar hátt í 200 skýrslur um hvað sé rétt að gera.
Margar góðar.
Stefnumörkun er fyrir hendi.
Mikil rýnivinna búin.
Nú er að stilla saman strengi og framkvæma.
Minna vesen
Það felast í því mikil gæði að þurfa ekki að hafa of miklar áhyggjur og að geta treyst því að hlutir virki fljótt og vel.
Sköpum opið markaðs- og samkeppnisumhverfi á Íslandi.
* Fátt stendur atvinnulífinu jafn mikið fyrir þrifum, minnkar frelsi þess jafn mikið og eykur flækjustig eins og gjaldeyrishöft.
Við viljum höftin burt og skapa þar með opið, alþjóðlegt markaðs- og samkeppnisumhverfi á Íslandi.
Við vitum að þetta vilja margir.
En það þarf að einbeita sér að þessu engu að síður.
Verkefnið er flókið og yfirgripsmikið.
Liður í því er t.d. að semja um stóra gjalddaga erlendra skulda, sem blasa við.
Það minnkar þrýsting á krónuna.
Auka þarf trúverðugleika hagkerfisins, fjölga fjárfestingarkostum og gera plan um stöðugleika svo innlendar og erlendar krónueignir leiti síður úr landi.
Upptaka evru myndi útrýma höftum endanlega.
Gerum skattkerfið og almannatryggingakerfið réttlátara, einfaldara og auðskiljanlegra.
* Tekjutengingar í bótakerfinu, vörugjaldafrumskógur og óskiljanleg bréf frá skattinum.
Allt þetta þarf að laga.
Ríkja þarf skiljanleg og réttlát heildarhugsun.
Setjum alla þjónustu hins opinbera á einn stað á netinu, til hægðarauka fyrir almenning.
* Margar þjóðir hafa náð langt í þessu og gert upplýsingar, umsóknir og skil á gögnum aðgengileg á einum stað.
Íslendingar eru æði netvæddir.
Kjörið er að nýta sér það og setja kraft í svona verkefni.
Þó má ekki gleyma raunheimum.
Sama hugsun þarf að ríkja þar líka, að fólk geti nálgast það sem það vantar á sem einfaldastan hátt.
Gerum umbætur á stjórnsýslunni.
* Þetta hljómar kannski ekki sem tilkomumesta kosningastefnuatriði allra tíma en er engu að síður ákaflega mikilvægt.
Stjórnarráðið þarf að starfa meira sem ein heild, með skýr markmið.
Starfsmenn ráðuneyta þurfa að geta færst meira á milli ráðuneyta.
Þjónustan við almenning þarf að vera skilvirk og skiljanleg, með áherslu á leiðbeiningaskyldu og upplýsingagjöf.
Það að tölvupóstum sé ekki svarað getur til dæmis skapað mikið óhagræði.
Allt þarf að vera í lagi.
Eflum neytendavernd og aðgengi neytenda að upplýsingum.
* Öll erum við neytendur og til þess að geta tekið upplýstar ákvarðanir þurfa upplýsingar að vera góðar og aðgengilegar.
Lög og reglur, eftirlit, rannsóknir, fræðsla – allt þarf þetta að hjálpast að til þess að vernda neytendur gegn svikum, óhollustu og vondri þjónustu.
Upplýstir og meðvitaðir neytendur tryggja heilbrigðan markað.
Meiri sátt
Á Íslandi er hver sáttahöndin upp á móti annarri.
Leggjum okkur fram um að virða lýðræðislegar ákvarðanir,  fylgja á eftir stefnumótun og leiða mál til lykta.
Nýtum beint lýðræði og þátttöku almennings betur.
* Ágætt dæmi um þetta er aðildarumsóknin að ESB.
Engin sátt verður um það að hætta ferlinu og taka enga ákvörðun.
Hér þarf að nýta lýðræðið og standa við það sem áður var ákveðið.
Setjum þjóðinni nýja stjórnarskrá á grunni tillagna Stjórnlagaráðs, í sem mestri sátt.
Vöndum okkur.
* Þetta snýst einkum um það að brugðist sé við málefnalegum og vel rökstuddum athugasemdum við drögin.
Svo þurfa lögskýringargögn sem fylgja með stjórnarskránni að vera skýr, eins og t.d. greinargerðin með henni.
Þjóðin þarf líka að fá tíma til þess að kynna sér endanlegt plagg áður en það verður að stjórnarskrá.
Gefum okkur þann tíma sem þarf en þó ekki of langan.
Vel færi á því að ný stjórnarskrá yrði samþykkt í bindandi þjóðaratkvæðagreiðslu á 70 ára afmæli lýðveldisins, 17. júní 2014.
Þar með tæki þjóðin hina endanlegu ákvörðun,
eins og hún gerði í tilviki núgildandi stjórnarskrár árið 1944.
Sköpum varanlega sátt um sjávarútveg á grunni fjögurra stoða:  1) Að arður renni til þjóðarinnar
2)  að nýting fiskimiðanna sé sjálfbær
3) að greinin njóti góðra skilyrða til að skila hagnaði og
4) að nýir aðilar geti haslað sér völl í sjávarútvegi.
* Við viljum meina að það vanti bara herslumuninn í þessu og það hljóti að vera hægt, í góðu samráði allra aðila,   að komast að niðurstöðu sem felur þetta allt í sér.
Gerum fjárlagagerðina gagnsærri  og skynsamlegri þar sem horft er til lengri tíma en eins árs í senn og fólk veit betur að hverju það gengur.
* Mikilvægt er að málaflokkum sé markaður rammi og að stefnumörkun fylgi fé.
Allar lagasetningar og stjórnvaldsaðgerðir taki mið af frelsi einstaklinga og samfélagshópa til sjálfstæðra, skapandi og ábyrgra athafna og efli svigrúm til slíks eins og frekast er kostur.
* Á Íslandi áttu að vera metin(n) að verðleikum.
Ísland á til dæmis ekki að vera klíkusamfélag,
né samfélag þar sem farsæld er tilviljanakennd og ræðst í of miklum mæli af utanaðkomandi þáttum og duldum öflum.
Þetta er vissulega almennt markmið, en mikilvægt.
Ísland er nefnilega ekki alveg komið á þennan stað, því miður.
Gerum störf Alþingis uppbyggilegri með breyttum þingsköpum
Breytum stjórnmálunum.
Vinnum að friði.
Tölum af virðingu og sanngirni um hvert annað.
Þannig eflum við traust.
* Við lofum því að fara aldrei í skítkast.
