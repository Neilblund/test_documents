Αυτό που κρίνεται στις εκλογές είναι το αν ο λαός θα βγει κερδισμένος ή θα προκύψει μία από τα ίδια, που θα πει οπισθοδρόμηση.
Μία από τα ίδια θα έχουμε, αν δεν αποδυναμωθούν αποφασιστικά και η ΝΔ και το ΠΑΣΟΚ.
Κέρδος θα υπάρξει μόνο με ισχυρό ΚΚΕ.
Το ΚΚΕ:
Δικαιώθηκε σε όσα σου είπε.
Σου μίλησε πάντα ειλικρινά.
Στάθηκε δίπλα στους αγώνες του λαού, της νεολαίας.
Στα εργοστάσια, στο γιαπί, στο χωράφι, στις σχολές, στους δρόμους.
Δεν συμβιβάζεται με την πλουτοκρατία.
Το ΚΚΕ είναι σάρκα από τη σάρκα της εργατικής τάξης και των λαϊκών στρωμάτων.
Δεν μπορούνε να το βάλουν στο χέρι.
Με ισχυρό ΚΚΕ θα ανασάνει ο λαός.
Με ισχυρό ΚΚΕ θα κάνει μεγάλο βήμα μπροστά το εργατικό - λαϊκό κίνημα.
Με ισχυρό ΚΚΕ θα αντισταθούμε καλύτερα στα χειρότερα που έρχονται και στην πορεία θ' ανοίξουμε το δρόμο για ριζικές αλλαγές.
Για μια οικονομία που θα υπηρετεί το λαό και όχι τα κέρδη των λίγων.
Ψήφισε το ΚΚΕ, ανεξάρτητα αν συμφωνείς σε όλα μαζί του.
Εργαζόμενοι που ψηφίσατε τη ΝΔ και σας εξαπάτησε.
Ψηφοφόροι του ΠΑΣΟΚ που δικαιολογημένα αισθάνεστε ότι σας πρόδωσε.
Ριζοσπάστες αριστεροί, ψηφίστε - στηρίξτε το ΚΚΕ!
Είναι ώρα να δούμε μπροστά και μακριά.
Για το μέλλον των παιδιών μας, για το μέλλον του τόπου.
Το δίλημμα ΝΔ ή ΠΑΣΟΚ δεν σε αφορά.
Το δικό σου δίλημμα πρέπει να είναι: Θα υποταχθείς στο μεγάλο κεφάλαιο, στα κόμματά του και στους συμμάχους τους ή θα πάρεις το δρόμο της ρήξης και της ανατροπής, με στόχο τη λαϊκή εξουσία, τη λαϊκή οικονομία;
Γι' αυτό και δεν έχει καμία σημασία ποιο κόμμα θα είναι πρώτο.
Σημασία έχει να τρέμουν τα πόδια του δικομματισμού, να βγει από τις κάλπες έντρομος και αδύναμος.
Οσο πιο αδύναμοι αυτοί, τόσο θα δυσκολεύονται να εφαρμόσουν την αντιλαϊκή πολιτική.
Η ΝΔ θέλει να ξαναγίνει κυβέρνηση, για να συνεχίσει το έργο της!
Το είδες!
Λέει ότι δεν υπάρχουν χρήματα για τις λαϊκές ανάγκες.
Υπάρχουν, αλλά ο πλούτος που παράγεις πηγαίνει στους μεγάλους επιχειρηματικούς ομίλους.
Εσκασαν από τα κέρδη, προκάλεσαν την κρίση.
Το ΠΑΣΟΚ έχει την ίδια πολιτική.
Σε εξαπάτησε πολλές φορές, θα σε διαψεύσει και τώρα.
Μην ελπίζεις από τις φανφάρες για πράσινη ανάπτυξη και διαφάνεια.
Λιτότητα και ανεργία, κτύπημα των δικαιωμάτων σου είχες όταν κυβερνούσε το ΠΑΣΟΚ, τα ίδια και χειρότερα θα έχεις αν ξαναγίνει κυβέρνηση.
ΝΔ και ΠΑΣΟΚ είναι κόμματα της ΕΕ, της πλουτοκρατίας, που επιτίθεται κατά των λαών με όλα της τα κόμματα, συντηρητικά και σοσιαλδημοκρατικά.
Σε καλούν να πληρώσεις πάλι εσύ την καπιταλιστική κρίση.
ΝΔ και ΠΑΣΟΚ είναι χωμένοι στο βούρκο της αρπαγής και των σκανδάλων.
Καταψήφισέ τους!
Ετοιμάζουν ακόμα χειρότερες μέρες για το λαό.
Προσπέρασε το αντιδραστικό ΛΑ.Ο.Σ. και τον αφερέγγυο ΣΥΝ/ΣΥΡΙΖΑ, τους λεγόμενους Οικολόγους και όλα τα συμπληρώματα του σάπιου πολιτικού συστήματος.
Ψάχνουν ευκαιρία να δώσουν χέρι βοηθείας, στη ΝΔ το ΛΑ.Ο.Σ., στο ΠΑΣΟΚ ο ΣΥΝ/ΣΥΡΙΖΑ και οι Οικολόγοι.
Είναι κι αυτά κόμματα της ΕΕ.
Μόνο το ΚΚΕ έχει φιλολαϊκή πρόταση.
Σου λέει ότι δεν είναι μονόδρομος η ζωή που κάνεις, ότι μπορείς να την αλλάξεις με την πάλη κατά των μονοπωλίων και της εξουσίας τους.
Δεν είναι της μοίρας σου να υπάρχει ανεργία, μισθοί και συντάξεις πείνας, πανάκριβη Παιδεία, Υγεία, Πρόνοια, δεν είναι της μοίρας σου να καίγονται τα δάση, να καταπατούνται οι ακτές, να πνίγεσαι με τις πρώτες πλημμύρες, να μην υπάρχει αντισεισμική προστασία.
Μόνο το ΚΚΕ υποστηρίζει τεκμηριωμένα ότι ο πλούτος που παράγουν οι εργαζόμενοι τους ανήκει.
Μόνο το ΚΚΕ λέει ότι οι εργαζόμενοι μπορούν να ζήσουν δίχως τους εκμεταλλευτές τους, ενώ η πλουτοκρατία δεν μπορεί να υπάρξει ούτε στιγμή δίχως τους εργαζόμενους.
Μόνο το ΚΚΕ υποστηρίζει ότι ο λαός μπορεί με το κίνημά του να γίνει ο πρωταγωνιστής των εξελίξεων σε δικό του όφελος.
Μόνο το ΚΚΕ καλεί σε απειθαρχία και ανυπακοή στις αποφάσεις της ΕΕ και στους αντιλαϊκούς νόμους των κυβερνήσεων.
Ολες οι άλλες «λύσεις» δοκιμάστηκαν.
Τις γνωρίζει η πλάτη σου.
Ο δρόμος που σου προτείνει το ΚΚΕ έχει θυσίες, αλλά είναι λιγότερες απ' αυτές που υπομένεις και μπορούμε να τις αντιμετωπίσουμε.
Μην υποκύψεις στην ιδεολογική τρομοκρατία της ακυβερνησίας.
Κυβέρνηση θα κάνει η πλουτοκρατία έτσι ή αλλιώς.
Δικό της πρόβλημα είναι και το κάνουν δικό σου.
Απόκρουσε τα διλήμματα, τους εκβιασμούς, όλα τα βρώμικα μέσα που θα χρησιμοποιήσουν, για να σου πάρουν την ψήφο.
Θέλουν ισχυρή κυβέρνηση για να σε γονατίσουν, να σε ισοπεδώσουν.
Γύρνα τους την πλάτη.
Δικό σου θέμα είναι, να γίνεις εσύ δυνατός.
Να σε υπολογίζουν!
Ετσι μόνο θα μπορείς να τους εμποδίσεις και αύριο να τους ανατρέψεις.
Σήκωσε το ανάστημά σου!
Χτύπα την ηττοπάθεια και την μοιρολατρία!
Κλείσε τ' αυτιά σου στον αντικομμουνισμό, στις συκοφαντίες κατά του ΚΚΕ.
Ρίχνουν λάσπη στο ΚΚΕ αυτοί που σου φέρνουν ανεργία, ακρίβεια, σύνταξη στα 70, ανασφάλεια και σε εκβιάζουν για ένα κομμάτι ψωμί.
Ρίχνουν λάσπη στο ΚΚΕ, για να πούνε ότι είμαστε όλοι ίδιοι, για να σου κρύψουν ότι υπάρχει κι άλλος δρόμος.
Για να παραδέρνεις στην απελπισία, να νιώθεις απογοητευμένος, μόνος, παραδομένος στις ορέξεις του κεφαλαίου.
Είναι στο χέρι της πλειοψηφίας του λαού, τώρα που έφθασε ο κόμπος στο χτένι, να μετατρέψει τις εκλογές σε εφαλτήριο ανασύνταξης και αντεπίθεσης, να γίνουν ένα ορατό νικηφόρο βήμα που θα επιτρέπει την άλλη μέρα να είναι ο αντίπαλος λιγότερο δυνατός, το κίνημα πιο δυνατό και αποτελεσματικό.
Πιο δυνατό ΚΚΕ - Πιο δυνατός Λαός.
