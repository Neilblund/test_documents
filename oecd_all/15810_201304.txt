Heimilin eru hornsteinn þjóðfélagsins.
Framsókn vill takast á við vanda heimilanna á þrennum vígstöðvum: Vinna úr skuldavandanum sem ekki var tekið á eftir efnahagshrunið.
Taka á verðtryggingunni svo að sagan endurtaki sig ekki.
Tryggja fólki betri lífskjör, fleiri og betur launuð störf.
Það þarf að gera með aukinni verðmæta sköpun
þar sem tryggt er að allir fái notið góðra lífskjara.
VIÐ VILJUM …
... að svigrúm sem skapast við uppgjör þrotabúa bankanna verði nýtt til að leiðrétta stökkbreytt verðtryggð húsnæðislán.
Ekkert réttlætir að lánþegar sitji einir uppi með afleiðingar stökkbreytingar lána af völdum efnahagshrunsins.
... tryggja neytendavernd á lánamarkaði, m.a. með auknu eftirliti og aðhaldi gagnvart fjármálastofnunum.
Skipta þarf ábyrgð jafnar á milli lánþega og lánveitenda.
... að skattaafsláttur verði veittur vegna afborgana húsnæðislána og upphæð afsláttarins greiðist beint inn á höfuðstól lánsins.
Áfram verði leitað leiða til að veita fólki jákvæða hvata til að standa í skilum og minnka skuldsetningu heimilanna.
... setja „lyklalög“ sem geri lánþega kleift að afsala eign sinni til lánveitanda án þess að það leiði til gjaldþrots.
Slík lög fela í sér ríkari ábyrgð lánveitenda.
... auðvelda fólki að flytja lánaviðskipti milli lánastofnana
og setja þak á innheimtu lántökugjalda, t.d. við skuldbreytingar.
... afnema verðtryggingu á neytendalánum.
Fyrsta skrefið verði að setja þak á hækkun verðtryggingar neytendalána.
Skipaður verði starfshópur sérfræðinga til að undirbúa breytingar á stjórn efnahagsmála samhliða afnámi verðtryggingarinnar,  meðal annars til að tryggja hagsmuni lánþega  gagnvart of miklum sveiflum á vaxtastigi óverðtryggðra lána.
Starfshópurinn skili niðurstöðum fyrir árslok 2013.
... tryggja flýtimeðferð dómsmála sem varða skuldir heimilanna.
... endurskoða húsnæðiskerfið, auka fjölbreytni í búsetuformi og tryggja raunverulegt val í húsnæðismálum.
Litið verði til norrænna fyrirmynda við endurskoðun húsnæðiskerfisins.
Atvinna er undirstaða vaxtar og velferðar.
Framsókn telur það forgangsverkefni að fjölga störfum  og þar gegna lítil og meðalstór fyrirtæki lykilhlutverki.
Hlutverk ríkisins er að skapa hagstæða umgjörð um atvinnulífið, m.a. með einföldun skattkerfisins.
VIÐ VILJUM …
.... einfalda skattkerfið til að skapa jákvæða hvata fyrir atvinnurekstur
og búa  einstaklingum og fyrirtækjum starfsumhverfi þar sem frumkvæði, dugnaður  og samfélagslegt réttlæti eru í hávegum höfð.
Draga þarf úr jaðaráhrifum
og hækka persónuafslátt til fyrra horfs að raungildi.
... einfalda regluverk um stofnun og rekstur atvinnufyrirtækja.
Fara þarf í gegnum regluverk ríkisins til að minnka skrifræði og kostnað.
... skapa stöðugleika með mótun skýrrar stefnu til lengri tíma.
Stöðugleiki í efnahagsmálum dregur úr áhættu í rekstri,
eykur fjárfestingu og vöxt í atvinnulífi
og fjölgar þannig störfum.
... auka innlenda matvælaframleiðslu
og styðja við nýsköpun og fullnýtingu innlends hráefnis.
Efla þarf markaðssetningu og styrkja frumkvöðla- og klasastarfsemi í undirstöðuatvinnugreinum til að auka arðsemi þeirra.
... nýta ný sóknarfæri í landbúnaði sem skapast með hlýnandi loftslagi.
Styðja þarf við hina grænu stóriðju, m.a. með því að endurskoða raforku-kostnað garðyrkjugreina.
... efla nýsköpun á öllum sviðum atvinnulífs, t.d. í gegnum skattkerfið
og rannsóknar- og þróunarstyrki.
Veittar verði skattaívilnanir vegna fjárfestinga einstaklinga í nýsköpunarfyrirtækjum.
... nýta og þróa áfram endurnýtanlega orkugjafa.
Rammaáætlun verði endurskoðuð í samræmi við niðurstöðu faghópa séfræðinga.
... efla ferðaþjónustu sem grunnatvinnugrein, m.a. með samkeppnishæfu  skattaumhverfi.
Bregðast þarf við álagi á ferðamannastaði með uppbyggingu þjónustu sem fjármögnuð verði m.a. með náttúrupassa.
... að sameign þjóðarinnar á auðlindum verði tryggð, m.a. með ákvæði í stjórnarskrá.
... ná sem víðtækastri sátt um stjórn fiskveiða.
Blönduð leið verði farin, annars vegar á grunni aflahlutdeildar á skip
og hins vegar við úthlutun veiðileyfa sem taki mið af sértækum byggða aðgerðum.
Greitt verði fyrir nýtingarréttinn með árlegu, sanngjörnu veiðigjaldi sem tengt verði afkomu greinarinnar.
Framsókn setur manngildi ofar auðgildi.
Að hver og einn hafi rétt til menntunar, þroska og grundvallarlífskjara óháð uppruna, heilsu og efnahag.
VIÐ VILJUM …
... standa vörð um fjölskylduna og marka skýra stefnu um málefni fjölskyldna sem búa við ólíkar aðstæður á Íslandi.
... eyða kynbundnum launamun.
Tryggja þarf að konur og karlar eigi kost á sveigjanlegum vinnutíma til að sinna fjölskylduábyrgð.
Forráðamönnum barna með sameiginlega forsjá verði heimilt að skrá tvöfalt lögheimili.
... einfaldara og sanngjarnara lífeyriskerfi.
Jafna þarf réttindi, m.a. með því að taka upp eitt réttindakerfi án tillits til fjölda lífeyrissjóða.
Einstaklingar hafi frelsi um hvar skyldusparnaður er ávaxtaður.
... vinna að endurskoðun almannatryggingakerfisins.
Stuðlað verði að sveigjanlegum lífeyristökualdri.
Ólíkum búsetuþörfum aldraðra verði mætt
og fólk haldi fjárhagslegu sjálfstæði við dvöl á hjúkrunarheimili.
Endurskoða þarf tekjutengingar örorkubóta og ellilífeyris.
... tryggja örugga heilbrigðisþjónustu um allt land.
Áhersla verði lögð á að styrkja heilsugæsluna, m.a. með eflingu sérþjónustu og teymisvinnu og  innleiðingu þjónustustýringar í áföngum.
Tannlækningar barna að 18 ára aldri verði gjaldfrjálsar.
... endurskoða áform um nýbyggingu Landspítala
en efla starfsemi spítalans.
Áhersla verði lögð á að landsmenn geti notið heilbrigðisþjónustu í heimabyggð.
Bæta þarf kjör og minnka álag á starfsfólk í heilbrigðisgreinum til að halda því í landinu.
... öflugt menntakerfi sem styður við atvinnulífið.
Efla þarf verk-, tækni-,  hönnunar-, og listnám.
Átak þarf til að efla kennslu í raungreinum.
Skoðaðir  verði kostir þess að sveitarfélög reki framhaldsskóla, m.a. til að auka samfellu og samþættingu skólastiga.
... að nemendur njóti jafnréttis til náms óháð fötlun, getu, búsetu, kyni og uppruna.
Nettækni verði nýtt til að auka fjölbreytni í menntun og fjarkennslu.
Byggt verði upp öflugt fjarskiptanet ljósleiðara um allt land.
... að hluti námslána breytist í styrk ljúki nemandi háskólanámi á tilskildum tíma.
Háskólanám á Íslandi verði endurskoðað.
Nemendur verði hvattir til framhaldsnáms á háskólastigi erlendis.
Framsókn er frjálslyndur, umbótasinnaður rökhyggjuflokkur.
Við viljum meta hvert úrlausnar efni út frá rökum til að finna skynsömustu lausnina í hverju tilfelli.
Hlutverk stjórnvalda er að skapa stöðugleika
og beita skynsemi, aga og raunsæi í efnahagsmálum til að bæta lífskjör fólksins í landinu.
VIÐ VILJUM …
... að íslenskt efnahagslíf sé byggt á blönduðu hagkerfi einkareksturs, samvinnureksturs og opinbers reksturs.
Það er skynsamlegasta leiðin til að tryggja hagsæld fólksins í landinu.
... raunhæfar lausnir í efnahagsmálum sem byggjast á þeirri staðreynd að krónan verður gjaldmiðill Íslendinga næstu ár.
Aðgerðir í efnahagsstjórn verða að  miða að því að treysta umgjörð gjaldmiðilsins.
... ábyrga hagstjórn og aga í ríkisfjármálum.
Taka þarf tillit til heildaráhrifa og langtímaáhrifa fjárlaga með sjálfbæran rekstur ríkissjóðs í huga.
Endurskipuleggja  þarf ríkisútgjöld til að lækka raunkostnað í rekstri ríkisins.
... forgangsraða í rekstri ríkisins þannig að staðinn verði vörður um grunnþætti velferðar- og menntakerfis
og löggæslu.
... að þrotabú gömlu bankanna fái ekki heimildir til útflæðis gjaldeyris fyrr en heildstæð áætlun um losun hafta liggur fyrir.
Eðlilegt er að þjóðin njóti góðs af ávinningi af viðskiptum kröfuhafa gömlu bankanna, til að bæta lífskjör.
... skoða hvernig fjármálakerfið getur unnið með þjóðfélaginu í stað þess að margfalda peningamagn sem leiðir til þenslu.
Skoða þarf sérstaklega kosti skýrra skila milli reksturs viðskipta- og fjárfestingarbanka.
... tryggja fjölbreytni, virka samkeppni og sjálfbærni á fjármálamarkaði.
Efla þarf starfsemi sparisjóða og bæta rekstrarskilyrði þeirra.
Upplýsingar um raunverulegt eignarhald á bankastofnunum verði opinberar.
... að lækkun skulda ríkissjóðs verði forgangsverkefni.
Til þess þarf að auka verðmætasköpun í samfélaginu
og beita aga í rekstri ríkisins.
... að Ísland verði leiðandi afl í málefnum norðurslóða.
Nýta þarf tækifæri sem felast í opnun siglingaleiða um norðurslóðir, m.a. varðandi umskipunarhöfn, þjónustu og stofnun alþjóðlegs öryggis- og björgunarliðs í Norður-Atlantshafi með höfuðstöðvar á Íslandi.
... að ný tækifæri í olíuleit og olíuvinnslu verði nýtt þjóðinni allri til hagsældar, m.a. með stofnun ríkisolíufélags.
Unnið verði að því að Ísland verði miðstöð þjónustu við olíuleit í Norður-Atlantshafi.
... að ekki verði haldið lengra í aðildarviðræðum við Evrópusambandið
nema að undangenginni þjóðaratkvæðagreiðslu.
Ísland leiti áfram eftir samstarfi við þjóðir innan og utan Evrópusambandsins á grundvelli frjálsra og sanngjarnra samninga og samvinnu sem byggist á jöfnuði og ábata allra aðila.
Framundan er mikilvægur tími fyrir íslenskt samfélag og miklu máli skiptir að á næstu árum verði hagur heimilanna og uppbygging atvinnulífsins sett í forgang.
Framsókn gengur til kosninga með hugmyndir og lausnir sem geta  – með samstilltu átaki okkar allra – breytt miklu til hins betra.
Hugmyndir og lausnir sem miða að því að koma til móts við heimilin,
standa vörð um velferðarkerfið,
skapa jákvætt umhverfi fyrir atvinnulíf og fjárfestingar
og nýta tækifærin sem eru allt í kringum okkur.
Saman getum við hafið á ný framsókn fyrir Ísland.
