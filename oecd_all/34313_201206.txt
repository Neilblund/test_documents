Το πραγματικό δίλημμα των εκλογών δεν είναι το δίλημμα ανάμεσα στο ευρώ και τη δραχμή. Ο Ελληνικός λαός λέει ΝΑΙ στο ευρώ.
Το πραγματικό δίλημμα των εκλογών είναι: Μονομερής καταγγελία της δανειακής σύμβασηςήΟργανωμένη αναθεώρηση των όρων της σύμβασης;
Η δική μας πρόταση και δέσμευση είναι η αναθεώρηση των όρων της δανειακής σύμβασης κρατώντας όλα τα θετικά
και αλλάζοντας όλα τα αρνητικά που τροφοδοτούν την ύφεση και την ανεργία.
Η ΑΝΑΘΕΩΡΗΣΗΣ ΤΗΣ ΣΥΜΒΑΣΗΣ ΠΟΥ ΠΡΟΤΕΙΝΟΥΜΕ ΘΕΜΕΛΙΩΝΕΤΑΙ ΣΤΗΝ ΠΑΡΑΤΑΣΗ ΤΟΥ ΧΡΟΝΟΥ ΔΗΜΟΣΙΟΝΟΜΙΚΗΣ ΠΡΟΣΑΡΜΟΓΗΣ.
Ο πρώτος χρόνος που διεκδικήσαμε γίνεται δεκτός στην Ευρώπη.
Μπορούμε να πετύχουμε παράταση και για άλλα δύο χρόνια, μέχρι το 2017, ώστε όλα να γίνουν πιο ήπια, πιο φιλικά.
Πιο φιλικά για τον πολίτη, για τα εισοδήματά του, πιο φιλικά για την ανάπτυξη, χωρίς περαιτέρω θυσίες.
ΠΡΟΤΕΙΝΟΥΜΕ ΕΞΙ ΚΕΝΤΡΙΚΑ ΣΗΜΕΙΑ ΑΝΑΘΕΩΡΗΣΗΣ:1.  Όχι περικοπές στα εισοδήματα και ιδίως σε μισθούς και συντάξεις.
2.  Προστασία της συλλογικής αυτονομίας  και του θεσμού των συλλογικών συμβάσεων εργασίας, σύμφωνα µε τα ευρωπαϊκά πρότυπα.
Δώσαμε αγώνα να πείσουμε την τρόικα ότι στην Ελλάδα πρέπει να ισχύει ό,τι ισχύει και στην υπόλοιπη Ευρώπη.
3. Δραστική αύξηση της ρευστότητας στην αγορά.
Να πέσει χρήμα στην αγορά µε στόχο τη διευκόλυνση της λειτουργίας των επιχειρήσεων µε κεφάλαιο κίνησης, την προώθηση επενδύσεων, την αύξηση της απασχόλησης και άρα την ανακοπή της ανεργίας.
Τουλάχιστον 50 δισ. ευρώ που προέρχονται από τη νέα δανειακή σύµβαση θα πέσουν στην αγορά.
4. Άμεση απελευθέρωση δηµόσιων και ιδιωτικών επενδύσεων σε υποδοµές  µε συνολικό προϋπολογισµό που υπερβαίνει τα 55 δισ. ευρώ και δημιουργία χιλιάδων νέων θέσεων εργασίας.
Επενδύσεις που έχουν καθηλωθεί τα τελευταία χρόνια, λόγω της αδυναµίας του ελληνικού και του διεθνούς τραπεζικού συστήµατος να χρηματοδοτήσει τις σχετικές συµβάσεις.
Με την ανασυγκρότηση του ελληνικού τραπεζικού συστήματος, την ενθάρρυνση του ευρωπαϊκού και της Ευρωπαϊκής Τράπεζας Επενδύσεων, μπορεί να κινηθεί ο μοχλός αυτός για τις τοπικές οικονομίες, για τα εργοτάξια, για τους υπεργολάβους.
Αυτό σημαίνει 100.000 νέες θέσεις εργασίας την περίοδο κατασκευής των έργων.
5. Να γίνει πράξη το αναπτυξιακό πακέτο της Ευρωπαϊκής Ένωσης.
Στόχος μας να εφαρμοστούν οι πολιτικές δεσμεύσεις του Ευρωπαϊκού Συμβουλίου της 27ης Οκτωβρίου 2011 για το πακέτο αναπτυξιακής βοήθειας προς την Ελλάδα, µε την άµεση κινητοποίηση των υφισταμένων κοινοτικών πόρων, καθώς και των κονδυλίων της Ευρωπαϊκής Τράπεζας Επενδύσεων.
Με την επιστολή του Ευάγγελου Βενιζέλου στον κ. Μπαρόζο, με ειδικό έγγραφό στον κ. Ρεν, τον Αντιπρόεδρο της Ευρωπαϊκής Επιτροπής, με τα όσα είπε ο Πρόεδρος του ΠΑΣΟΚ στον Πρόεδρο Ολάντ, στον κ. Σουλτς, τον Πρόεδρο του Ευρωπαϊκού Κοινοβουλίου, λέμε τι συγκεκριμένο πρέπει να γίνει, για να κινηθεί αυτός ο μηχανισμός με κονδύλια που υπάρχουν.
6. Αύξηση των κονδυλίων για την απασχόληση, με αιχμή την ανεργία των νέων.
Να στηριχθούν µε κονδύλια του Ευρωπαϊκού Κοινωνικού Ταµείου όλα τα προγράµµατα για την αντιµετώπιση της ανεργίας των νέων και ιδίως προγράµµατα ενίσχυσης της νεανικής επιχειρηµατικότητας, κατάρτισης, αυτεπιστασίας των ΟΤΑ και κοινωφελούς εργασίας.
120.000 θέσεις εργασίας δίνει η αυτεπιστασία και 45.000 θέσεις εργασίας δίνει η κοινωφελής εργασία, σε συνδυασμό με τις μη κυβερνητικές οργανώσεις.
Μήπως αυτά τα λέμε για πρώτη φορά;
Μήπως το θυμηθήκαμε τώρα, μήπως αυτά τα λέμε μετά τις 6 Μαΐου, μήπως υπό την πίεση των καταστάσεων αλλάξαμε γραμμή; Όχι.
Ο Πρόεδρος του ΠΑΣΟΚ , Ευάγγελος Βενιζέλος, προτείνει τις αλλαγές αυτές από τις 20 Μαρτίου και τις επανέλαβε όταν παρουσίασε το Εθνικό Σχέδιο Ανασυγκρότησης πριν τις εκλογές της 6ης Μαΐου.
Και βεβαίως όλα αυτά  τα είχε πει διαπραγματευόμενος με την Τρόικα σκληρά τους προηγούμενους μήνες, αλλά τότε οι συνθήκες ήταν πολύ αρνητικές.
Δεν είχαμε πετύχει τη μείωση του χρέους.
Δεν είχαμε πάρει τα λεφτά για το PSI.
Δεν είχαμε απαλλαγεί από όλο αυτό το βάρος.
Δεν είχαμε την έγκριση της δανειακής σύμβασης. Δεν είχαμε πάρει 150 δις ευρώ στο χέρι, δεν τα είχαμε βάλει στο ελληνικό δημόσιο ταμείο.
Τώρα επαναφέρουμε αυτά που τους έχουμε πει: τι πρέπει να γίνει για να βγούμε από την ύφεση, για να μην τροφοδοτούμε το αδιέξοδο.
Τα έχουν ακούσει, τα ξέρουν. Ξέρουν ότι δικαιωνόμαστε στα επιχειρήματα που τους είχαμε αναπτύξει.
Γιατί μόνο το ΠΑΣΟΚ μπορεί να πετύχει την αναθεώρηση της σύμβασης;
Η συντηρητική παράταξη δεν μπορεί να προωθήσει τη γραμμή αυτή.
Η  συντηρητική παράταξη είναι «ομογάλακτος αδελφός» της συντηρητικής Ευρώπης που την είχαμε και την έχουμε απέναντί μας.
Και βέβαια δεν μπορεί να πείσει η ελληνική Δεξιά.
Είναι ανακόλουθη και αντιφατική στη στάση της και σε σχέση με την πρώτη φάση της κρίσης και σε σχέση με τη δεύτερη.
Και  ο ορίζοντάς της είναι πάντα στενός.
Πάντα ο στόχος ήταν η «παράταξη», η ψευδαίσθηση της αυτοδυναμίας, το πώς θα ενώσουμε την «πολυκατοικία» της Δεξιάς,  με μια στόχευση κομματική, προσωπική, η οποία οδήγησε τη χώρα στο αδιέξοδο μέσα από την επιμονή για εκλογές.
Η επιστροφή στο παρελθόν της δεκαετίας του '50, σε ένα λόγο που θυμίζει ΕΡΕ, δεν βοηθάει.
Αλλά ούτε οι Ευρωπαίοι ριζοσπάστες μπορούν όταν στις χώρες τους ανεβάζουν τα ποσοστά τους με το σύνθημα: «ούτε ένα ευρώ στην Ελλάδα - ούτε ένα ευρώ στο νότο»!
Αυτό λένε τα ριζοσπαστικά, κομμουνιστογενή ή άλλα κόμματα στις άλλες χώρες της Ευρώπης.
Εμείς χρειαζόμαστε νέους συσχετισμούς.
Οι Σοσιαλιστές ηγέτες είναι αυτοί που στηρίζουν την πρότασή μας και θα μας βοηθήσουν να αλλάξουμε τους συσχετισμούς.
Δεν είναι τυχαίο ότι ο νέος Γάλλος Πρόεδρος κάλεσε τον Ευάγγελο Βενιζέλο όχι ως έναν άνθρωπο που ηγείται απλώς ενός ελληνικού κόμματος αλλά  ως τον άνθρωπο που μπορούσε να του πει ποια είναι η πραγματικότητα μέσα στην Ευρωζώνη, η πραγματικότητα σε σχέση με το Διεθνές Νομισματικό Ταμείο με την Ευρωπαϊκή Κεντρική Τράπεζα, με το EFSF, τι πρέπει να γίνει και πώς μπορούν να αλλάξουν οι συσχετισμοί.
Τα σημεία που η τρόικα μας απέρριψε, στη σκληρή και δύσκολη διαπραγμάτευση που είχαμε, τώρα μπορούμε να τα επαναφέρουμε με βασικό μοχλό το Κόμμα των Ευρωπαίων Σοσιαλιστών.
Το πραγματικό δίλλημα είναι αν παίζουμε με την τύχη της χώρας ή αν κάνουμε το καλύτερο για την Ελλάδα μέσα στο ευρωπαϊκό πλαίσιο.
Μία γραμμή υπάρχει. Όχι η τυφλή γραμμή της μονομερούς καταγγελίας.
Όχι το παιχνίδι με την φωτιά, αλλά η οργανωμένη και υπεύθυνη αναθεώρηση της δανειακής σύμβασης, τώρα που έχουμε το κεκτημένο της ύπαρξης της σύμβασης, της εκταμίευσης σημαντικών ποσών από τη σύμβαση και, βεβαίως, το κεκτημένο της δραστικής μείωσης του ελληνικού δημοσίου χρέους.
