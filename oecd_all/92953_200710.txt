Program wyborczy Komitetu Wyborczego Wyborców
„Mniejszość Niemiecka" w wyborach do Sejmu RP i Senatu RP w 2007 r.
Wprowadzenie
Jako obywatele demokratycznego kraju, będącego członkiem Unii Europejskiej, stajemy do kolejnych wyborów parlamentarnych.
Potwierdzamy tym samym swoja żywą obecność na scenie społeczno-politycznej Śląska Opolskiego i całej Polski.
Nie są nam obojętne losy naszej Małej Ojczyzny.
Jak żadne inne ugrupowanie, jest Mniejszość Niemiecka związana wielorakimi więzami z regionem.
Identyfikujemy się z ziemią naszych ojców, z naszymi tradycjami, z naszą kulturą, obyczajami, językiem.
A jednocześnie szeroko patrzymy na świat, na wszystko, co nas otacza, z czym mierzymy się każdego dnia, co nowego tworzymy w zakresie nauki, rolnictwa, budownictwa, co oferujemy mieszkańcom całego regionu.
Chociaż nie zawsze potrafimy sobie uświadomić ogrom naszych dokonań, działalność Mniejszości Niemieckiej znajduje wielkie uznanie.
Aby nie zatracić naszej tożsamości i naszego dotychczasowego dorobku, aby uzyskać jeszcze więcej, musimy mieć znaczący wpływ na rozwój naszej rodzinnej ziemi tak by służyła nam nadal, by nie stała się obca dla naszych dzieci i wnuków.
Dlatego powinniśmy naszą Małą Ojczyzny jeszcze lepiej poznać - przez ciągłe doskonalenie historycznej i współczesnej wiedzy o regionie.
Mniejszość Niemiecka jest typowym ugrupowaniem regionalnym mieszkańców, ale chcemy być reprezentantami członków mniejszości niemieckiej z terenu całej Polski, a także innych mniejszości narodowych w naszym kraju, tych, którym dotychczas nie udało się wprowadzić swoich przedstawicieli do Sejmu i Senatu.
Jesteśmy równocześnie nastawieni na kontakt ze światem, zwłaszcza z naszym najbliższym, naturalnym sąsiadem z zachodu, z Niemcami.
Kraj ten był adwokatem wejścia Polski do Unii Europejskiej i dąży obecnie do rozwinięcia nowoczesnego partnerstwa z Polską na miarę XXI wieku.
Możemy być doskonałym pośrednikiem w tym procesie.
Już od 18 lat Mniejszość Niemiecka bierze aktywny udział w wyborach, uzyskując dobre wyniki.
Uczestniczy w sprawowaniu władzy na wszystkich szczeblach samorządowych.
Wsparcie, jakie oferuje wszystkim mieszkańcom regionu, jest widoczne w wielu obszarach życia.
Rozwój gospodarczy, samorządy lokalne, wspieranie kształcenia, ochrona zdrowia - to najbardziej wymierne dziedziny wkładu MN w rozwój regionu.
Włączamy w działalność na rzecz województwa opolskiego rozwiniętą sieć naszych instytucji i organizacji.
Wyniki naszych działań już teraz są zauważalne i poprawiają warunki i nasz standard życia na Opolszczyźnie.
Do tej pory przy realizacji naszych celów kładliśmy największy nacisk na pomoc z Niemiec.
Udało nam się zaoszczędzić część otrzymywanych funduszy, możemy je wykorzystać jako tzw. wkład własny przy staraniach o środki pomocowe z Unii Europejskiej.
Nasz program wyborczy opiera na sześciu filarach. Oto one:
Edukacja
Nauka języka niemieckiego jaka ojczystego, szkoły (klasy) dwujęzyczne i wreszcie pełna nauka w języku ojczystym - oto nasze najważniejsze cele.
Do tej pory faktycznie istnieje jedynie możliwość nauki języka niemieckiego jako ojczystego dodatkowego i jest to zbyt mało.
Dążymy do zwiększenia liczby godzin nauczania i tworzenia większej liczby klas, w których nauka będzie odbywać się w języku niemieckim.
Chcemy, aby młodzież miała możliwość kontynuacji nauki języka ojczystego w szkołach ponadpodstawowych - gimnazjach, technikach, szkołach zawodowych i liceach, a także szkołach wyższych.
Szczególnie podkreślamy znaczenie kontynuacji tej nauki w szkołach zawodowych, co umożliwi powrót do dobrej tradycji nauczenia się solidnego fachu i podjęcia pracy zarówno w Polsce, jak i w Niemczech.
Chodzi nam także o wysoki poziom szkolnictwa zawodowego opartego na nowoczesnych technologiach.
Mniejszość Niemiecka wspiera utworzone z jej inspiracji Centrum Kształcenia Praktycznego i Ustawicznego w Kędzierzynie-Koźlu, dążąc do otwarcia nowych, podobnych placówek.
Zachęcamy młodych ludzi do podejmowania studiów wyższych w Niemczech, gdzie mają oni pełną możliwość wykorzystania systemu stypendialnego.
Celem nowoczesnego kształcenia musi być znajomość dwóch języków zachodnich.
Rozwijamy szkolnictwo w języku niemieckim, ale także w angielskim.
Młodzież
Nasza młodzież musi być dobrze wykształcona, nowoczesna, a jednocześnie odporna na pokusy związane z bezkrytycznym przyjmowaniem obcych wzorców życia.
Musimy w tej kadencji zrobić wszystko, co w naszej mocy, aby uruchomić nowe miejsca pracy dla przedstawicieli młodego pokolenia.
Młodzi muszą mieć wybór - praca u siebie czy na Zachodzie.
Nie zamierzamy jednak w żadnej mierze utrudniać wyjazdów „za chlebem”, odwrotnie - będziemy je wspomagać, bo zawsze jest to lepsze wyjście niż brak perspektyw na miejscu.
Zachęcamy aby takie wyjazdy jak najlepiej wykorzystać przede wszystkim do nauki i zdobywania doświadczeń, które można spożytkować po powrocie.
Osoby, które decydują się na wyjazd, powinny koniecznie zdobyć najpierw solidne wykształcenie - mieć fach w ręku i znać dobrze język.
Kultura
Chronimy i zarazem popularyzujemy bogate dziedzictwo kulturowe regionu.
Najważniejsze dla nas jest wzmacnianie i wspieranie działań naszych zespołów młodzieżowych, chórów, orkiestr i tych wszystkich inicjatyw, które są inspirowane i prowadzone przez samych zainteresowanych, niejako „oddolnie”.
Do tej pory przez wiele lat finansowaliśmy wspólnie z gminami remonty i rozbudowę domów kultury.
Będziemy to czynić nadal, ale chcielibyśmy, aby ta współfinansowana przez nas infrastruktura była szerzej wykorzystywana do prowadzenia wspomnianej wcześniej działalności kulturalne.
Mając możliwości korzystania z unijnych funduszy, możemy po raz pierwszy po wojnie przystąpić do ratowania lub do rekonstrukcji wielu obiektów kultury materialnej i niematerialnej.
MN sporządzi katalog dotyczący możliwości ochrony zabytków dziedzictwa narodowego.
Gospodarka
Aby sprostać wymogom konkurencji na rynku unijnym, gospodarka opolska musi bazować na wiedzy.
Pomożemy w tworzeniu dogodniejszych niż dotąd warunków dla rozwoju sektora mikro-przedsiebiorstw oraz małych i średnich firm opartych na nowoczesnych technologiach.
Ze względu na specyfikę naszego regionu sektor przetwórstwa rolno-spożywczego powinien odgrywać nadal bardzo ważną role.
W realiach członkostwa w UE niezbędne jest przygotowanie rolników i pozostałych mieszkańców wsi do umiejętnego korzystania ze wszystkich form wsparcia, które są i będą dostępne z funduszy UE.
Niezbędna jest promocja lokalnego rolnictwa i walorów produktów rolnych poprzez intensyfikację prac nad stworzeniem Regionalnego Centrum Sprzedaży Bezpośredniej i Produktu Lokalnego.
Najważniejszym elementem naszej działalności w obszarze finansowo-ekonomicznym jest Fundacja Rozwoju Śląska oraz Wspierania Inicjatyw Lokalnych, fundacja utworzona przez członków mniejszości z myślą o całym naszym regionie.
W latach 2006-2009 Fundacja, jaka organizacja pozarządowa, będzie kontynuować realizacje dotychczasowych zadań, decydując o podziale środków finansowych w porozumieniu ze Związkiem Niemieckich Stowarzyszeń Społeczno-Kulturalnych w Polsce.
Fundacja udziela niezbędnej pomocy uprawnionym strukturom organizacyjnym MN przy ubieganiu się o dotacje na działalność statutową dla zwiększenia ich aktywności na rzecz reprezentowanego przez nie środowiska, tj. swoich członków, w tym przede wszystkim średniego i młodego pokolenia.
Fundacja, realizując zadania statutowe, współpracuje z Opolskim Urzędem Wojewódzkim w ramach Opolskiego Komitetu Monitorującego Programy Rozwoju Regionalnego;
z Urzędem Marszałkowskim w ramach Domu Europejskiego oraz Regionalnego Komitetu Sterującego Województwa Opolskiego;
z samorządami lokalnymi i z Domem Współpracy Polsko-Niemieckiej w Gliwicach-Opolu w ramach wspólnie prowadzonych przedsięwzięć przy przekazywaniu dotacji na projekty służące działalności Mniejszości Niemieckiej;
z Izbą Gospodarczą Śląsk w Opolu i Związkiem Rolników Śląskich w zakresie konsultacji wspólnych programów służących rozwojowi regionu;
z Niemieckim Towarzystwem Dobroczynnym w Opolu w zakresie rozliczania środków przekazywanych na cele dobroczynne.
Dbamy o ludzi schorowanych i będących w podeszłym wieku, odczuwających kłopoty materialne i zdrowotne.
Zorganizujemy więcej turnusów tygodniowego wypoczynku dla seniorów.
W latach 2006-2009 działalność pożyczkowa Fundacji zwiększa się.
Chodzi o utrzymanie ponad 10.000 nowych miejsc pracy, stworzonych dzięki pomocy Fundacji, ale przede wszystkim o stworzenie kolejnych 8000 miejsc pracy.
Program pomocy ze środków własnych adresowany jest przede wszystkim do osób, które zamierzają rozpocząć działalność gospodarczą
oraz do rolników.
Szansę na skorzystanie z tego programu mają również te osoby, które pracując za granicą, zebrały tam odpowiednie doświadczenia oraz kapitał i po powrocie zechcą podjąć własną działalność gospodarczą.
Fundacja będzie kontynuować udzielanie pożyczek na tworzenie i rozwój małych przedsiębiorstw, zatrudniających do 49 osób.
W miarę wyczerpywania się środków z tych funduszy Fundacja ubiegać się będzie o środki z zewnątrz na utworzenie kolejnego funduszu pożyczkowego, aby móc utrzymać działalność kredytową na rzecz małych przedsiębiorstw na poziomie nie przekraczającym 10 min złotych rocznie.
Fundacja zakłada, że dysponować będzie funduszami na pożyczki dla przedsiębiorstw
oraz rolnictwa w wysokości około 50 mln złotych.
Kwotą tą będzie można wesprzeć około 550 przedsiębiorstw
oraz około 100 rolników.
Na rzecz samorządów Fundacja kontynuować będzie działalność poprzez dostarczanie informacji powiatowym centrom informacji europejskiej,
prowadzenie działalności szkoleniowej w obszarze programów pomocy Unii Europejskiej,
bieżącej współpracy samorządami w zakresie wspierania rozwoju lokalnego w ramach realizowanego programu pomocy dla małych i średnich przedsiębiorstw, rolnictwa oraz w ramach utworzonych regionalnych funduszy pożyczkowych.
Sprawy Europejskie
Sprawy gospodarcze nałożone na dość skomplikowaną obecnie sytuację polityczną nie mają prostego przełożenia na sprawy europejskie.
Nie mamy zasadniczego wpływu na referendum w sprawie konstytucji, którą Europa przecież mieć powinna.
Nie mamy wpływu na wypracowanie konsensusu w sprawach budżetu unijnego.
Lecz możemy mieć większy niż w mijającej kadencji parlamentarnej wpływ na pomostową rolę Mniejszości Niemieckiej w kształtowaniu stosunków polsko-niemieckich.
Chcemy jeszcze bardziej uwydatnić żywe i ciepłe kontakty z naszymi rodzinami i rozlicznymi przyjaciółmi w Republice Federalnej Niemiec.
Będziemy w umiejętny sposób na drodze dialogu rozszerzać w tej także materii płaszczyznę porozumienia pomiędzy Niemcami i Polakami.
Sprawy ponadlokalne
W styczniu 2005 r., po wielu latach starań i zabiegów, udało nam się osiągnąć jeden z naszych podstawowych celów: została uchwalona „Ustawa o mniejszościach narodowych i etnicznych oraz języku regionalnym”.
Niestety, obecny rząd hamuje wykonanie tej ustawy.
Po wyborach będziemy starali się to zmienić.
Musimy nadal czynić wszystko, aby Polska była dla nas wszystkich państwem prawa, a nie jego dowolnej interpretacji, często zależnej od opcji politycznej.
Liczymy na wyborców, którzy pracują poza granicami naszego kraju: mamy nadzieje, że dla wielu z nich sprawy mniejszości i naszej małej ojczyzny będą na tyle ważne, aby przyjechać do Polski i wziąć udział w wyborach 2007.
Program nasz traktujemy jako otwarty, jest to propozycja dla Was - naszych przedstawicieli i wyborców.
Będziemy uważnie słuchać Waszych głosów i propozycji.
Jako ugrupowanie typowo regionalne, zamierzamy wprowadzić do Sejmu 3 swoich przedstawicieli, aby nasz głos był wyraźniej słyszany w Polsce, ale i w Niemczech, a także w Unii Europejskiej.
Abyśmy mogli skuteczniej budować nasz wspólny dom na miarę oczekiwań wszystkich mieszkańców.
Pragniemy budować swoją przyszłość w oparciu o pełną akceptacje i współpracę z narodem polskim, jego poszczególnymi obywatelami, mając na uwadze dobro każdej grupy społecznej.
