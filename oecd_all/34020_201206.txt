Πρόγραμμα και αξίες
Για εμάς το πρόγραμμα πάει πέρα από τα συνθήματα και πέρα από τα συγκεκριμένα μέτρα, παρόλο που χρειάζονται κι αυτά.
Για εμάς πρόγραμμα σημαίνει αξίες, αρχές, ξεκάθαρους προσανατολισμούς, σταθερές γραμμές.
Και το δικό μας πρόγραμμα στηρίζεται ακριβώς στις αξίες της αλληλεγγύης, της δικαιοσύνης, της ελευθερίας, της ισότητας, της οικολογικής υπευθυνότητας. Με αυτές τις αξίες θα διαχειριστούμε, αν χρειαστεί, ακόμα και εντελώς πεζά πράγματα.
Πρόγραμμα για εμάς σημαίνει επίσης τρόπο σκέψης, τρόπο ανάλυσης, κατανόησης του προβλήματος, ιεράρχησης των αναγκών και των προτεραιοτήτων.
Για εμάς λοιπόν οι ανάγκες των ανθρώπων είναι πάνω από τα κέρδη και πάνω από κάθε ιδιοτελές ή μερικότερο συμφέρον.
3. Πρόγραμμα για εμάς σημαίνει διάλογο· διάλογο επιστημονικό, κοινωνικό, πολιτικό, διάλογο με τα κινήματα, διάλογο με τους πολίτες. Θέλουμε να συνδιαμορφώνουμε το πρόγραμμά μας μέσα από τέτοιο διάλογο.
4. Πρόγραμμα ακόμα σημαίνει διαδικασία συγκρότησης κοινωνικών συμμαχιών, συναινέσεων από τα κάτω.
Το να ενώσουμε τον λαό είναι και θέμα προγράμματος. Το πρόγραμμά μας λοιπόν είναι η βάση, η προγραμματική αποτύπωση μιας πλατιάς κοινωνικής συμμαχίας ανάμεσα στον κόσμο της εργασίας, τον κόσμο της γνώσης, του πολιτισμού και της νεολαίας.
Είναι μια κοινωνική συμμαχία για να αποτρέψουμε την περαιτέρω πτώχευση της κοινωνίας· για να αποτρέψουμε την περαιτέρω διάλυση του παραγωγικού ιστού· για να βρούμε τον δρόμο της ανόρθωσης και της ελπίδας.
5. Υπό αυτή την έννοια λοιπόν, το πρόγραμμα για εμάς είναι μια διαρκής διαδικασία. Δεν είναι ένα στατικό και αιώνιο κείμενο. Είναι μια διαρκής προσπάθεια, ανοιχτή σε νέες ιδέες και καινοτόμες δράσεις.
6. Τέλος, όταν λέμε πρόγραμμα εννοούμε μια πολιτική διαδικασία. Μια διαδικασία όχι απλώς διαχείρισης της συγκυρίας, αλλά ανοίγματος νέων δρόμων. Και ακριβώς αυτό κάνει το πρόγραμμά μας. Προσπαθεί να ανοίξει νέους δρόμους. Προσπαθεί να προλάβει κινδύνους. Προσπαθεί να αντιμετωπίσει και να αξιοποιήσει τις δυνατότητες.
Οι στόχοι μας
Το δεύτερο σημείο στο οποίο θα ήθελα να αναφερθώ είναι οι πολιτικοί στόχοι του οικονομικού μας προγράμματος. Όπως έχει ήδη αναφερθεί, δική μας επιλογή δεν είναι η έξοδος από το ευρώ,
ούτε όμως μπορούμε να συναινέσουμε στη συνέχιση μιας πολιτικής η οποία δεν εγγυάται την επιβίωση της κοινωνίας και της χώρας.
Ο ΣΥΡΙΖΑ προτείνει στον ελληνικό λαό, αλλά και στους λαούς της Ευρώπης, τη μόνη ρεαλιστική διέξοδο, η οποία συνίσταται σε μια νέα έντιμη, δεσμευτική συμφωνία με τους θεσμούς και τους λαούς της ΕΕ η οποία θα επιτρέψει να επιτύχουμε τρεις στοιχειώδεις στόχους.
Ο πρώτος είναι η ανακούφιση του κόσμου που υποφέρει, των θυμάτων της κρίσης.
Ο δεύτερος είναι η σταθεροποίηση και η ανάκαμψη.
Και ο τρίτος είναι η εφαρμογή ενός προγράμματος ριζοσπαστικών μεταρρυθμίσεων και μετασχηματισμών μέσα από τις οποίες μπορεί να υπάρξει η ουσιαστική επανένταξη της χώρας μας στο ευρωπαϊκό γίγνεσθαι και στον διεθνή καταμερισμό της εργασίας.
Πώς θα επιτύχουμε αυτούς τους τρεις στόχους;Τον πρώτο στόχο θα τον επιτύχουμε με συγκεκριμένα μέτρα άμεσης υλοποίησης και άμεσης απόδοσης, με τα οποία θα επιδιώξουμε να αμβλύνουμε τον πόνο όσων έχουν υποφέρει τόσο πολύ από την κρίση και την πολιτική των Μνημονίων. Και στο πρόγραμμά μας αναφέρονται τέτοια μέτρα.
Ο δεύτερος στόχος αφορά την ανάκαμψη και τη σταθεροποίηση και είναι ζωτικής σημασίας, καθώς είναι η προϋπόθεση για να υλοποιηθούν τα άλλα μέτρα.
Δεν μπορούμε να κάνουμε σοβαρές μεταρρυθμίσεις σε ένα περιβάλλον κατάρρευσης της οικονομίας και της κοινωνίας.
Την ανάκαμψη και τη σταθεροποίηση θα την επιδιώξουμε με το πάγωμα των μέτρων που προβλέπουν περαιτέρω μειώσεις μισθών και κοινωνικών δαπανών,
με το σταμάτημα της βίαιης αναδιανομής σε βάρος των αδυνάτων,
με δέσμη μέτρων με τα οποία θα επιδιώξουμε την ανάκαμψη των επενδύσεων, των δημόσιων καταρχήν αλλά και κάθε μορφής επένδυσης,
και την ανάκαμψη της απασχόλησης, με ένα νέο δημοσιονομικό πλαίσιο για δίκαιη και βιώσιμη μείωση των ελλειμμάτων.
Σε ό,τι αφορά τον τρίτο στόχο, τον περιορισμό δηλαδή της ανασφάλειας και την αναγέννηση της ελπίδας και της προοπτικής για ολόκληρη την κοινωνία: αυτόν τον στόχο θα επιδιώξουμε να τον επιτύχουμε με την αποκατάσταση του κυριαρχικού δικαιώματος του ελληνικού λαού να αποφασίζει για τις τύχες του.
Από το μνημόνιο κρατάμε τα προβλήματα. Ναι, έχουμε πρόβλημα δημόσιου ελλείμματος, ναι, έχουμε πρόβλημα ισοζυγίου πληρωμών, ναι, έχουμε πρόβλημα διαφθοράς – δεν περιμένουμε το μνημόνιο να το μάθουμε αυτό.
Ναι, έχουμε πρόβλημα διαχείρισης και λειτουργίας του κράτους. Τις λύσεις, τους στόχους, τους ρυθμούς, τα μέτρα πρέπει να τα αποφασίσει και θα τα αποφασίσει ο ελληνικός λαός.
Με την αντικατάσταση του μνημονίου με ένα σχέδιο ανόρθωσης της κοινωνίας, ανασυγκρότησης της οικονομίας και δίκαιης προσαρμογής.
Με τη ρύθμιση του χρέους και των όρων μελλοντικής χρηματοδότησης της ανάπτυξης της οικονομίας.
Γιατί νέου τύπου μεταρρυθμίσεις και μετασχηματισμοί;
Το τρίτο σημείο στο οποίο θέλω να αναφερθώ είναι το ερώτημα γιατί μεταρρυθμίσεις; Βέβαια, εμείς μιλάμε για μεταρρυθμίσεις με εντελώς διαφορετικό περιεχόμενο.
Άκουσα τον κ. Σαμαρά να μιλάει για μέτρα, μέτρα, μέτρα.
Βεβαίως χρειάζονται μέτρα, αλλά στη χώρα που ζούμε το πρώτο Προεδρικό Διάταγμα για να γίνει κτηματολόγιο εξεδόθη το 1831 από τον πρώτο κυβερνήτη της χώρας μας, τον Ι. Καποδίστρια.
Και σήμερα ακόμη δεν έχουμε ολοκληρωμένο κτηματολόγιο.
Η πρώτη εξαγγελία για την κατάρτιση περιουσιολογίου έγινε από τον Χαρίλαο Τρικούπη το 1893.
Είμαστε στο 2012 και ακόμα δεν έχουμε πλήρες και καθολικό περιουσιολόγιο.
Η πρώτη σημαντική προσπάθεια διοικητικής μεταρρύθμισης έγινε από τον Ελευθέριο Βενιζέλο.
Ακόμα και σήμερα ζούμε τα μπαλώματα εκείνης της μεταρρύθμισης.
Η πρώτη σοβαρή συζήτηση για μια γενικότερη ουσιαστική φορολογική μεταρρύθμιση έγινε το 1955 από τον Βαρβαρέσο, έναν αστό οικονομολόγο.
Ακόμα δεν έχει υλοποιηθεί η φορολογική μεταρρύθμιση που πρότεινε ο Βαρβαρέσος.
Πότε θα τα κάνουμε λοιπόν αυτά; Αν όχι τώρα, πότε; Και ποιος θα τα κάνει αυτά, αν όχι μια κυβέρνηση της Αριστεράς;
Δεύτερον, η κρίση που ζούμε δεν είναι απλώς μια κρίση διαχείρισης, αλλά μια κρίση του ίδιου του συστήματος.
Επομένως, δεν μπορούμε να εγγυηθούμε τα συμφέροντα των εργαζομένων με τη συντήρηση ή την αναστήλωση του καταρρέοντος παλιού συστήματος.
Αυτό θα το κάνουμε στη βάση ενός νέου μοντέλου ανάπτυξης, ενός νέου κοινωνικού μοντέλου, ενός νέου εργασιακού προτύπου, και σε αυτό αποσκοπούμε με τις μεταρρυθμίσεις που προτείνουμε.
Ο τρίτος λόγος είναι ότι, μέσα από τη διακυβέρνηση της χώρας από το φαύλο δικομματικό σύστημα και μέσα από τις σκληρές και άνισες πολιτικές, η κρίση έχει πάρει και τη μορφή μιας κρίσης απονομιμοποίησης, κρίσης εμπιστοσύνης προς τους θεσμούς, τη Βουλή, τα κόμματα, τα συνδικάτα.
Άρα, μόνο μέσα από θεσμούς καινούργιους, δημοκρατικούς, θεσμούς κοινωνικού ελέγχου, θεσμούς άμεσης δημοκρατίας, μόνο με αυτό τον τρόπο μπορούμε να κερδίσουμε την εμπιστοσύνη του λαού σε ένα σενάριο και σε ένα σχέδιο ελπίδας.
Η δυναμική του προγράμματός μας
Θα ήθελα να τελειώσω με ένα ακόμα ερώτημα. Από τι θα εξαρτηθεί η δυναμική, η έκβαση του προγράμματός μας;Πρώτον, βεβαίως από εμάς τους ίδιους. Από τον ρυθμό και την ικανότητα που θα δείξουμε μέσα από μια βίαιη ωρίμανση να γίνουμε εκείνο το πολιτικό υποκείμενο συλλογικής και αλληλέγγυας ευθύνης που θα ενώσει τις ευρύτερες δυνάμεις οι οποίες μπορούν να υλοποιήσουν αυτό το σχέδιο.
Ο δεύτερος παράγοντας είναι η κοινωνία. Η ικανότητα της κοινωνίας να πολεμήσει τον φόβο, η ικανότητα όλων μας να στραφούμε μπροστά προς μια θετική προοπτική, να διαμορφώσουμε μια νέα σχέση με την πολιτική πέρα από λογικές «ανάθεσης» και πελατειακών σχέσεων.
Και ο τρίτος παράγοντας είναι οι εξελίξεις στην Ευρώπη. Από την αρχή είπαμε ότι το πρόγραμμά μας, ο αγώνας μας, είναι ταυτόχρονα και εθνικός και ευρωπαϊκός. Από την αρχή είπαμε ότι θέλουμε να αλλάξουμε το υπόδειγμα. Και στην Ελλάδα και στην Ευρώπη.
Ακριβώς γι’ αυτό και η δική μας νίκη στις 17 του Ιούνη θα είναι ώθηση για όλους τους λαούς της Ευρώπης προς θετικές αλλαγές.
Η πορεία της Ευρώπης θα επηρεάσει αντίστοιχα το δικό μας εγχείρημα.
Τέταρτον: η δυναμική του προγράμματός μας θα εξαρτηθεί και από τη στάση άλλων δυνάμεων, πέρα από την Ευρωπαϊκή Ένωση, τη Ρωσία, την Κίνα, τον αραβικό κόσμο, τη Λατινική Αμερική, χώρες και λαούς με τους οποίους επιδιώκουμε ισότιμες σχέσεις. Και επομένως η δυναμική του προγράμματός μας θα εξαρτηθεί και από τη δική τους στάση.
Όμως ο πρώτος και ο κύριος ρόλος είναι σε εμάς, την Αριστερά, και την κοινωνία σε αυτό το συμβόλαιο ελπίδας που απεικονίζει το πρόγραμμά μας.
Εμείς έχουμε την ευθύνη να το φέρουμε σε πέρας μέχρι τέλους.
Είναι στο χέρι μας να κάνουμε πράξη αυτή τη ρεαλιστική ουτοπία που η ιστορία έφερε μπροστά μας.
Είναι στο χέρι μας να δημιουργήσουμε μέσα στον βαρύ χειμώνα της κρίσης μια άνοιξη, να βάλουμε τέρμα στον Μεσαίωνα στον οποίο οδηγεί ο νεοφιλελευθερισμός, να κηρύξουμε το τέλος της καταστροφής και να αρχίσει μια αναγέννηση και σε εμάς και στην Ευρώπη.
Το στοίχημα είναι μεγάλο, αλλά αξίζει να δώσουμε τη μάχη και να το κερδίσουμε ως λαός και ως κοινωνία.
ΥΠΑΡΧΕΙ ΔΙΕΞΟΔΟΣ!  ΣΥΝΟΨΗ ΤΟΥ ΟΙΚΟΝΟΜΙΚΟΥ ΠΡΟΓΡΑΜΜΑΤΟΣ ΤΟΥ ΣΥΡΙΖΑ Α. Η πολιτική των Μνημονίων και της εσωτερικής υποτίμησης αποδείχθηκε καταστροφική.
– Δύο χρόνια μετά την υιοθέτηση της πολιτικής του Μνημονίου και της πολιτικής της «εσωτερικής υποτίμησης», η ύφεση όχι μόνο δεν έχει δώσει τη θέση της στην ανάκαμψη, όπως προέβλεπε το Μνημόνιο 1, αλλά βρίσκεται εκτός ελέγχου, με την οικονομία να έχει συρρικνωθεί συνολικά κατά 20%.
– Το Δημόσιο Χρέος όχι μόνο δεν έγινε βιώσιμο, όπως προέβλεπε το Μνημόνιο 1, αλλά και μετά το κούρεμά του βρίσκεται εκτός ελέγχου.
– Η ανεργία κινείται σε πρωτοφανή για περίοδο ειρήνης επίπεδα, της τάξης του 23% για το σύνολο του πληθυσμού και πάνω από 50% για τους νέους.
Το βιοτικό επίπεδο μεγάλου μέρους της κοινωνίας έχει καταρρεύσει, με τις διαστάσεις της φτώχειας να αυξάνονται απειλητικά.
– Τα χρόνια διαρθρωτικά προβλήματα της ελληνικής οικονομίας όχι μόνο δεν αντιμετωπίζονται, αλλά περιπλέκονται σε έναν φαύλο κύκλο και ένα κυλιόμενο αδιέξοδο.
Β. Επανατοποθετήσεις: Βασικές κατευθύνσεις του σχεδίου μας
Η «θεραπεία» του Μνημονίου αποδείχθηκε πιο καταστροφική από την ίδια την κρίση.
Η μνημονιακή πολιτική, με πυρήνα της την εσωτερική υποτίμηση, αποδείχθηκε ένα όπλο μαζικής κοινωνικής καταστροφής, ένα θανατηφόρο πείραμα σε βάρος του ελληνικού λαού, που πρέπει να σταματήσει τώρα, προτού οι καταστροφές γίνουν μη αναστρέψιμες.
Χρειάζεται επομένως να βάλουμε τέλος τώρα στην πολιτική της καταστροφής. Το κρίσιμο ερώτημα όμως είναι με ποιον τρόπο, προς ποια κατεύθυνση θα κινηθούμε;
Εμείς υποστηρίζουμε ότι οι αιτίες της αποτυχίας βρίσκονται στον πυρήνα του αρχικού σχεδιασμού, στη λανθασμένη διάγνωση της κρίσης και στην ιεράρχηση των αιτιών.
Γι’ αυτό και η «επιμήκυνση» της ίδιας πολιτικής δεν αρκεί.
Είναι αναγκαία μια νέα διάγνωση, μια ανατοποθέτηση του προβλήματος, ένας ριζικά νέος προσανατολισμός, στους αντίποδες του νεοφιλελεύθερου υποδείγματος που επιχειρήθηκε να επιβληθεί από εγχώρια και διεθνή συμφέροντα.
Εμείς με σαφήνεια διατυπώνουμε τις νέες κατευθύνσεις που εμπεριέχονται στο εναλλακτικό μας σχέδιο, κατευθύνσεις που βρίσκονται στους αντίποδες των καταστροφικών μνημονίων:
i. Αρνούμαστε τη θεωρία της «συλλογικής ενοχής» του ελληνικού λαού για τις πολιτικές που άσκησαν ελληνικές και ευρωπαϊκές κυβερνήσεις.
Είναι αυτές οι πολιτικές που πρέπει να ανατραπούν.
Αρνούμαστε αντιλήψεις που σκόπιμα κρύβουν τις ευθύνες των πολιτικών που εφαρμόσθηκαν και των συμφερόντων που ωφελήθηκαν από αυτές.
Δεν είναι το DNA των Ελλήνων υπεύθυνο για το ότι δεν έχουμε σωστό φορολογικό σύστημα και αποτελεσματικό κοινωνικό κράτος.
Είναι συγκεκριμένες πολιτικές και συμφέροντα που ευθύνονται γι’ αυτό.
ii. Η ελληνική κρίση δεν συνιστά «εθνική ιδιαιτερότητα» αλλά μέρος μιας ευρύτερης ευρωπαϊκής κρίσης, με αιτίες ενδογενείς και εξωγενείς.
Μόνο σε ένα πλαίσιο κοινής ευρωπαϊκής λύσης μπορούν να αντιμετωπιστούν και τα υπαρκτά ιδιαίτερα προβλήματα της Ελλάδας.
iii. Η δημοσιονομική σταθεροποίηση και η βιωσιμότητα του Δημόσιου Χρέους δεν μπορούν να επιτευχθούν σε περιβάλλον λιτότητας.
Μόνο σε συνθήκες οικονομικής ανάκαμψης μπορούν να επιχειρηθούν οι αναγκαίοι μετασχηματισμοί και να υπάρξουν βιώσιμες λύσεις.
iv. Η ανάπτυξη προϋποθέτει τον οικολογικό μετασχηματισμό, την αναπτυξιακή αναδιανομή, την καταπολέμηση της φτώχειας, της ανεργίας και των ανισοτήτων ως συστατικό περιεχόμενό της.
v. Οι νεοφιλελεύθερης έμπνευσης «διαρθρωτικές αλλαγές» δεν λύνουν τα κοινωνικά προβλήματα, αλλά αναδιανέμουν πόρους και δικαιώματα σε βάρος των αδύναμων.
Η διέξοδος από την κρίση απαιτεί ανατροπές, νέου τύπου διαρθρωτικές αλλαγές, ριζοσπαστικές μεταρρυθμίσεις και μετασχηματισμούς στο κράτος, την οικονομία και το πολιτικό σύστημα, που να κόβουν τις ρίζες των προβλημάτων, να μειώνουν τις ανισότητες, να απελευθερώνουν αδρανοποιημένες δυνάμεις της κοινωνίας, να ανοίγουν νέους δρόμους και προοπτικές.
Όμως καμιά πραγματική μεταρρύθμιση δεν μπορεί να γίνει σε συνθήκες οικονομικής κατάρρευσης, διαρκών εκβιασμών, ουσιαστικής περιστολής της δημοκρατίας και συλλογικής ενοχοποίησης της κοινωνίας.
Ιδού λοιπόν τι πραγματικά διακυβεύεται στις επικείμενες εκλογές: θα συνεχιστεί η ίδια καταστροφική πολιτική υπό το βάρος των γνωστών εκβιασμών και της κατατρομοκράτησης της κοινωνίας ή θα ακολουθήσουμε τον δρόμο της ρεαλιστικής ελπίδας, κάνοντας το άλμα προς τα μπρος, όπως προτείνει ο ΣΥΡΙΖΑ με το εναλλακτικό του σχέδιο;
Γ. Οι στόχοι του εναλλακτικού μας σχεδίου
Ο ΣΥΡΙΖΑ δεν έχει ως επιλογή του την έξοδο από το ευρώ,
ούτε όμως μπορεί να συναινέσει στη συνέχιση της ίδιας καταστροφικής πολιτικής, έστω και με παρατάσεις ή μικροδιορθώσεις, όπως όψιμα προτείνουν ΠΑΣΟΚ και ΝΔ, εφόσον αυτές δεν είναι ικανές να στηρίξουν μια προοπτική επιβίωσης.
Επομένως, ο ΣΥΡΙΖΑ προτείνει στον ελληνικό λαό και στους λαούς της Ευρώπης τη μόνη δυνατή διέξοδο, που συνίσταται σε μια νέα, έντιμη και δεσμευτική συμφωνία με τους θεσμούς και τους λαούς της Ε.Ε.,
η οποία θα επιτρέψει στην Ελλάδα να εφαρμόσει ένα σχέδιο ριζικών μετασχηματισμών και μεταρρυθμίσεων που κινείται στις εξής κατευθύνσεις:
– Την αποτροπή ακόμη πιο μαζικής πτώχευσης μεγάλων τμημάτων της εργατικής τάξης και των μεσαίων στρωμάτων.
– Την αποτροπή ακόμη μεγαλύτερης καταστροφής του παραγωγικού ιστού.
– Το άμεσο σταμάτημα της βίαιης αναδιανομής εις βάρος των μισθών και του κοινωνικού κράτους.
– Την άμεση εφαρμογή μιας διαφορετικής πολιτικής για την ανακούφιση του κόσμου της εργασίας και την ανόρθωση της κοινωνίας.
– Την εφαρμογή ενός νέου πλαισίου πολιτικής για μια δίκαιη και βιώσιμη δημοσιονομική σταθεροποίηση.
– Τη διαμόρφωση ενός νέου προτύπου κοινωνικής, οικολογικής και οικονομικής ανάπτυξης.
– Την ουσιαστική επανένταξη της Ελλάδας στο ευρωπαϊκό γίγνεσθαι με τρόπο αξιόπιστο και με όρους αμοιβαίου σεβασμού, ισοτιμίας και αξιοπρέπειας.
Ο καταρρέων δικομματισμός παραδίδει άδεια ταμεία, μια ετοιμόρροπη οικονομία και μια κοινωνία τριχοτομημένη.
Τα 2/3 δυστυχούν ή ζουν σε μεγάλη ανασφάλεια και μόλις ένα μικρό τμήμα της κοινωνίας ευημερεί.
Το κάτω άκρο της κοινωνίας, που διαρκώς μεγαλώνει και υπερβαίνει ήδη το 40%, αποτελείται από τα θύματα της κρίσης και της πολιτικής του Μνημονίου, ανέργους, χαμηλόμισθους και χαμηλοσυνταξιούχους, χρεοκοπημένα νοικοκυριά, κατεστραμμένους επαγγελματίες και μικροεπιχειρηματίες.
Το αμέσως επόμενο στρώμα είναι ακόμα οικονομικά ζωντανό, όμως ζει σε καταθλιπτική ανασφάλεια.
Πρόκειται κυρίως για τμήματα των μεσαίων στρωμάτων, σχετικά υψηλόμισθων εργαζομένων, επαγγελματιών και μικρών επιχειρήσεων, που αντέχουν ακόμη αλλά όχι για πολύ, αν συνεχιστεί η ίδια πολιτική. Όλη η κοινωνία ζει ένα αδιέξοδο και βιώνει την έλλειψη ορατής προοπτικής.
Ενόψει αυτής της οδυνηρής και επικίνδυνης κοινωνικής πραγματικότητας, οι άμεσοι πολιτικοί στόχοι του προγράμματός μας είναι τρεις: πρώτος στόχος η άμεση υλική ανακούφιση των θυμάτων της κρίσης και της μνημονιακής πολιτικής.
Ο δεύτερος στόχος μας είναι η αποτροπή μιας ακόμη πιο μαζικής και ακόμη μεγαλύτερης οικονομικής καταστροφής, με την άμεση σταθεροποίηση της οικονομίας.
Τρίτος στόχος μας είναι ο περιορισμός της γενικευμένης ανασφάλειας, η αναγέννηση της ελπίδας, η δημιουργία νέων, ορατών προοπτικών.
Σε ό,τι αφορά την άμεση υλική ανακούφιση όσων ζουν κάτω από το όριο της φτώχειας ή κοντά σε αυτό, οι όποιοι διαθέσιμοι πόροι και οι όποιες υπαρκτές δυνατότητες θα διατεθούν κατά προτεραιότητα στην εξυπηρέτηση του στόχου αυτού, με παρεμβάσεις στο εισόδημα, τη φορολογία, την πιστωτική πολιτική, την πρόσβαση στα δημόσια αγαθά, τη στήριξη μορφών αλληλέγγυας οικονομίας (βλ. συγκεκριμένα μέτρα στο παράρτημα).
Σε ό,τι αφορά το στόχο της ανάκαμψης, αυτός θα επιδιωχθεί:– Με το πάγωμα των μέτρων που προβλέπουν μειώσεις μισθών και κοινωνικών δαπανών, της βίαιης αναδιανομής σε βάρος των αδυνάτων και κάθε άλλου μέτρου που επιτείνει την ύφεση.
– Με δέσμη μέτρων με τα οποία θα επιδιωχθεί η ανάκαμψη της οικονομίας, των δημόσιων επενδύσεων, της απασχόλησης και των εισοδημάτων από τα κάτω προς τα πάνω.
Σε ό,τι αφορά τον τρίτο στόχο, τον περιορισμό της ανασφάλειας και την αναγέννηση της ελπίδας ως προς τις προοπτικές, αυτός επιδιώκεται στη βάση ενός σχεδίου με αιχμές:–την αποκατάσταση του κυριαρχικού δικαιώματος του ελληνικού λαού να αποφασίζει ο ίδιος για τις τύχες του
–την αντικατάσταση του Μνημονίου με ένα σχέδιο ανόρθωσης της κοινωνίας, ανασυγκρότησης της οικονομίας και δίκαιης δημοσιονομικής σταθεροποίησης
– τη ρύθμιση του συσσωρευμένου χρέους και των όρων της μελλοντικής χρηματοδότησης της ανάπτυξης, με διαγραφή μεγάλου μέρους του συσσωρευμένου χρέους, με ρήτρα εξυπηρέτησης του υπόλοιπου ανάλογα με τους ρυθμούς ανάπτυξης, και με την αναστολή πληρωμής των τόκων μέχρις ότου ανακάμψει η οικονομία.
Η εν λόγω ρύθμιση θα επιδιωχθεί στο πλαίσιο μιας κοινής ευρωπαϊκής λύσης για το δημόσιο χρέος όλων των κρατών και, αν αυτό δεν καταστεί δυνατό, στη βάση διμερών διαπραγματεύσεων.
– την υλοποίηση ενός προγράμματος ριζοσπαστικών μεταρρυθμίσεων και μετασχηματισμών στο κράτος, τη διοίκηση, την οικονομία, με στόχο τη διαμόρφωση ενός νέου, βιώσιμου, δίκαιου και οικολογικά συμβατού προτύπου ανάπτυξης.
Όσον αφορά ειδικότερα το κρίσιμο ζήτημα της δημοσιονομικής πολιτικής, εμείς δεσμευόμαστε σε ένα πρόγραμμα ρεαλιστικής και κοινωνικά δίκαιης δημοσιονομικής σταθεροποίησης.
Η δομή του προγράμματος αυτού συνίσταται αφενός στη σταθεροποίηση των δημόσιων δαπανών γύρω στο 44% του ΑΕΠ και τον αναπροσανατολισμό τους με γνώμονα την κοινωνική και οικονομική αποτελεσματικότητα, και αφετέρου στην αύξηση των δημοσίων εσόδων, που υστερούν σημαντικά από τον μέσο όρο της ευρωζώνης (41% του ΑΕΠ έναντι 45%), μέσα από τη φορολόγηση του πλούτου και των υψηλών εισοδημάτων, με στόχο την αύξηση των εσόδων από άμεσους φόρους στα μέσα ευρωπαϊκά επίπεδα (+4% του ΑΕΠ), σε ορίζοντα τετραετίας (1% του ΑΕΠ κάθε χρόνο), μέσα από μια ριζική μεταρρύθμιση του φορολογικού συστήματος, ώστε να εντοπίζεται το εισόδημα και η περιουσία κάθε πολίτη και να κατανέμεται δίκαια το φορολογικό βάρος.
Γενικότερος στόχος μας είναι να αποκαταστήσουμε τον ουσιαστικό ρόλο του κρατικού προϋπολογισμού από μηχανισμό συναλλαγής ανάμεσα στις πολιτικές και οικονομικές ηγετικές ομάδες, σε εργαλείο αναδιανομής εισοδήματος, ανακατανομής των παραγωγικών πόρων και άσκησης μακροοικονομικής πολιτικής (βλ. και το Παράρτημα).
Δ. Η μέθοδος
Η μέθοδος για την επίτευξη των παραπάνω στόχων είναι ένα πρόγραμμα ριζικών μεταρρυθμίσεων και μετασχηματισμών στο κράτος και το πολιτικό σύστημα, με την κοινωνία στο προσκήνιο.
Η αναστροφή της πορείας προς την υποβάθμιση και την περιθωριοποίηση είναι αδύνατη χωρίς την υλοποίηση ενός εκτεταμένου προγράμματος ριζοσπαστικών μεταρρυθμίσεων και μετασχηματισμών σε όλο το σώμα του ελληνικού κοινωνικού σχηματισμού.
Πρώτον, γιατί η κρίση που ζούμε είναι του ίδιου του συστήματος και όχι μόνο του τρόπου διαχείρισής του.
Πρέπει να αλλάξουν όλα: το πολιτικό σύστημα, το κράτος, οι σχέσεις του πολίτη με το κράτος και την πολιτική.
Η διέξοδος επομένως δεν βρίσκεται στην επιστροφή σε κάποια εκδοχή του παρελθόντος.
Η διέξοδος βρίσκεται στο άνοιγμα νέων δρόμων προς νέα παραγωγικά και καταναλωτικά πρότυπα,
προς νέες μορφές πραγματικής δημοκρατίας,
προς νέες κοινωνικές διευθετήσεις, βασισμένες στην ισότητα και την αλληλεγγύη, τον σεβασμό της ανθρώπινης αξιοπρέπειας και του περιβάλλοντος.
Δεύτερον, γιατί μεγάλες μεταρρυθμίσεις, όπως του φορολογικού συστήματος, του διοικητικού μηχανισμού,
του επανακαθορισμού των σχέσεων κράτους-Εκκλησίας συνιστούν μεγάλες εκκρεμότητες του παρελθόντος, ακόμη και του απώτερου.
Αυτές οι εκκρεμότητες του συλλογικού ιστορικού μας βίου γίνονται σήμερα επιτακτικές ανάγκες, όρος επιβίωσης και επείγουσα προϋπόθεση για την ανάσχεση της καταστροφής.
Τρίτον, γιατί η επί χρόνια διακυβέρνηση της χώρας από ένα φαύλο δικομματικό καθεστώς,
οι χρόνιες ανισότητες και αδικίες
και, τέλος, η καταστροφική λιτότητα των τελευταίων ετών έχουν απονομιμοποιήσει και έχουν καταστρέψει κάθε έννοια εμπιστοσύνης προς τους θεσμούς, τη Βουλή, τα κόμματα, τα συνδικάτα, ακόμη και προς το Σύνταγμα της χώρας.
Είναι αναγκαίοι λοιπόν νέοι δημοκρατικοί θεσμοί και μετασχηματισμοί των υφιστάμενων που να δημιουργούν εμπιστοσύνη.
Οι μετασχηματισμοί και οι μεταρρυθμίσεις που προτείνουμε εδώ αποτελούν μόνιμο μέρος του συνολικού προγράμματος και συνιστούν μακρόπνοες αλλαγές.
Πρέπει όμως και μπορούν να αρχίσουν τώρα.
Μπορούν σύντομα να αποδώσουν τους πρώτους καρπούς.
Οι μετασχηματισμοί που προτείνουμε μπορούν να ενταχθούν σε τρεις μεγάλες ενότητες. Η πρώτη ενότητα (περιουσιολόγιο, φορολογία) έχει ως στόχο την αύξηση των δημόσιων εσόδων.
Η δεύτερη ενότητα περιλαμβάνει μεταρρυθμίσεις (δημόσια διοίκηση κ.λπ.) που σχετίζονται με την ανταποδοτικότητα των πόρων.
Η τρίτη ενότητα περιγράφει μετασχηματισμούς και μεταρρυθμίσεις που, μαζί με τις προηγούμενες, αποσκοπούν στην αύξηση του παραγόμενου πλούτου, στην ισχυροποίηση της κοινωνίας και της οικονομίας.
(i) Περιουσιολόγιο
Το Σύνταγμα της χώρας μας ορίζει ότι οι Έλληνες πολίτες έχουν ίσα δικαιώματα και υποχρεώσεις (άρθρο 4 §2) και ότι «[…] συνεισφέρουν χωρίς διακρίσεις στα δημόσια βάρη, ανάλογα με τις δυνάμεις τους» (άρθρο 1 §5).
Αυτή η συνταγματική επιταγή έχει κουρελιαστεί από το φαύλο καθεστώς του δικομματισμού, με τη θεσμοθετημένη φοροασυλία των ισχυρών και τη διάχυτη φοροδιαφυγή.
Στο περιουσιολόγιο θα αποτυπώνεται η περιουσία όλων των Ελλήνων υπηκόων στην Ελλάδα και το εξωτερικό, σε όλες τις μορφές κινητού και ακίνητου πλούτου.
Αυτό θα επιτρέψει τη θέσπιση ενός ενιαίου βασικού φόρου, επί του οποίου μπορούν στη συνέχεια να θεσπίζονται εκπτώσεις ή πρόσθετες επιβαρύνσεις με πρόνοια ώστε να αποτρέπεται, σε κάθε περίπτωση, η διπλή φορολόγηση.
Το περιουσιολόγιο θα αποτελέσει την αφετηρία για ένα ριζικά νέο φορολογικό σύστημα, δίκαιο, απλό και αποτελεσματικό.
Στην πλήρη ανάπτυξή του θα επιτρέψει την ουσιαστική φορολογική ανακούφιση των χαμηλόμισθων, των χαμηλοσυνταξιούχων, των μικροϊδιοκτητών, των μικρομετόχων και μικροομολογιούχων, με ταυτόχρονη αύξηση των συνολικών εσόδων του κράτους.
(ii) Η παραοικονομία πρέπει να αντιμετωπιστεί ως «διαρθρωτικό πρόβλημα»
Η λεγόμενη παραοικονομία δεν είναι αποτέλεσμα «χαμηλής φορολογικής συνείδησης».
Κυρίως είναι αποτέλεσμα στρεβλής απάντησης στο πρόβλημα του ανταγωνισμού που αντιμετωπίζουν μικρές επιχειρήσεις και ελεύθεροι επαγγελματίες από τις μεγάλες επιχειρήσεις και τους μονοπωλιακούς ομίλους,
καθώς και συνέπεια της απουσίας κρατικής πολιτικής που να απαντά στα προβλήματα αυτά.
Έτσι η κλοπή φόρων και ασφαλιστικών εισφορών υποκαθιστά συγκριτικά πλεονεκτήματα, εξασφαλίζει την επιβίωση αλλά, σε μερικές περιπτώσεις, και τον αθέμιτο πλουτισμό.
Η παραοικονομία συνεπώς πρέπει να αντιμετωπιστεί, τόσο με εισπρακτικά και άλλα φορολογικά μέτρα όσο και με κλαδικές πολιτικές και προγραμματικές συμφωνίες, με γνώμονα τη στοχευμένη παραγωγική ανασυγκρότηση και την πολιτική αντιμετώπιση των καρτέλ και του αθέμιτου ανταγωνισμού.
Στο πλαίσιο τέτοιων συμφωνιών θα αναλαμβάνονται αμοιβαίες δεσμεύσεις τόσο από το κράτος όσο και από τους φορείς των συγκεκριμένων κλάδων.
(iii) Επανεξέταση όλων των ειδικών φορολογικών καθεστώτων και δημιουργία ενός σύγχρονου φοροεισπρακτικού μηχανισμού
Η επανεξέταση από μηδενική βάση όλων των ειδικών φορολογικών καθεστώτων που θεσπίστηκαν μετά τον Β΄ Παγκόσμιο Πόλεμο αποτελεί μια ακόμη διάσταση της φορολογικής μεταρρύθμισης.
Αυτά τα ειδικά καθεστώτα έχουν καταστήσει το φορολογικό σύστημα διάτρητο και αναποτελεσματικό, γι’ αυτό και πρέπει να καταργηθούν στο πλαίσιο ενός καθολικού φορολογικού συστήματος.
Ο φοροεισπρακτικός μηχανισμός πρέπει να αναμορφωθεί πλήρως, με εκτεταμένη χρήση και ορθολογική αξιοποίηση των πληροφοριακών συστημάτων και τη θέσπιση καταλυτικών μέτρων ενάντια στη διαφθορά.
Επίσης πρέπει να επιδιωχθεί η δημιουργία κέντρων μελετών για θέματα φορολογικής πολιτικής, πάταξης της φοροδιαφυγής και ιδιαίτερα της διεθνοποιημένης φοροδιαφυγής.
(iv) Μεταρρύθμιση της δημόσιας διοίκησης
Αποτελεί τη δεύτερη μεγάλη ιστορική εκκρεμότητα, μετά τη φορολογική μεταρρύθμιση.
Η διοικητική μεταρρύθμιση μπορεί να υλοποιηθεί μόνο ως μια ενδογενής διαδικασία με βάση τις αξίες της αλληλεγγύης, της κοινωνικής δικαιοσύνης, του σεβασμού των δημόσιων αγαθών, και σε άμεση σύνδεση με τις ανάγκες της ελληνικής κοινωνίας.
Σε αυτήν εμπλέκονται το πολιτικό σύστημα, η διοίκηση, η κοινωνία.
Απαιτούνται ταυτόχρονες και συνδυασμένες αλλαγές και στους τρεις τομείς, με στόχο τη διάκριση ανάμεσα στην πολιτική διεύθυνση και τη διοίκηση-διαχείριση.
Μόνο στη βάση μιας τέτοιας συνδυασμένης αλλαγής μπορούν να χτυπηθούν ο κομματισμός, η διαπλοκή, η σπατάλη και η διαφθορά.
Στον νέο «καταμερισμό» έργου, η πολιτική δίνει το όραμα και τις κατευθύνσεις, κάνει τις επιλογές, ανοίγει νέους δρόμους.
Η διοίκηση, μαζί με τους αναγκαίους επιστημονικούς, ερευνητικούς και εκπαιδευτικούς θεσμούς, γίνεται ικανή όχι μόνο να διεκπεραιώνει αλλά και να προτείνει πολιτικές και εναλλακτικά σενάρια, ανάλογα με τις δυνατότητες, τις πολιτικές επιλογές και τις ανάγκες της κοινωνίας.
Μέσω μιας τέτοιας ριζικής μεταρρύθμισης, μπορούν να εισαχθούν στη δημόσια διοίκηση και να αποδώσουν θεσμοί όπως το διπλογραφικό λογιστικό σύστημα, ο προϋπολογισμός προγραμμάτων, τα συστήματα αξιολόγησης και ελέγχου της κοινωνικής αποτελεσματικότητας των δαπανών, ο αναπτυξιακός δημοκρατικός προγραμματισμός, αλλά και οι νέες τεχνολογίες και τα πληροφοριακά συστήματα.
(v) Να καταργηθεί το πελατειακό σύστημα, όρος για να μεταρρυθμίσουμε την πολιτική
Το πολιτικό σύστημα του καθεστωτικού δικομματισμού εδράζεται στη διαπλοκή και ενισχύει μια διάχυτη διαφθορά.
Το σύστημα αυτό και οι δομές του έχουν εισχωρήσει σε όλους τους πόρους της διοίκησης και του κράτους, σε πολλούς τομείς της κοινωνίας.
Οι εκλογές της 6ης Μαΐου 2012 έστειλαν ένα ισχυρό μήνυμα, ότι η ελληνική κοινωνία δεν ανέχεται πλέον αυτό το σύστημα.
Η διάλυση του πελατειακού συστήματος θα είναι αποτέλεσμα συνδυασμένων ενεργειών «από τα κάτω» και «από τα πάνω».
Απαιτεί τη μετάβαση από τον πολίτη-πελάτη, που παθητικά αναθέτει τις τύχες του στην εκάστοτε κυβέρνηση, στο κόμμα ή στην εξουσία γενικότερα, στον ενεργό, δημοκρατικό πολίτη που αισθάνεται και ενεργεί όχι ως μεμονωμένο άτομο αλλά ως μέλος του Δήμου, της κοινωνίας.
Αυτό προϋποθέτει την ανάκτηση της εμπιστοσύνης προς την πολιτική και τους θεσμούς.
Η πρότασή μας, το σχέδιό μας, διεκδικούν όχι μόνο την ψήφο αλλά κυρίως αυτή την εμπιστοσύνη.
Για να αλλάξουμε το κράτος, και από δυνάστης να γίνει υπηρέτης της κοινωνίας.
Για να εφαρμόσουμε παντού αντικειμενικά κριτήρια, διαφανείς διαδικασίες και δημόσιους απολογισμούς, ώστε οι πολίτες να γνωρίζουν και να μπορούν να στηρίζουν και να ελέγχουν.
Αυτή η διαδικασία αποδόμησης, αποσύνθεσης και τελικά διάλυσης του πελατειακού συστήματος, απαιτεί τη συνδρομή της κοινωνίας, της Βουλής, της δικαιοσύνης.
Η δικαιοσύνη πρέπει να ανταποκριθεί στο πάνδημο αίτημα να τιμωρηθούν οι υπεύθυνοι, όσο ψηλά κι αν βρίσκονται, στο πλαίσιο πάντα του Συντάγματος και του κράτους δικαίου.
Η Βουλή πρέπει να καταργήσει τους νόμους που θεσμοθετούν και προστατεύουν τον δικομματισμό, να καθιερώσει την απλή αναλογική και να βάλει τέλος στην πολυνομία, που επιτρέπει την ανομία των ιδιοτελών συμφερόντων.
Η κοινωνία πρέπει να πιέσει για μια πολιτική ζωή δημοκρατική και μια πολιτική αντιπαράθεση με βάση αξίες, αρχές, ιδέες, προγράμματα λύσης στα προβλήματά της.
Με τον τρόπο αυτόν δεν θα διαλυθεί απλώς το πελατειακό σύστημα, αλλά θα μετασχηματιστούν δημοκρατικά το πολιτικό σύστημα και οι όροι της πολιτικής ζωής.
(vi) Νέοι θεσμοί κοινωνικού και εργατικού ελέγχου
Ο ΣΥΡΙΖΑ θα δημιουργήσει τις συνθήκες για να αναδειχθούν και να θεσμοθετηθούν νέες μορφές κοινωνικού ελέγχου.
Η διαφάνεια σε όλες τις αποφάσεις της διοίκησης και η δημόσια λογοδοσία αποτελούν κομβικές προϋποθέσεις του κοινωνικού ελέγχου.
Όλη η διοίκηση και ιδιαίτερα οι φορείς και οι δομές που διαχειρίζονται δημόσιο χρήμα είναι υπόλογοι απέναντι στην κοινωνία και τους φορολογούμενους.
Παράλληλα, πρέπει να αναδειχθούν νέες μορφές αυθεντικής έκφρασης της βούλησης των εργαζομένων και των πολιτών στη βάση της άμεσης δημοκρατίας, μακριά από πελατειακές, κομματικές, εργοδοτικές ή κρατικίστικες λογικές του παρελθόντος, που εξέθρεψε ο καθεστωτικός δικομματισμός.
(vii) Θεσμοθέτηση της αρχής του δημοκρατικού προγραμματισμού και του μακροχρόνιου σχεδιασμού σε όλα τα επίπεδα του κράτους
Στο κράτος και τη διοίκηση πρέπει να οργανωθεί μια «εισβολή» δημοκρατίας, αξιοκρατίας και δημοκρατικού προγραμματισμού στην καθημερινή λειτουργία της.
Επίσης πρέπει να αποκτηθούν γνώσεις και εμπειρίες ώστε να μπορούν να καταρτίζονται εναλλακτικά σχέδια και σενάρια εξέλιξης.
Αυτό προϋποθέτει ένα συνολικότερο σχέδιο μεσοπρόθεσμου χαρακτήρα, ενώ για κρίσιμα προβλήματα απαιτούνται προγράμματα και εστίες γνώσης και μελέτης με μακροχρόνιο ορίζοντα.
Τέτοια προβλήματα, μεταξύ άλλων, είναι:Το ζήτημα του περιβάλλοντος και η αντιμετώπιση των συνεπειών της κλιματικής αλλαγής.
Οι δημογραφικές τάσεις και οι συνέπειες από τη γήρανση του πληθυσμού.
Η διαχείριση των υδάτων και του φυσικού πλούτου, η αντισεισμική θωράκιση.
Ο ενεργειακός σχεδιασμός κ.ά.
Τα σχέδια αυτά πρέπει να γίνονται υπόθεση της Βουλής, της επιστημονικής κοινότητας και της κοινωνίας και να συνοδεύονται από σαφείς πολιτικές.
(viii) Ανασυγκρότηση της οικονομίας: μετασχηματισμός και αναβάθμιση του παραγωγικού συστήματος μαζί με τους εργαζόμενους και την κοινωνία
Για να υπάρξει διατηρήσιμη ανάκαμψη των επενδύσεων και της απασχόλησης, χρειάζεται ένας συνδυασμός μέτρων και δημόσιων πολιτικών και μια αντίστοιχη πολιτική των τραπεζών, που θα συνδυάζουν τη στήριξη και, όπου είναι δυνατό, τη διάσωση της καταρρέουσας παλιάς παραγωγικής βάσης και της αντίστοιχης απασχόλησης με μέτρα και πολιτικές που θα ενθαρρύνουν νέες παραγωγικές δραστηριότητες, με στόχο ένα νέο παραγωγικό σύστημα το οποίο θα περιορίζει την εξάρτηση από τις εισαγωγές και τον εξωτερικό δανεισμό, θα στηρίζει την απασχόληση και θα σέβεται το περιβάλλον.
Μια τέτοια παραγωγική ανασυγκρότηση είναι αλληλένδετη με την ανασυγκρότηση του κράτους, την επαναρύθμιση των εργασιακών σχέσεων, την αναβάθμιση της εργασίας και του ρόλου των εργαζομένων στη λήψη των αποφάσεων, την άμεση κατάργηση των εργασιακών νόμων που αποδυνάμωσαν την ισχύ των συμβάσεων εργασίας και την αποκατάσταση της διαπραγματευτικής δύναμης των εργαζομένων, με την ενίσχυση του ρόλου και την ανάκτηση της αυτονομίας του συνδικαλιστικού κινήματος, έξω από τα παραδοσιακά πελατειακά, κομματικά και εργοδοτικά δίκτυα.
Η μετάβαση σε ένα νέο παραγωγικό υπόδειγμα δεν θα γίνει αυτόματα μέσω των αγορών, αλλά απαιτεί ένα μακρόπνοο, συγκροτημένο σχέδιο.
Στην κατεύθυνση αυτή μπορούν άμεσα να τεθούν σε εφαρμογή πολιτικές και αντίστοιχα προγράμματα άμεσης απόδοσης για τη μείωση της ανεργίας για τους νέους ανέργους, τους άνεργους μηχανικούς και άλλους επιστήμονες, καθώς και κλάδους που, όπως οι οικοδόμοι, πλήττονται ιδιαίτερα από την κρίση.
Μια από τις προτεραιότητες μιας κυβέρνησης των αριστερών και προοδευτικών δυνάμεων θα είναι να ανοίξει ένας ευρύς πολιτικός, κοινωνικός και επιστημονικός διάλογος για το παραγωγικό, το κοινωνικό, το εργασιακό και το οικολογικό πρότυπο που πρέπει να διαμορφώσουμε ως κοινωνία στις δεκαετίες που έρχονται, με στόχο μια κοινωνία δικαιοσύνης και πλήρους απασχόλησης, αλληλεγγύης, με αναβαθμισμένη και ισότιμη θέση στον ευρωπαϊκό και διεθνή καταμερισμό της εργασίας.
Σε έναν κόσμο που αλλάζει δραστικά σε ό,τι αφορά τα επιστημονικά, τα τεχνολογικά και τα γεωστρατηγικά δεδομένα, η διαμόρφωση ενός τέτοιου μακρόπνοου σχεδίου είναι όρος και προϋπόθεση για την αντιμετώπιση των άμεσων, δραματικών σε ορισμένες περιπτώσεις, κοινωνικών προβλημάτων.
Στην κατεύθυνση αυτή εντάσσονται όλες οι μεταρρυθμίσεις και οι μετασχηματισμοί που περιέχονται σε αυτό το πρόγραμμα.
Πέραν αυτών θα απαιτηθεί η ενεργητική συμβολή των εργαζομένων, των τοπικών κοινωνιών και ιδιαίτερα των εργαζομένων μέσα στους θεσμούς του κράτους, καθώς και των επιστημόνων.
Επίσης, μεταξύ άλλων, είναι κεφαλαιώδους σημασίας ο επαναπροσδιορισμός του ρόλου και της συμβολής όλων των μορφών της οικονομίας, δημόσιων επιχειρήσεων, μικρών ιδιωτικών επιχειρήσεων, μεγάλων ιδιωτικών επιχειρήσεων, συνεταιρισμών, μορφών αλληλέγγυας οικονομίας στο πλαίσιο μιας μικτής οικονομίας, για τη σχεδιασμένη και στοχευμένη μετάβαση σε ένα νέο, κοινωνικά δίκαιο και οικολογικά βιώσιμο παραγωγικό σύστημα.
Στις κατευθύνσεις αυτές ο ΣΥΡΙΖΑ έχει επεξεργαστεί και θα καταθέσει ακόμη πιο αναλυτικές και συγκεκριμένες προτάσεις.
(ix) Ο Δημόσιος Τομέας μοχλός ποιοτικής και ποσοτικής αναβάθμισης και ανασυγκρότησης του παραγωγικού συστήματος
Εντατικοποίηση των διαδικασιών για τον εκσυγχρονισμό και την ανασυγκρότηση των δημόσιων επιχειρήσεων και οργανισμών.
Νέο μοντέλο οργάνωσης και διοίκησής τους, το οποίο θα διασφαλίζει την αποτελεσματική και διαφανή λειτουργία τους, την προστασία του δημόσιου συμφέροντος, τη ριζική αντιμετώπιση φαινομένων διαφθοράς, διαπλοκής ή και υποταγής δημόσιων επιχειρήσεων σε ιδιοτελή συμφέροντα.
Ταχεία διερεύνηση των δυνατοτήτων για σύναψη προγραμματικών συνεργασιών ανάμεσα στον δημόσιο τομέα και ιδιωτικές επιχειρήσεις, εγχώριες ή και αλλοδαπές, με στόχο την ανάπτυξη των επιχειρήσεων, την επέκτασή τους σε νέες δραστηριότητες στην Ελλάδα και το εξωτερικό.
(x) Τράπεζες στην υπηρεσία της κοινωνίας, μοχλός ανάπτυξης
Άμεσοι στόχοι του ΣΥΡΙΖΑ στον τομέα των τραπεζών, όπως προκύπτουν από τη συνολικότερη πρότασή μας, είναι:Η με κάθε πρόσφορο τρόπο εγγύηση των καταθέσεων και η ενίσχυση της ρευστότητας των τραπεζών και της οικονομίας.
Η ανακεφαλαιοποίηση των τραπεζών με την έκδοση κοινών μετά ψήφου μετοχών, ώστε να διασφαλιστούν τα συμφέροντα του ελληνικού δημοσίου και των Ελλήνων φορολογουμένων.
Δημόσια ιδιοκτησία και κοινωνικός έλεγχος των τραπεζών που ανακεφαλαιοποιούνται με δημόσιο χρήμα.
Ο διάλογος με τους εμπλεκόμενους φορείς για τη διαμόρφωση αποτελεσματικού συστήματος δημόσιου ελέγχου.
Η αναδιάρθρωση-κούρεμα στο ιδιωτικό χρέος των νοικοκυριών προς τις τράπεζες, με απαγόρευση κατάσχεσης στην πρώτη κατοικία για τα χαμηλά εισοδήματα και αναπροσαρμογή των μηνιαίων δόσεων, ώστε να μην υπερβαίνουν το 30% του μηνιαίου εισοδήματος του οφειλέτη.
Η αναμόρφωση του Τειρεσία, ώστε να ελαφρύνουν τα επιβαρυντικά στοιχεία φυσικών προσώπων και επιχειρήσεων και να υπάρξουν ειδικές ρυθμίσεις με συνυπολογισμό των ειδικών συνθηκών που δημιούργησε η κρίση και η πιστωτική ασφυξία.
Η αναμόρφωση των κριτηρίων και των όρων λειτουργίας των τραπεζών, ώστε αυτές να καταστούν μοχλός ανάπτυξης, στήριξης της πραγματικής οικονομίας και της στοχευμένης παραγωγικής ανασυγκρότησης.
Η ανάπτυξη ολοκληρωμένης δέσμης υπηρεσιών για μικρές επιχειρήσεις, αυτοαπασχολούμενους, αγρότες, νέες παραγωγικές επιχειρήσεις, μορφές συνεταιριστικής και αλληλέγγυας οικονομίας.
(xi) Χωροταξία και κτηματολόγιο παντού
Το αίτημα «χωροταξία παντού» αφορά τη χωροθέτηση κατοικίας, τουρισμού, βιοτεχνικές ζώνες, ανακύκλωση απορριμμάτων, ενεργειακών ανανεώσιμων υποδομών, κτηνοτροφικών, μεταλλευτικών ζωνών, ιχθυοκαλλιεργειών κ.ο.κ., καθώς και την επαναδιάταξη με αυστηρή νομοθεσία της παραθεριστικής και τουριστικής κατοικίας.
Η χωροταξία των πόλεων, μαζί με στροφή στα μικρά έργα, αντί των μεγάλων, θα δώσει οικολογικό και οικονομικό περιεχόμενο σε ένα τεράστιο φάσμα επαγγελμάτων και οικονομικών δραστηριοτήτων, και θα συνεισφέρει στη βιώσιμη ανάπτυξη.
Η χωροθέτηση της ανακύκλωσης των απορριμμάτων και η σχεδιασμένη μετάβαση στις ανανεώσιμες πηγές θα είναι ζωτικό πεδίο κοινωνικής οικονομίας και δημοτικής επιχειρηματικότητας.
Η ιδιωτικοποίηση της Κτηματολόγιο Α.Ε. πρέπει να αποτραπεί.
Αντίθετα πρέπει να επιδιωχθεί η όσο το δυνατόν ταχύτερη ολοκλήρωση της κατάρτισης του κτηματολογίου.
(xii) Μια συνολική στρατηγική για τη χρηματοδότηση της ανάπτυξης και των αναγκών της κοινωνίας
Η ουσιαστική χρεοκοπία της χώρας, η καταστροφή, η απαξίωση, η ανάλωση και η φυγή στο εξωτερικό μεγάλου μέρους της εγχώριας αποταμίευσης και του κινητού πλούτου, καθώς και η βαθιά και παρατεταμένη ύφεση διαμορφώνουν ένα οξύ πρόβλημα χρηματοδότησης της ανάπτυξης και των μελλοντικών αναγκών της κοινωνικής ασφάλισης για τα επόμενα έτη.
Προτεραιότητές μας είναι:η ανακοπή της διαρροής καταθέσεων στο εξωτερικό και η επιστροφή καταθέσεων στο τραπεζικό σύστημα.
η αύξηση των δημόσιων εσόδων μέσω της φορολογικής μεταρρύθμισης, της πάταξης της φοροδιαφυγής, της περιστολής της εισφοροδιαφυγής και της παραοικονομίας.
η υπογραφή συμφωνιών για τη διασφάλιση της φορολόγησης των καταθέσεων στο εξωτερικό μέχρι τη λειτουργία του περιουσιολογίου.
η αναστολή της πληρωμής των τόκων στο πλαίσιο μιας νέας συμφωνίας για το χρέος.
ο επανασχεδιασμός και επιτάχυνση της απορροφητικότητας του ΕΣΠΑ και άλλων ευρωπαϊκών κονδυλίων.
η πλήρης διερεύνηση και αξιοποίηση δυνατοτήτων αναπτυξιακών συνεργασιών με τρίτες χώρες, με την ενεργοποίηση μιας πολυδιάστατης εξωτερικής πολιτικής και με την άσκηση οικονομικής διπλωματίας.
Ε. Τα υπαρκτά εμπόδια και γιατί ο ΣΥΡΙΖΑ είναι η μοναδική δύναμη που μπορεί να τα υπερβεί.
Το άλμα που περιγράφουμε παραπάνω είναι εφικτό, όμως προσκρούει σε συγκεκριμένα εμπόδια:στη σήψη του θεσμοθετημένου δικομματισμού και στη διαπλοκή των καθεστωτικών πολιτικών και οικονομικών δυνάμεων, που στόχο έχουν τον έλεγχο των κοινωνικών εξελίξεων και την αποτροπή αλλαγών που θα θίξουν τα προνόμιά τους.
στην ουσιαστική περιστολή της δημοκρατίας και της εθνικής κυριαρχίας, στην απώλεια της δυνατότητας προσδιορισμού των στόχων και των μέσων πολιτικής.
στην ανεξέλεγκτη ύφεση, την υποτιμητική κερδοσκοπία, τον φόβο και τη διάχυτη ανασφάλεια ως προς το μέλλον και τις προοπτικές.
Με τα εμπόδια αυτά όμως μόνο ένας νέος συνασπισμός κοινωνικών και πολιτικών δυνάμεων, όπως αυτός που προτείνει ο ΣΥΡΙΖΑ, μπορεί να συγκρουστεί και να τα υπερβεί.
– Γιατί μόνο με τις διαχρονικές αξίες της Αριστεράς για αλληλεγγύη, δικαιοσύνη, ισότητα, ελευθερία, μπορούμε να εμπνεύσουμε μια άνοιξη ελπίδας και να ανοίξουμε μια νέα προοπτική.
– Γιατί ο ΣΥΡΙΖΑ είναι η Αριστερά των εργαζομένων, των μη προνομιούχων, των νέων γενεών, των κοινωνικών δυνάμεων για τις οποίες οι αλλαγές και οι μετασχηματισμοί είναι ζωτική ανάγκη.
– Γιατί η Αριστερά είναι μια δύναμη μετασχηματισμού της κοινωνίας και όχι απλώς διαχείρισης της συγκυρίας.
Θέλουμε το κράτος όχι ως λάφυρο, όπως τα κόμματα του καθεστωτικού δικομματισμού, αλλά ως μοχλό μετασχηματισμού της κοινωνίας. Γι’ αυτό πρέπει να μετασχηματίσουμε το ίδιο το κράτος.
– Γιατί μόνο η Αριστερά μπορεί να στηρίξει μια νέα κουλτούρα ενεργητικής συμμετοχής, αγωνιστικής στάσης ενάντια σε λογικές που θέλουν τον πολίτη «πελάτη», σε λογικές «ανάθεσης» που θέλουν τον πολίτη παθητικό θεατή των εξελίξεων.
– Γιατί μόνο ο ΣΥΡΙΖΑ διαθέτει ένα σχέδιο εναλλακτικό προς εκείνο του Μνημονίου, που διανοίγει την προοπτική για δίκαιη και βιώσιμη δημοσιονομική εξυγίανση, οικονομική ανασυγκρότηση, μετασχηματισμό του κράτους και της ίδιας της πολιτικής.
Αυτό το εναλλακτικό μας σχέδιο είναι που καλούμε τον ελληνικό λαό να του δώσει ακόμη μεγαλύτερη ισχύ και διεθνή φωνή με την ψήφο του στις 17 του Ιούνη.
Διότι πιστεύουμε ακράδαντα ότι υπάρχει διέξοδος, υπάρχει ελπίδα.
Με το εναλλακτικό σχέδιο του ΣΥΡΙΖΑ
Με τον ΣΥΡΙΖΑ ισχυρό
Με την κοινωνία στο προσκήνιο
Με έναν νέο κοινωνικό και πολιτικό συνασπισμό εξουσίας
Παράρτημα 1 Κατευθύνσεις για την άμεση υλική ανακούφιση των πιο αδύναμων
Τα παρακάτω μέτρα είναι ενδεικτικά. Συμπληρώνονται με μέτρα κοινωνικής πολιτικής που αναπτύσσονται σε σχετικό κεφάλαιο.
Τα μέτρα αυτά, και άλλα συναφή, πέραν της άμεσης ανακούφισης των φτωχών στρωμάτων και των νεόπτωχων, συμβάλλουν και στη σταθεροποίηση της ανάκαμψης της οικονομίας.
(1) Θα επιδιωχθεί μέσα από αναδιαπραγμάτευση, όσο διαρκεί η προσπάθεια δημοσιονομικής προσαρμογής, μέρος των πόρων του ΕΣΠΑ να διατεθεί για τη χρηματοδότηση ενός ειδικού προγράμματος καταπολέμησης της ακραίας φτώχειας, με τη θεσμοθέτηση ενός ελάχιστου εγγυημένου επιπέδου διαβίωσης, την εξασφάλιση στέγης και διατροφής στους αστέγους και ένα ειδικό επίδομα στα νοικοκυριά των οποίων κανένα μέλος δεν έχει εργασία ή άλλο επαρκές εισόδημα.
(2) Επαναφορά του κατώτατου μισθού στα προηγούμενα επίπεδα και επέκταση του επιδόματος ανεργίας.
(3) Μέτρα άμεσης φορολογικής ανακούφισης (χαράτσι κ.λπ.) για την πρώτη κατοικία, τους ανέργους και όσους ζουν κοντά στο όριο της φτώχειας.
(4) Μέτρα πιστωτικής πολιτικής με ρύθμιση δανείων, όπως προβλέπει η σχετική πρότασή μας.
(5) Εξασφάλιση της πρόσβασης σε υπηρεσίες υγείας, εκπαίδευσης, σε μέσα μαζικής μεταφοράς και σε άλλα δημόσια αγαθά.
(6) Μέτρα και πολιτικές κατά της ακρίβειας.
(7) Επανασχεδιασμός των προγραμμάτων στήριξης νέων αγροτών, καθώς και των προγραμμάτων απασχόλησης, ώστε να μεγιστοποιηθεί η κοινωνική αποτελεσματικότητά τους.
(8) Ενθάρρυνση μορφών αλληλέγγυας οικονομίας.
(9) Δυνατότητα λειτουργίας ή επαναλειτουργίας κλειστών ή υπό χρεοκοπία επιχειρήσεων από τους ίδιους τους εργαζομένους, μέσα από συνεταιρισμούς ή άλλες συλλογικές νομικές μορφές.
(10) Ενθάρρυνση μορφών άμεσου εμπορίου ανάμεσα σε παραγωγούς και καταναλωτές.
(11) Δημιουργία μιας μόνιμης διακομματικής επιτροπής στη Βουλή, η οποία θα επεξεργαστεί μια ολοκληρωμένη πολιτική για την καταπολέμηση της φτώχειας σε μεσο-μακροπρόθεσμη βάση.
Παράρτημα 2 Το νέο πλαίσιο για δίκαιη και βιώσιμη δημοσιονομική σταθεροποίηση
Βασική αιτία της δημοσιονομικής κρίσης της Ελλάδας είναι η ανυπαρξία ενός κρατικού μηχανισμού που να διατηρεί τη σχετική αυτονομία του απέναντι στα ιδιωτικά οικονομικά συμφέροντα.
Αυτή η πολιτική αδυναμία έχει μετατρέψει τον κρατικό προϋπολογισμό σε μηχανισμό συναλλαγής που εξασφαλίζει τη συστηματική χρηματοδότηση συγκεκριμένων ιδιωτικών συμφερόντων, τα οποία ταυτόχρονα απολαμβάνουν ευνοϊκό καθεστώς φορολογικής ασυλίας.
Όσο διατηρείται αυτό το σύστημα οικονομικής και πολιτικής συναλλαγής, είναι αδύνατον να επιλυθεί το δημοσιονομικό πρόβλημα.
Η κυβέρνηση της Αριστεράς σκοπεύει να ανατρέψει αυτό το σύστημα διαπλοκής και να πετύχει τη δημοσιονομική σταθεροποίηση με ριζικά αντίθετο ταξικό προσανατολισμό.
ΔαπάνεςΑφετηρία μας είναι η θέση ότι οι δημόσιες δαπάνες πρέπει να προσφέρουν ένα επίπεδο λειτουργικής επάρκειας του κρατικού μηχανισμού, παροχής δημόσιων αγαθών και κοινωνικής πρόνοιας που να εγγυώνται την αξιοπρεπή διαβίωση των πολιτών, καθώς και χρηματοδότησης των δημόσιων επενδύσεων ώστε να εξασφαλίζεται η μακροχρόνια βιωσιμότητα της χώρας.
Εκτιμούμε ότι, για να ανταποκριθεί στα παραπάνω, το ύψος των πρωτογενών δαπανών δεν μπορεί να μειωθεί περαιτέρω, αλλά πρέπει να σταθεροποιηθεί μεταξύ του 43% και του 46% του ΑΕΠ (δηλαδή με ελάχιστο τα σημερινά επίπεδα και μέγιστο τον μέσο όρο της ευρωζώνης).
Όμως το πρόβλημα των δαπανών δεν είναι μόνο το ύψος τους αλλά και η ποιότητά τους.
Οι υπηρεσίες που τελικά προσφέρονται στον πολίτη είναι δυσανάλογα χαμηλές σε σχέση με τους πόρους που δαπανώνται.
Αυτό οφείλεται στις διασυνδέσεις επιχειρηματικών συμφερόντων με τις κρατικές δαπάνες, που καθιστούν βασικούς τομείς, όπως η υγεία, τα δημόσια έργα, τα επενδυτικά κίνητρα, οι μελέτες, οι υπεργολαβίες υπηρεσιών και πληθώρα άλλων δραστηριοτήτων, δέσμιους μιας εξαιρετικά δαπανηρής και αναποτελεσματικής χρήσης των δημόσιων πόρων.
Συνεπώς προκύπτει ζήτημα ανακατανομής και προσανατολισμού των δημόσιων πόρων σε χρήσεις περισσότερο αποτελεσματικές, οικονομικά και κοινωνικά.
Ενδεικτικά μέτρα• Άμεσο πάγωμα των μειώσεων σε κοινωνικές δαπάνες, μισθούς και συντάξεις, ώστε να σταματήσει η περιθωριοποίηση των χαμηλών εισοδημάτων και η υποβάθμιση των μεσαίων.
• Ριζική επανεξέταση και ανακατανομή των δημόσιων δαπανών. Εξοικονόμηση και εξορθολογισμός σε τομείς όπως η επικάλυψη υπηρεσιών, η σπατάλη πόρων, οι δαπάνες χωρίς κοινωνική αποτελεσματικότητα.
Οι πόροι που θα εξοικονομηθούν θα βελτιώσουν την ποιότητα των παρεχόμενων δημόσιων αγαθών και υπηρεσιών και θα διοχετεύονται σε τομείς με μεγάλη υστέρηση, όπως η υγεία και η επιστημονική έρευνα.
• Λειτουργία και ενίσχυση της κεντρικής αρχής κρατικών προμηθειών, που θα ελέγχει την κοστολόγηση των αγαθών και υπηρεσιών που αγοράζει το κράτος από τον ιδιωτικό τομέα.
• Εφαρμογή και επέκταση των ρυθμίσεων που εξυπηρετούν τον άμεσο έλεγχο των δαπανών, όπως η διαύγεια, η ηλεκτρονική συνταγογράφηση και το πληροφοριακό σύστημα παρακολούθησης του συνόλου των δημόσιων δαπανών.
ΈσοδαΗ σταθεροποίηση των δαπανών θα πρέπει να καλυφθεί από την αύξηση των δημόσιων εσόδων, που υστερούν σημαντικά από τον μέσο όρο της ευρωζώνης (41% του ΑΕΠ έναντι 45%).
Η προσαρμογή που προτείνουμε θα προέλθει από τη φορολόγηση του πλούτου και των υψηλών εισοδημάτων, με στόχο την αύξηση των εσόδων από άμεσους φόρους στα μέσα ευρωπαϊκά επίπεδα (+4% του ΑΕΠ) σε ορίζοντα τετραετίας (1% του ΑΕΠ κάθε χρόνο) μέσα από μια ριζική μεταρρύθμιση του φορολογικού συστήματος, ώστε να εντοπίζεται το εισόδημα και η περιουσία κάθε πολίτη και να κατανέμεται δίκαια το φορολογικό βάρος.
Η ανάγκη ριζικής μεταρρύθμισης του φορολογικού συστήματος προκύπτει από τη διαπίστωση ότι η χαμηλή είσπραξη εσόδων οφείλεται στον σχεδιασμό και τις συνεχείς τροποποιήσεις του υπάρχοντος φορολογικού συστήματος, το οποίο όσο πιο περίπλοκο γίνεται τόσο λιγότερο αποτελεσματικό καταλήγει να είναι.
Η βασική του αποτυχία είναι η αδυναμία φορολόγησης του πλούτου και των υψηλών εισοδημάτων (τα έσοδα από άμεσους φόρους είναι μόλις 8,3% του ΑΕΠ στην Ελλάδα έναντι 11,8% στην ευρωζώνη).
Αυτό οφείλεται στην εκτεταμένη φοροδιαφυγή, καθώς και στο πλέγμα φοροαπαλλαγών και ευνοϊκών καθεστώτων που αφήνουν αλώβητα τα στρώματα με τη μεγαλύτερη φοροδοτική ικανότητα.
Συνεπώς, αυτό που απαιτείται είναι ένα απλό και λειτουργικό φορολογικό σύστημα που θα δίνει τα σωστά κίνητρα, θα μπορεί να ελέγχεται η τήρησή του και θα εξασφαλίζει τη δίκαιη κατανομή των βαρών στο σύνολο των πολιτών.
Ενδεικτικά μέτρα• Αλλαγή των φορολογικών συντελεστών και της κλίμακας των εισοδημάτων φυσικών και νομικών προσώπων (στα μέσα ευρωπαϊκά επίπεδα), ώστε να επιτευχθεί αύξηση των εσόδων με ελάφρυνση των φτωχότερων και επιβάρυνση των πλουσιότερων.
• Σταδιακή μείωση συντελεστών ΦΠΑ και ελαχιστοποίησή τους στα βασικά είδη πρώτης ανάγκης (ψωμί, γάλα κ.λπ.). Αυτό και το προηγούμενο μέτρο θα έχουν θετικό πολλαπλασιαστικό αποτέλεσμα στην εγχώρια ζήτηση, λόγω της υψηλότερης ροπής προς κατανάλωση των χαμηλότερων εισοδηματικών στρωμάτων.
• Εκσυγχρονισμός και στελέχωση των εφοριών με ειδικευμένο προσωπικό και ενίσχυση του πληροφοριακού συστήματος για έλεγχο, διασταύρωση και διαχρονική παρακολούθηση της φορολογικής βάσης.
Υλοποίηση πλήρους και καθολικού περιουσιολογίου, όπου θα αποτυπώνεται η περιουσία όλων των Ελλήνων υπηκόων στην Ελλάδα και στο εξωτερικό, σε όλες τις μορφές κινητού και ακίνητου πλούτου.
Επανεξέταση όλων των ειδικών φορολογικών καθεστώτων και αντιμετώπιση της παραοικονομίας.
Το μέγεθος του δημόσιου τομέα που προκύπτει από τα παραπάνω είναι της τάξης του 45% του ΑΕΠ, ποσοστό που βρίσκεται κοντά στον μέσο όρο της ευρωζώνης και θεωρούμε ότι ανταποκρίνεται στην παροχή των απαραίτητων δημόσιων αγαθών και στις φοροδοτικές ικανότητες της ιδιωτικής οικονομίας.
Για όσο διαρκεί η κρίση και μέχρι να επιτευχθεί αυτή η σταθεροποίηση, θα ακολουθήσουμε έναν δημοσιονομικό κανόνα ειδικού σκοπού, που στοχεύει σε ισοσκελισμένο πρωτογενές αποτέλεσμα του τακτικού προϋπολογισμού (δηλαδή χωρίς τις πληρωμές τόκων και τις δημόσιες επενδύσεις – το 2011 υπήρχε έλλειμμα μόλις 1,3 δισ.).
Ο κανόνας αυτός προκύπτει από τη διαπίστωση ότι αποτελεί όρο βιωσιμότητας μια νέα αναδιαπραγμάτευση του δημοσίου χρέους και των τόκων αποπληρωμής του, καθώς και ότι υπάρχει επείγουσα ανάγκη για χρηματοδοτική ενίσχυση των δημόσιων επενδύσεων που μπορούν να πετύχουν την επανεκκίνηση της οικονομίας, αυξάνοντας παράλληλα το απόθεμα φυσικού κεφαλαίου και την παραγωγικότητα.
Παράρτημα 3 Πόροι για τη χρηματοδότηση της ελληνικής οικονομίας
Η ελληνική οικονομία έχει περιέλθει σε ένα αδιέξοδο χρηματοδότησης της ανάπτυξης, με αποτέλεσμα, υπό την παρούσα πολιτική, η ύφεση να επιδεινώνεται, τα εισοδήματα να μειώνονται και η ανεργία να προσεγγίζει δραματικά ύψη.
Η εξεύρεση πόρων ρευστότητας για τη χρηματοδότηση της ανάπτυξης και των κοινωνικών αναγκών είναι προτεραιότητα για την κυβέρνηση της Αριστεράς. Για τη χρηματοδότηση μπορούμε να διακρίνουμε τις εσωτερικές και τις εξωτερικές πηγές.
Εσωτερικές πηγέςΑνεξάρτητα από τις δυσκολίες της συγκυρίας, βασικός προσανατολισμός του ΣΥΡΙΖΑ είναι η ανεύρεση πόρων από την εσωτερική χρηματοδότηση.
Πιο συγκεκριμένα: Δημιουργία όρων για την επιστροφή καταθέσεων και τη σταθερότητα του χρηματοπιστωτικού συστήματος.
Το πρόγραμμα του ΣΥΡΙΖΑ αποσκοπεί στη δημιουργία των απαραίτητων όρων για τη σταθερότητα του χρηματοπιστωτικού συστήματος και την ασφάλεια των καταθέσεων.
Για αυτό απαραίτητοι άξονες είναι:Η αντιστροφή των πολιτικών της οικονομικής καταστροφής και της κοινωνικής αποδόμησης, ώστε να δημιουργηθεί θετικό οικονομικό κλίμα και να συμβάλει στην επιστροφή των καταθέσεων.
Η ανακεφαλαιοποίηση τραπεζών με δημόσιο έλεγχο, έτσι ώστε και να εξασφαλιστεί η κεφαλαιακή επάρκεια των τραπεζών, αλλά και να γίνει αυτό με όρους που θα διασφαλίζουν τα συμφέροντα της κοινωνίας.
Η κυβέρνηση της Αριστεράς θα αναλάβει πρωτοβουλία για τη δημιουργία ενός πανευρωπαϊκού μηχανισμού προστασίας των καταθέσεων, που θα αποτελεί σημαντικό μοχλό για την ανάκαμψη της εμπιστοσύνης των καταθετών.
Αύξηση πόρων μέσω της μεταρρύθμισης του φορολογικού συστήματος για μια αναπτυξιακή αναδιανομή του πλούτου.
Μέσω της ριζικής μεταρρύθμισης του φορολογικού συστήματος, με τρόπο κοινωνικά δίκαιο και οικονομικά αποδοτικό, θα επιτευχθεί η αύξηση των εσόδων, τα οποία θα αποτελέσουν και πόρους χρηματοδότησης της οικονομίας.
Σε αυτό αποσκοπούν οι προτάσεις μας, που συγκροτούν μια μεγάλη φορολογική μεταρρύθμιση.
Πάταξη της εισφοροδιαφυγής και περιστολή της παραοικονομίας
Μια από τις πιο σημαντικές απώλειες πόρων της ελληνικής οικονομίας προέρχεται από τη φοροδιαφυγή και την εισφοροδιαφυγή, λόγω της εξάπλωσης του φαινομένου της παραοικονομίας και της μαύρης και ανασφάλιστης εργασίας.
Τα ελλείμματα αυτά διογκώνονται λόγω της ύφεσης και της εκρηκτικής ανεργίας οι οποίες συνεπάγονται επιπλέον απώλεια πόρων.
Η αντιμετώπιση των προβλημάτων αυτών συνιστά προτεραιότητα σύμφωνα με τα μέτρα που εκτίθενται στα σχετικά κεφάλαια.
Αξιοποίηση ορυκτού πλούτου και υδρογονανθράκων
Η εκμετάλλευση του ορυκτού πλούτου και των υδρογονανθράκων, με σεβασμό στο φυσικό περιβάλλον και τις τοπικές κοινωνίες, μέσω αναπτυξιακών κοινοπραξιών ή άλλων πρόσφορων σχημάτων, μπορεί να αποτελέσει πηγή εσόδων και βάση για τη χρηματοδότηση της οικονομίας.
Σε αυτή την κατεύθυνση είναι στρατηγικής σημασίας η εκπόνηση εθνικής στρατηγικής για την αξιοποίηση του φυσικού και ορυκτού πλούτου με όρους δημόσιου συμφέροντος, η ενίσχυση του ρόλου του Δημοσίου στα ΕΛΠΕ και τη ΔΕΠΑ, καθώς και η αναβάθμιση του ΙΓΜΕ, σε αντιδιαστολή με τη σημερινή απαξίωσή του.
Ταμείο εθνικού πλούτου και κοινωνικής ασφάλισης
Όλα τα δικαιώματα επί του φυσικού και του ορυκτού πλούτου της χώρας, περιλαμβανομένων και των πιθανών κοιτασμάτων υδρογονανθράκων, εφόσον αποδειχθούν οικονομικά εκμεταλλεύσιμα, καθώς και όλη η εμπορεύσιμη κινητή και ακίνητη περιουσία του κράτους, μεταφέρονται σε ειδικό, αποκλειστικά δημόσιο ταμείο που δημιουργείται για τον σκοπό αυτόν.
Οι πόροι του ταμείου κατά προτεραιότητα θα καλύπτουν μελλοντικές ανάγκες της κοινωνικής ασφάλισης.
Υπογραφή διμερούς συμφωνίας με την Ελβετία και άλλες χώρες για φορολόγηση καταθέσεων Ελλήνων πολιτών.
Είναι γνωστό πως στις τράπεζες της Ελβετίας και άλλων χωρών λιμνάζουν ελληνικές καταθέσεις πολλών δισεκατομμυρίων, οι οποίες δεν έχουν φορολογηθεί.
Εδώ και πάρα πολύ καιρό, ο κ. Βενιζέλος είχε υποσχεθεί ότι θα προχωρήσει σε διμερή συμφωνία με την Ελβετία, αλλά μάλλον δεν είχε την πολιτική βούληση.
Για την κυβέρνηση της Αριστεράς μια τέτοια συμφωνία αποτελεί προτεραιότητα, έτσι ώστε να δοθούν τα ονόματα των Ελλήνων καταθετών για να διασταυρωθεί το πόθεν έσχες, να φορολογηθεί αναδρομικά ο συσσωρευμένος πλούτος, αλλά και να επιβληθεί η ανάλογη φορολογία επί των τόκων των καταθέσεων.
Αναστολή αποπληρωμής τόκων
Αυτό αποτελεί μια πάγια θέση του ΣΥΡΙΖΑ-ΕΚΜ μέσω της οποίας θα απελευθερωθούν δεκάδες δισεκατομμύρια, τα οποία, αντί να κατευθύνονται στους δανειστές, θα χρησιμοποιηθούν για την κάλυψη των χρηματοδοτικών αναγκών της οικονομίας.
Το χρονικό διάστημα αυτής της αναστολής –που θα είναι προϊόν διαπραγμάτευσης– θα εξαρτηθεί από την κατάσταση της ελληνικής οικονομίας.
Επιπλέον, στο πλαίσιο της διαπραγμάτευσης του δημόσιου χρέους, σημαντική ανακούφιση θα αποτελέσει η σύνδεση του επιτοκίου, μετά τη λήξη της αναστολής αποπληρωμής τόκων, με μια ρήτρα μεγέθυνσης της ελληνικής οικονομίας και απασχόλησης.
Εξωτερική χρηματοδότηση
Επανασχεδιασμός του ΕΣΠΑ και αύξηση της απορροφητικότητάς του.
Ευρωπαϊκό πρόγραμμα χρηματοδότησης επενδύσεων στις χώρες-μέλη της Ε.Ε. για την αντιμετώπιση της ύφεσης.
Η Ελλάδα, όπως και οι άλλες χώρες της Ευρωζώνης που αντιμετωπίζουν προβλήματα ρευστότητας, πρέπει να ενισχυθούν είτε με άτοκη χρηματοδότηση από την Ευρωπαϊκή Τράπεζα Επενδύσεων είτε με εναλλακτικούς τρόπους χρηματοδότησης στο πλαίσιο της Ευρωπαϊκής Ένωσης, λαμβάνοντας υπόψη ένα στρατηγικό σχεδιασμό κλαδικής διάρθρωσης της ελληνικής οικονομίας αλλά και τις κοινωνικές ανάγκες που θα πρέπει να καλύπτουν οι χρηματοδοτούμενες επενδύσεις, για να είναι αποδοτικές.
Συμπληρωματικά, τα ευρωομόλογα μπορούν να αποτελέσουν ένα εργαλείο συγχρηματοδότησης της ελληνικής οικονομίας.
Αναπτυξιακές συνεργασίες με τρίτες χώρες.
Ανάπτυξη ισότιμων σχέσεων με άλλες χώρες στο πλαίσιο της ανάπτυξης της οικονομικής διπλωματίας.
Η κυβέρνηση της Αριστεράς θα διεκδικήσει να αναπτυχθούν ισότιμες σχέσεις και με άλλες χώρες εκτός Ευρωπαϊκής Ένωσης που θα είχαν τη διάθεση να συμβάλουν στην ανάπτυξη της ελληνικής οικονομίας.
Ισχυρές δυνατότητες για αναπτυξιακές συνεργασίες φαίνεται να υπάρχουν με τη Ρωσία, την Κίνα, χώρες του αραβικού κόσμου και άλλες χώρες.
Ένα πρώτο βήμα προς αυτή την κατεύθυνση θα είναι η εξακρίβωση ακριβώς των εν λόγω δυνατοτήτων.
ΚΟΙΝΩΝΙΚΑ ΚΑΙ ΕΡΓΑΣΙΑΚΑ ΘΕΜΑΤΑ
Θεμελιώδης προϋπόθεση για να ανασάνει η χώρα είναι η κατάργηση και ακύρωση των μνημονίων λεηλασίας και κατεδάφισης και η χάραξη μιας νέας πορείας προοδευτικής πολιτικής ανατροπής, προοδευτικής διεξόδου και ανασυγκρότησης της χώρας.
Η κατάργηση και ακύρωση των Μνημονίων στο πλαίσιο μιας νέας πολιτικής προοδευτικής ανασυγκρότησης δεν είναι απλώς μια θετική πολιτική επιλογή, αλλά αίτημα και ανάγκη για την επιβίωση του ελληνικού λαού, αίτημα και ανάγκη για την επιβίωση του τόπου και την προοπτική της ελληνικής νεολαίας.
Το μεγαλοαστικό πολιτικό και οικονομικό κατεστημένο της χώρας και ειδικότερα οι ηγεσίες ΠΑΣΟΚ και ΝΔ, δεν αφήνουν πίσω τους απλώς καμένη γη αλλά κάτι πολύ χειρότερο και τραγικότερο.
Αφήνουν πίσω τους μια ρημαγμένη και κατεστραμμένη χώρα, η οποία δεν βρίσκεται πλέον στο χείλος αλλά κυριολεκτικά κατρακυλά στην άβυσσο.
Τα δημόσια ταμεία όχι απλώς είναι άδεια, αλλά και το δημόσιο δεν θα μπορεί να καλύψει μετεκλογικά πελώριες μαύρες τρύπες και στοιχειώδεις υποχρεώσεις του.
Το έργο της εξόδου της χώρας από τη σημερινή κρίση και της ανόρθωσής της, υπό αυτές τις συνθήκες, είναι κάτι παραπάνω από τιτάνιο και απαιτεί την αντοχή, τη δύναμη, την υπομονή, την επιμονή, την ενότητα και τους αγώνες του ελληνικού λαού.
Ο ΣΥΡΙΖΑ δεν είναι ένα αστικό κόμμα που τάζει παροχές, δίνει πελατειακές υποσχέσεις και εξαγγέλλει ρουσφετολογικές εξυπηρετήσεις.
Ο ΣΥΡΙΖΑ πολύ περισσότερο δεν υποδεικνύει και δεν υπόσχεται έναν εύκολο και ανθόσπαρτο δρόμο προς την έξοδο από την κρίση.
Ο δρόμος της χώρας για μια θετική ανορθωτική διέξοδο είναι ανηφορικός και προϋποθέτει σκληρή προσπάθεια, υπεύθυνη και σοβαρή δουλειά από όλους, η οποία για να καταστεί δυνατή, απαιτεί πρώτα απ’ όλα πολιτικές που θα έχουν στο κέντρο και τον πυρήνα τους την κοινωνική δικαιοσύνη.
Οι κυρίαρχες άγριες νεοφιλελεύθερες επιλογές και ειδικότερα οι επιλογές των μνημονίων τα τελευταία χρόνια συσσώρευσαν γύρω μας κοινωνικά ερείπια και ένα έρημο κοινωνικό τοπίο.
Οδήγησαν σε κατάρρευση τους μισθούς και τις συντάξεις.
Έφεραν τη διάλυση και την αποσύνθεση στις εργασιακές σχέσεις.
Εκτίναξαν σε πρωτοφανή εφιαλτικά ιστορικά ύψη την ανεργία, ιδιαίτερα ανάμεσα στους νέους και τις γυναίκες.
Προκάλεσαν τεράστιες ζώνες ανασφάλειας, φτώχειας, απελπισίας και εξαθλίωσης.
Οι εκάστοτε ηγεσίες του ΠΑΣΟΚ και της ΝΔ έχουν ασελγήσει βάναυσα σε βάρος του τόπου και του ελληνικού λαού.
Οι ευθύνες τους είναι κάτι παραπάνω από εγκληματικές και πρέπει να αποδοθούν στο ακέραιο.
Στη χώρα αυτή τη στιγμή βασιλεύει το κοινωνικό και εργασιακό χάος. Κυριαρχεί ένας νέος κοινωνικός και εργασιακός μεσαίωνας.
Η χώρα, εφόσον συνεχιστούν οι μνημονιακές συνταγές, οδεύει ολοταχώς σε μισθούς Βουλγαρίας με τιμές Γερμανίας,
ενώ οι κοινωνικές υπηρεσίες και οι εργασιακές σχέσεις θα προσομοιάζουν με τριτοκοσμικές χώρες.
Μια κυβέρνηση της Αριστεράς που θα ενώσει τον ελληνικό λαό σε μια μεγάλη προοδευτική αναγεννητική προσπάθεια είναι η μόνη που μπορεί αυτή την ώρα να ανακόψει τον εργασιακό και κοινωνικό κατήφορο και να θέσει τις βάσεις για την εργασιακή και κοινωνική ανόρθωση της χώρας, στο πλαίσιο μιας νέας προοδευτικής πορείας με στρατηγικό σοσιαλιστικό ορίζοντα.
Στρατηγικός στόχος μας είναι η εξάλειψη της ανεργίας και η πλήρης απασχόληση για όλους και όλες.
Στρατηγικός στόχος μας είναι η πλήρης, σταθερή, ασφαλισμένη, ποιοτική και ανθρώπινα αμειβόμενη εργασία, στην προοπτική της κατάργησης της εκμετάλλευσης ανθρώπου από άνθρωπο.
Στρατηγική μας είναι ένα δημόσιο, καθολικό, αναβαθμισμένο, αναδιανεμητικό και καθολικό σύστημα κοινωνικής ασφάλισης που θα παρέχει ανθρώπινες συντάξεις και ανθρώπινες υψηλού επιπέδου υπηρεσίες υγειονομικής περίθαλψης.
Στρατηγική μας επιδίωξη είναι η πλήρης εξάλειψη της φτώχειας και της ανέχειας, η κοινωνική δικαιοσύνη και η ανάπτυξη ενός καθολικού δημόσιου συστήματος δωρεάν και υψηλού επιπέδου κοινωνικών υπηρεσιών για όλους και όλες, και πρώτα απ’ όλα στους τομείς της υγείας και της παιδείας.
Στρατηγική μας επιδίωξη είναι η πολιτιστική άνθηση της χώρας, με την ανάδειξη της πολιτιστικής μας κληρονομιάς και τη στήριξη της σύγχρονης πολιτιστικής δημιουργίας.
Στο πλαίσιο αυτών των θεμελιωδών στρατηγικών επιδιώξεών μας, μια κυβέρνηση της Αριστεράς θα προχωρήσει σε ένα πρόγραμμα άμεσων μέτρων σε όλους αυτούς τους τομείς.
Τα άμεσα αυτά μέτρα που προτείνουμε παρακάτω χωρίς να συνιστούν πλήρες άμεσο πρόγραμμα, η επεξεργασία του οποίου συνεχίζεται, δίνουν μια πρώτη εικόνα των άμεσων παρεμβάσεων και της κατεύθυνσης της κυβέρνησης της Αριστεράς.
Μια κυβέρνηση της Αριστεράς με τη συμμετοχή του ΣΥΡΙΖΑ-ΕΚΜ, στηριγμένη στην ενότητα του λαού και τους αγώνες του·
στηριγμένη σε μια πλατιά εργατική λαϊκή συμμαχία στις πόλεις και την ύπαιθρο·
στηριγμένη, επίσης, στην αλληλεγγύη των αριστερών δυνάμεων, των εργαζόμενων και των λαών της Ευρώπης, θα προχωρήσει σε ένα πρόγραμμα άμεσων μέτρων στο πλαίσιο των στρατηγικών της επιδιώξεων.
Πυρήνας της κοινωνικά βάρβαρης μνημονιακής επιχείρησης αναδιανομής του πλούτου υπέρ των δυνάμεων του κεφαλαίου υπήρξε η πλήρης απορύθμιση των εργασιακών σχέσεων και η κατεδάφιση των μισθών, προκειμένου οι εργαζόμενοι να οδηγηθούν στα όρια της απόλυτης εξαθλίωσης και να εκτιναχθεί η κερδοφορία των πολύ μεγάλων επιχειρήσεων και των πολυεθνικών εταιρικών ομίλων.
Οι καταστροφικές για τον τόπο κυβερνήσεις των Γ. Παπανδρέου και των συνεταίρων ΠΑΣΟΚ-ΝΔ, έχουν οδηγήσει στον Καιάδα της ανεργίας 1,5 εκατομμύριο συμπατριώτες μας.
Περισσότεροι από έναν στους δύο νέους και νέες δεν έχουν δουλειά, εκατοντάδες χιλιάδες εργαζόμενοι δουλεύουν απλήρωτοι, περίπου ο ένας στους δύο εργαζομένους εργάζεται με σχέση εκ περιτροπής ή μερικής απασχόλησης και ο ένας στους τρεις εργαζόμενους είναι ανασφάλιστος!
Τα ποσοστά ανεργίας (21,7%) που ανακοίνωσε η ΕΛΣΤΑΤ για τον Φεβρουάριο του 2012 έχουν σπάσει στη χώρα μας όλα τα ιστορικά ρεκόρ.
Το 53,8% στους νέους μέχρι 24 χρονών είναι άνεργοι και συντηρούνται από τους γονείς τους, ενώ οι μακροχρόνια άνεργοι αποτελούν πλέον το 54,6% του συνόλου των ανέργων.
Η πραγματική όμως ανεργία είναι πολύ μεγαλύτερη από αυτήν που ανακοινώνει η ΕΛΣΤΑΤ.
Σύμφωνα με εκτιμήσεις του Ινστιτούτου Εργασίας της ΓΣΕΕ, θα κινηθεί μέσα στο 2012 πάνω από το 26% (1.500.000 άνεργοι), με κύρια θύματα τους νέους και τις γυναίκες.
Τα βασικά «εργαλεία» του σφαγιασμού των εργασιακών δικαιωμάτων και μισθών είναι τα εξής:Α. Η επέκταση και η γενίκευση της εφαρμογής των ελαστικών μορφών εργασίας.
Β. Η ουσιαστική κατάργηση της Εθνικής Γενικής Συλλογικής Σύμβασης Εργασίας και των κλαδικών και ομοιοεπαγγελματικών συλλογικών συμβάσεων εργασίας, και η αντικατάστασή τους από τις επιχειρησιακές, που συνάπτονται συνήθως με απλές ενώσεις προσώπων, ή κυρίως από τις ατομικές συμβάσεις εργασίας.
Η ουσιαστική αποδιοργάνωση και εξουδετέρωση του ΟΜΕΔ.
Η δραστική μείωση των μισθών στον ιδιωτικό και τον δημόσιο τομέα της οικονομίας, που κυμαίνεται από 25% έως 40%.
Γ. Οι εύκολες και πάμφθηνες απολύσεις.
Δ. Η εργασιακή εφεδρεία-προσυνταξιοδοτική διαθεσιμότητα και οι απολύσεις στο δημόσιο.
Αποκορύφωση της βάρβαρης επίθεσης ενάντια στον κόσμο της εργασίας αποτέλεσε η πραξικοπηματική πράξη του Υπουργικού Συμβουλίου της συγκυβέρνησης ΠΑΣΟΚ-ΝΔ με αριθμό 6/28.2.2012, με την οποία ολοκληρώθηκε το μεγάλο πολιτικό και κοινωνικό έγκλημα καταστροφής του κατώτερου εγγυημένου μισθού (μείωση 22% και 32% για τους νέους μέχρι 25 ετών), των επιδομάτων ανεργίας και των συλλογικών συμβάσεων εργασίας, έγκλημα που οδήγησε τους εργαζόμενους σε εξαθλίωση μέσω των ατομικών συμβάσεων εργασίας, τους νέους σε καθεστώς σύγχρονης δουλείας και τους ανέργους σε ηθική, κοινωνική και οικονομική εξόντωση.
Ο ΣΥΡΙΖΑ θεωρεί ότι για την ίδια την επιβίωση των εργαζομένων είναι απαραίτητο, εκτός από την ανατροπή των μνημονιακών (απο)ρυθμίσεων, να υλοποιηθεί μια εναλλακτική πολιτική επαναρύθμισης και αναβάθμισης των εργασιακών σχέσεων με πυρήνα της την ενίσχυση της πλήρους, σταθερής ασφαλισμένης, ποιοτικής και αξιοπρεπώς αμειβόμενης εργασίας.
Άμεσα μέτρα
1. Άμεση ανακοπή της μείωσης των μισθών, η οποία προβλέπεται στο 2ο Μνημόνιο.
2. Άμεση κατάργηση της πράξης του Υπουργικού Συμβουλίου με την οποία μειώθηκε στο πλαίσιο του 2ου Μνημονίου, ο κατώτατος μισθός κατά 22% για τους παλαιότερους και κατά 32% για τους νεότερους, κάτω των 25 ετών, εργαζόμενους.
Ο κατώτατος μισθός, θα επανέλθει έτσι άμεσα στα 751 ευρώ μικτά το μήνα, και μαζί με αυτόν θα επανέλθουν στην προτέρα θέση τους τα αντίστοιχα επιδόματα.
3. Σταδιακή αποκατάσταση μισθών στα προ του μνημονίου επίπεδα, η οποία θα γίνει δυνατή με την ανακοπή του υφεσιακού κατήφορου της χώρας και τη διασφάλιση μιας νέας πορείας αναζωογόνησης της οικονομίας και ανάπτυξης.
4. Άμεση επάνοδος του επιδόματος ανεργίας στα επίπεδα των 461 ευρώ, όπου βρισκόταν πριν την πρόσφατη μείωση του με το 2ο Μνημόνιο.
Παράλληλα, άμεση χρονική επιμήκυνση της χορήγησης του επιδόματος ανεργίας στα δύο χρόνια.
Κεντρική προσπάθεια της κυβέρνησης της Αριστεράς θα είναι η ταχεία μείωση της ανεργίας μέσα από μια πολιτική προοδευτικής ανασυγκρότησης της οικονομίας και με στόχο την πλήρη σταθερή και ποιοτική απασχόληση.
5. Επίδομα ανεργίας θα θεσπιστεί και θα χορηγείται εφεξής και στους αυτοαπασχολούμενους που εξαιτίας της κρίσης διακόπτουν αναγκαστικά την επαγγελματική τους δραστηριότητα, χωρίς να μπορούν να βρουν άλλη απασχόληση.
6. Άμεση αποκατάσταση των Συλλογικών Συμβάσεων, από την Εθνική Συλλογική Σύμβαση μέχρι τις Κλαδικές Συλλογικές Συμβάσεις.
Άμεση επαναφορά της μετενέργειας και της υποχρεωτικής επεκτασιμότητας των συλλογικών και κλαδικών συμβάσεων.
7. Άμεση επαναφορά των ορίων και διατάξεων που ίσχυαν πριν την εφαρμογή των μνημονίων για τις ομαδικές απολύσεις και τις αποζημιώσεις των απολυμένων.
Εξομοίωση της αποζημίωσης για καταγγελία της σύμβασης εργασίας των εργατών με αυτήν των υπαλλήλων.
8. Κατάργηση της εργασιακής εφεδρείας-προσυνταξιοδοτικής διαθεσιμότητας στον δημόσιο τομέα. Σταμάτημα των απολύσεων στο Δημόσιο.
9. Κατάργηση της ενοικίασης των εργαζομένων.
10. Διαμόρφωση σειράς ασφαλιστικών δικλείδων ενάντια σε όλες τις μορφές ελαστικής απασχόλησης.
11. Θέσπιση αυτεπάγγελτης εισαγγελικής δίωξης και ποινή φυλάκισης για τους υπεύθυνους των επιχειρήσεων που χρησιμοποιούν παράνομη μαύρη εργασία και έχουν ανασφάλιστους εργαζόμενους.
Νέες αυστηρές κυρώσεις για τους εργοδότες που παραβιάζουν συλλογικές συμβάσεις, ωράρια και συνδικαλιστικά δικαιώματα.
12. Άμεση ανασυγκρότηση, αναβάθμιση και αποτελεσματική ενεργοποίηση του Σώματος Επιθεωρητών Εργασίας, με στόχο να περιοριστούν δραστικά οι παραβιάσεις της εργατικής νομοθεσίας.
13. Άμεση επανασύσταση και αναβάθμιση των Οργανισμών Εργατικής Κατοικίας και Εργατικής Εστίας.
14. Κατάργηση του ειδικού τέλους ακινήτων (χαράτσι), με άμεση προτεραιότητα την κατάργηση του για τα μικρομεσαία εισοδήματα και ακίνητες περιουσίες, και πρώτα απ’ όλα για τους άνεργους, τους χαμηλόμισθους, τους χαμηλοσυνταξιούχους και όσους διαβιούν στα όρια της φτώχειας.
ΟΙ ΘΕΣΕΙΣ ΤΟΥ ΣΥΡΙΖΑ ΓΙΑ ΜΙΑ ΔΗΜΟΣΙΑ ΚΑΙ ΚΑΘΟΛΙΚΗ ΚΟΙΝΩΝΙΚΗ ΑΣΦΑΛΙΣΗΑ. Τι έχει συμβεί μέχρι σήμερα
Βασικό εργαλείο της μνημονιακής νεοφιλελεύθερης επίθεσης σε βάρος της συντριπτικής πλειοψηφίας του ελληνικού λαού αποτελεί η επιχείρηση ισοπέδωσης του δημόσιου ασφαλιστικού συστήματος της χώρας, με όχημα το Μνημόνιο 1 και το Μνημόνιο 2.
Η συγκυβέρνηση ΠΑΣΟΚ-ΝΔ με τους εφαρμοστικούς νόμους του 2ου Μνημονίου μείωσε δραστικά τις κύριες και επικουρικές συντάξεις, ενοποίησε τα επικουρικά ταμεία για να αρπάξει τα αποθεματικά αυτών που είναι πλεονασματικά και άλλαξε τον χαρακτήρα της επικουρικής ασφάλισης από δημόσιο σε ιδιωτικό, με τη θέσπιση του ατομικού λογαριασμού για κάθε ασφαλισμένο, στα πρότυπα της Χιλής του Πινοσέτ, με τελικό στόχο την πλήρη κατάργηση της επικουρικής σύνταξης.
Επιπλέον, η μνημονιακή συγκυβέρνηση ακρωτηρίασε την περιουσία των ασφαλιστικών Ταμείων, μέσω του ληστρικού κουρέματος των αποθεματικών της κοινωνικής ασφάλισης στα πλαίσια του PSI+, που στοίχισε στα Ταμεία περίπου 13 δισ. ευρώ.
Των εφαρμοστικών νόμων του νέου μνημονίου προηγήθηκε ο νόμος 3863/2010 (και βέβαια οι νόμοι 3865/2010, 3996/2011, 4002/2011) με τον οποίο θεσμοθετήθηκε η μετάλλαξη του ασφαλιστικού συστήματος της χώρας μας από δημόσιο-αναδιανεμητικό σε ιδιωτικό-κεφαλαιοποιητικό.
Με τις διατάξεις του νόμου αυτού μειώθηκαν δραστικά οι συντάξεις και άλλαξε η δομή και ο χαρακτήρας της δημοσίας κοινωνικής ασφάλισης στη χώρα μας, με την εισαγωγή του συστήματος των τριών πυλώνων (βασική σύνταξη, αναλογική, επαγγελματική-ιδιωτική) και κατά συνέπεια τη μετάλλαξη της κοινωνικής ασφάλισης σε ατομική-ιδιωτική.
Επί της ουσίας, το κράτος αποσύρεται σχεδόν ολοκληρωτικά από τη χρηματοδότηση της κοινωνικής ασφάλισης, περιοριζόμενο σε μια παροχή-φιλοδώρημα (βασική σύνταξη ύψους 360 ευρώ).
Οι συντάξεις μειώθηκαν δραματικά: α) μέσω της μείωσης των ετήσιων ποσοστών αναπλήρωσης, από 2% το χρόνο σε 0,8%-1,5% (ανάλογα με τα έτη ασφάλισης)·
β) με τη συνεκτίμηση για τον προσδιορισμό του συντάξιμου μισθού των αμοιβών όλου του εργάσιμου βίου αντί των ισχυόντων μέχρι τότε πέντε καλύτερων ετών των δέκα τελευταίων του εργάσιμου βίου·
γ) με την επιβολή ψευδεπίγραφης εισφοράς αλληλεγγύης, τύπου ΛΑΦΚΑ·
δ) με το εξαετές (μέχρι στιγμής) πάγωμα των συντάξεων και την περικοπή από τους συνταξιούχους των δώρων Χριστουγέννων-Πάσχα και του επιδόματος αδείας·
ε) με τη δραστική περικοπή, τουλάχιστον κατά 25%, των κύριων και επικουρικών συντάξεων την τελευταία διετία·
στ) με την αναπροσαρμογή των κύριων συντάξεων με βάση αναλογιστικές μελέτες, που θα γίνονται ανά διετία και οι οποίες, λόγω της ληστείας των αποθεματικών των Ταμείων, είναι μαθηματικά βέβαιο ότι θα υποδεικνύουν νέες μειώσεις.
Επίσης, αυξήθηκαν κατά τρόπο βάναυσο τα όρια ηλικίας συνταξιοδότησης ακόμα και πάνω από 15 χρόνια!
Οι αλλεπάλληλες και βίαιες περικοπές των παροχών δεν ωφέλησαν ούτε για λίγους μήνες το ασφαλιστικό μας σύστημα, επειδή απαξιώνουν την εμπιστοσύνη των πολιτών στη δημόσια ασφάλιση, ενισχύουν την ύφεση καθώς και την εισφοροδιαφυγή.
Η πολιτική λιτότητας επιφέρει περισσότερη λιτότητα και καθόλου νοικοκύρεμα. Ο «μονόδρομος» του Μνημονίου είναι αδιέξοδος για τους ασφαλισμένους.
Ο ΣΥΡΙΖΑ διεκδικεί ένα οικονομικά βιώσιμο αναβαθμισμένο και κοινωνικά αποτελεσματικό, δημόσιο, αναδιανεμητικό και καθολικό σύστημα κοινωνικής ασφάλισης.
Στόχος μας είναι η αξιοπρεπής σύνταξη για τα γηρατειά και η περίθαλψη για όλους τους πολίτες, ώστε να μη μένει κανείς αβοήθητος στις δύσκολες στιγμές, ανεξάρτητα από τα εισοδήματα του.
Τα υπαρκτά προβλήματα
Τα υπαρκτά προβλήματα της κοινωνικής ασφάλισης είναι η διαχρονική λεηλασία των αποθεματικών της, που το κράτος τα χρησιμοποιούσε για σκοπούς άλλους από την κοινωνική ασφάλιση –με την κατάσταση να έχει φτάσει στο απροχώρητο τα τελευταία δύο χρόνια–, η μεγάλη εισφοροδιαφυγή, η μαύρη ανασφάλιστη εργασία (ένας στους τρεις εργαζόμενους), η ελλιπής κρατική χρηματοδότησή της, τα χρέη του κράτους και των ιδιωτών προς τα αυτήν, η λεηλασία των κλάδων υγείας από φαρμακευτικές εταιρείες και ιδιωτικά νοσοκομεία.
Η δραματική αύξηση της ανεργίας και των ελαστικών μορφών απασχόλησης, η κλιμακούμενη ύφεση, οι προκλητικές εισφοροαπαλλαγές των εργοδοτών και οι μειώσεις μισθών μειώνουν δραστικά τα έσοδά της και απειλούν τα οικονομικά των Ταμείων με άμεση κατάρρευση.
Άμεσα μέτρα
1. Φρένο στις μειώσεις των συντάξεων, κύριων και επικουρικών, και σταδιακή αποκατάστασή τους, ξεκινώντας από τις πρόσφατες μειώσεις του 2ου Μνημονίου, με προτεραιότητα στους χαμηλοσυνταξιούχους.
2. Ανασυγκρότηση και αναβάθμιση των μηχανισμών πρόληψης της εισφοροδιαφυγής, περιφρούρηση και είσπραξη των θεσμοθετημένων πόρων της κοινωνικής ασφάλισης με χτύπημα της ανασφάλιστης εργασίας και της εισφοροδιαφυγής, της εισφοροαπαλλαγής και των χαριστικών ρυθμίσεων και απόδοση των οφειλών του κράτους και της εργοδοσίας στα Ταμεία.
Ενίσχυση των ελεγκτικών μηχανισμών (ΣΕΠΕ και υπηρεσίες Ταμείων).
Στόχος η εισφοροδιαφυγή να μειωθεί από το σημερινό 30%-35% στα επίπεδα εισφοροδιαφυγής των ευρωπαϊκών χωρών (1-3%) με την τήρηση συγκεκριμένου χρονοδιαγράμματος μείωσής της.
3. Θεσμοθέτηση νέων πόρων –συμπληρωματικών στην τριμερή χρηματοδότηση– για το ασφαλιστικό σύστημα, οι οποίοι δεν θα επιβαρύνουν τα μικρομεσαία εισοδήματα. Αποκατάσταση των απωλειών των Ταμείων λόγω PSI+.
4. Κατάργηση της τελευταίας απαράδεκτης αλλαγής του κανονισμού βαρέων και ανθυγιεινών επαγγελμάτων με την οποία εξαιρέθηκαν αυθαίρετα πολλά επαγγέλματα.
5. Αποκατάσταση των εργοδοτικών ασφαλιστικών εισφορών στα προ μνημονίων επίπεδα, ώστε να τονωθούν τα έσοδα των ασφαλιστικών ταμείων.
ΟΙ ΘΕΣΕΙΣ ΤΟΥ ΣΥΡΙΖΑ ΓΙΑ ΤΗΝ ΥΓΕΙΑ-ΚΟΙΝΩΝΙΚΗ ΑΛΛΗΛΕΓΓΥΗ
Η Υγεία δεν μπορεί να είναι εμπόρευμα. Είναι κοινωνικό αγαθό και δικαίωμα όλων.
Α. Τι έχει συμβεί μέχρι σήμερα
Την ώρα που η κρίση και η ανέχεια ωθεί τον κόσμο μαζικά στο δημόσιο σύστημα υγείας (αύξηση προσέλευσης 30%), αυτό αποδιαρθρώνεται και συρρικνώνεται δραματικά, λόγω των αιματηρών μνημονιακών περικοπών των δημόσιων δαπανών υγείας.
Με πετσοκομμένους τους προϋπολογισμούς των νοσοκομείων και ανεξόφλητα τα χρέη των ασφαλιστικών ταμείων, είναι ορατός ο κίνδυνος ολοσχερούς κατάρρευσης του δημόσιου συστήματος υγείας σε λίγους μήνες.
Ήδη νοσοκομεία κλείνουν ή υπολειτουργούν.
Τα διαθέσιμα κρεβάτια περιορίζονται.
Οι τεράστιες ελλείψεις σε προσωπικό, υλικά, εξοπλισμό και η υπερεντατικοποίηση της εργασίας των υγειονομικών διαμορφώνουν συνθήκες επισφαλούς λειτουργίας των νοσοκομείων και της περίθαλψης των ασθενών.
Η συγχώνευση των κλάδων υγείας των ασφαλιστικών ταμείων και η σύσταση του ΕΟΠΥΥ παρουσιάστηκε ως αναβάθμιση της πρωτοβάθμιας ιατροφαρμακευτικής περίθαλψης και δημιουργία ολοκληρωμένου δικτύου Πρωτοβάθμιας Φροντίδας Υγείας.
Στην πραγματικότητα διαλύονται ακόμη και αυτές οι ανεπαρκείς δομές του ΙΚΑ.
9,5 εκατομμύρια ασφαλισμένοι στριμώχνονται σε ένα σύστημα με λιγότερους γιατρούς, μειωμένες παροχές, μεγαλύτερη οικονομική επιβάρυνση των ασθενών και έναν ελλειμματικό προϋπολογισμό.
Ο ΕΟΠΥΥ οδηγείται άμεσα σε χρεοκοπία και αδυναμία κάλυψης των αναγκών των ασφαλισμένων.
Με πρόσχημα την πάταξη της διαφθοράς και της σπατάλης στον χώρο του φαρμάκου, μετακυλούν το κόστος της φαρμακευτικής δαπάνης στους ασθενείς.
Εκατοντάδες φάρμακα εξαιρούνται από τις λίστες συνταγογράφησης, την ίδια στιγμή που κερδοσκοπικά συμφέροντα στον χώρο του φαρμάκου οργιάζουν, δημιουργώντας επικίνδυνες ελλείψεις σε απαραίτητα φάρμακα.
Β. Ποιο είναι το όραμά μας
Ο ΣΥΡΙΖΑ-ΕΚΜ διεκδικεί ένα νέο αναβαθμισμένο, καλά στελεχωμένο, δωρεάν και καθολικό σύστημα υγείας, στο οποίο θα έχει πρόσβαση κάθε άνθρωπος που το έχει ανάγκη, ανεξάρτητα από την οικονομική και κοινωνική του κατάσταση ή την εθνικότητά του.
Η ανάπτυξη ενός ολοκληρωμένου συστήματος πρωτοβάθμιας φροντίδας υγείας με έμφαση στην πρόληψη, τη μετανοσοκομειακή φροντίδα, κοντά στον τόπο κατοικίας και εργασίας αποτελούν προτεραιότητά μας.
Προϋπόθεση για την υλοποίηση αυτού του στόχου αποτελεί η επαρκής χρηματοδότηση της υγείας από τον κρατικό προϋπολογισμό, ο οποίος πρέπει να αποτελεί τη βασική πηγή χρηματοδότησης του συστήματος, και η ορθολογική και διαφανής διαχείριση.
Γ. Άμεσα μέτρα παρέμβασης
1. Ακύρωση της μνημονιακής πρόβλεψης για περαιτέρω μείωση των δημόσιων δαπανών υγείας. και ταυτόχρονη πάταξη της διαφθοράς.
2. Μέτρα για την οικονομική στήριξη του ΕΟΠΥΥ, προκειμένου να υπάρχει η αναγκαία ιατροφαρμακευτική περίθαλψη.
Άμεση ενίσχυση και ανάπτυξη της λειτουργίας των εργαστηριακών υποδομών του ΙΚΑ-ΕΟΠΥΥ, ώστε να σταματήσει η μεγάλη αιμορραγία πόρων προς τα μεγάλα διαγνωστικά κέντρα.
Εξασφάλιση των απαραίτητων φαρμάκων για τους ασθενείς σε κάθε περίπτωση.
Έλεγχος των παράλληλων εξαγωγών.
Δημιουργία εθνικής φαρμακαποθήκης και έναρξη μελέτης για την ανάπτυξη εθνικής φαρμακοβιομηχανίας.
Επιτάχυνση της υλοποίησης λειτουργικού, πλήρους και ασφαλούς συστήματος ηλεκτρονικής συνταγογράφησης, προμηθειών, ιατρικού εξοπλισμού.
Στήριξη της εγχώριας παραγωγής φαρμάκων.
4. Κατάργηση του εισιτηρίου των 5 ευρώ για την είσοδο στα δημόσια νοσοκομεία.
Δωρεάν πρόσβαση σε ανέργους, απόρους, χαμηλοσυνταξιούχους και ευπαθείς ομάδες σε ιατροφαρμακευτική και νοσοκομειακή περίθαλψη άμεσα και σταδιακά για όλους.
5. Κάλυψη των αναγκών σε απαραίτητο προσωπικό και εξοπλισμό για τη λειτουργία των δημόσιων νοσοκομείων και Κέντρων Υγείας.
Κατάργηση του Ν. 4052/12 και ακύρωση των αλόγιστων συγχωνεύσεων.
Αναστολή εφαρμογής των Κλειστών Ενοποιημένων Νοσηλίων για τα δημόσια νοσοκομεία και περιορισμός στις συμβάσεις με τα ιδιωτικά νοσοκομεία.
Αποτροπή της εξελισσόμενης ιδιωτικοποίησης των νοσοκομείων Ντυνάν, Ωνασείου και άλλων.
6. Οικοδόμηση σχέσης εμπιστοσύνης με τους λειτουργούς της υγείας , με αποπληρωμή των δεδουλευμένων στους νοσοκομειακούς και συγκεκριμένο χρονοδιάγραμμα για σταδιακή εξόφληση δεδουλευμένων και χρεών προς τους συνεργαζόμενους με τα ασφαλιστικά ταμεία.
Έλεγχος του χρέους προς τις μεγάλες ιδιωτικές επιχειρήσεις υγείας σε σχέση και με τις οφειλές τους προς τους ασφαλιστικούς οργανισμούς και το δημόσιο.
Κοινωνική Αλληλεγγύη – Φροντίδα
Οι πάνω από ένα εκατομμύριο άνεργοι, οι χιλιάδες άστεγοι, τα υψηλά ποσοστά φτώχειας που συνεχώς αυξάνονται (περίπου 30% του πληθυσμού κάτω από τα όρια), η ανάγκη συσσιτίων που πολλαπλασιάζεται σε όλη τη χώρα, η αύξηση της τοξικοεξάρτησης και των νέων κρουσμάτων HIV λοίμωξης, η έκρηξη των ψυχικών νοσημάτων και των αυτοκτονιών, συνιστούν μια πραγματικότητα κοινωνικής γενοκτονίας που οδηγεί σιγά σιγά στην εξόντωση τα πιο αδύναμα και ευάλωτα στρώματα αυτής της κοινωνίας, αποκτώντας πλέον χαρακτηριστικά ανθρωπιστικής κρίσης.
Σε μια περίοδο όπου οι πολίτες και ιδιαίτερα οι ευπαθείς ομάδες έχουν ανάγκη όσο ποτέ την ύπαρξη ενός διευρυμένου κράτους πρόνοιας βρίσκονται αντιμέτωποι με τη ραγδαία συρρίκνωση και κατάρρευσή του.
Οι συγχωνεύσεις προνοιακών δομών, οι δραματικές μειώσεις στη χρηματοδότηση, που φτάνουν έως και 50%, η συνεχιζόμενη υποστελέχωση, η αναγκαστική παρακράτηση έως και 80% στις συντάξεις των ατόμων που διαβιούν σε μονάδες ψυχοκοινωνικής αποκατάστασης, το ξεφόρτωμα της πρόνοιας από το υπουργείο υγείας και η μεταφορά της στο υπουργείο εργασίας, η απαξίωση του προγράμματος «Βοήθεια στο σπίτι» κ.λπ., είναι μερικές από τις ρυθμίσεις που νομοθετήθηκαν τον τελευταίο χρόνο.
Πρόγραμμα άμεσων παρεμβάσεων
Μπροστά σε αυτόν τον σύγχρονο κοινωνικό Καιάδα και τον διευρυνόμενο κοινωνικό αποκλεισμό ο ΣΥΡΙΖΑ-ΕΚΜ απαντά με άμεσες παρεμβάσεις:1. Καταγραφή του αριθμού των αστέγων και δημιουργία χώρων φιλοξενίας τους σε αναξιοποίητα δημόσια κτίρια, με παροχή σίτισης, ρουχισμού και πρωτοβάθμιας φροντίδας υγείας.
2. Στήριξη (σίτιση, θέρμανση κ.ά) κοινωνικών ομάδων όπως ΑμεΑ, πολύτεκνες ή μονογονεϊκές οικογένειες που διαβιούν με σχεδόν μηδενικό εισόδημα.
3. Χρηματοδότηση, παράταση και επέκταση του προγράμματος «Βοήθεια στο σπίτι» για κάθε πολίτη που το έχει ανάγκη με τις ελάχιστες προϋποθέσεις.
4. Επαρκής στελέχωση όλων των δημόσιων παιδικών σταθμών με στόχο την κάλυψη του συνόλου των αναγκών.
5. Σταδιακή αποκατάσταση των δικαιωμάτων των πολυτεκνικών οικογενειών και εξομοίωση με αυτούς των τριτέκνων, σύμφωνα με τη σχετική πρόταση νόμου που καταθέσαμε στη Βουλή.
Στόχος μας είναι η στήριξη των ευπαθών κοινωνικών ομάδων (ΑμεΑ, ψυχικά πάσχοντες, ηλικιωμένοι, άποροι, τοξικοεξαρτημένοι κ.ά) με χρηματοδότηση των κοινωνικών δομών και αναβάθμιση των παρεχομένων υπηρεσιών φροντίδας στην προοπτική της ένταξής τους σε ένα ενιαίο σύστημα υγείας και πρόνοιας πραγματικά δημόσιο και δωρεάν.
ΟΙ ΘΕΣΕΙΣ ΤΟΥ ΣΥΡΙΖΑ ΓΙΑ ΤΗΝ ΠΑΙΔΕΙΑ
Η νεοφιλελεύθερη μνημονιακή πολιτική που ασκήθηκε την τελευταία διετία στον χώρο της Παιδείας και της Έρευνας ήταν καταστροφική για τη δημόσια εκπαίδευση όλων των βαθμίδων, πολύ περισσότερο καθώς ήρθε ως συνέχεια των νεοφιλελεύθερων επιλογών των κυβερνήσεων των προηγούμενων χρόνων.
Το μνημόνιο όμως αποτέλεσε τομή. Περισσότερο από ποτέ άλλοτε αμφισβητήθηκε και υπονομεύτηκε η Παιδεία ως δημόσιο αγαθό και μετατράπηκε σε προνόμιο για λίγους, στην κατεύθυνση του «σχολείου και πανεπιστήμιου της αγοράς».
Υποβαθμίστηκε η γενική παιδεία.
Καταργήθηκαν ακόμα και τα ελάχιστα προγράμματα στήριξης των παιδιών που συναντούν δυσκολίες στο σχολείο.
Υποβαθμίστηκε η ειδική αγωγή.
Ιδιωτικοποιήθηκαν ή καταργήθηκαν οργανισμοί (ΠΙ, ΟΣΚ, ΟΕΔΒ, ΙΓΜΕ, ΕΚΚΕ), με σημαντικές επιπτώσεις στην παρεχόμενη εκπαίδευση και έρευνα.
Η φωτοτυπία αντικατέστησε τα βιβλία.
Το 14% των σχολικών μονάδων καταργήθηκε ή συγχωνεύθηκε.
Απαξιώθηκαν οι εκπαιδευτικοί λειτουργοί όλων των βαθμίδων.
Μειώθηκε δραματικά το ήδη πενιχρό εισόδημά τους.
Εφαρμόστηκε πολιτική αυστηρής λιτότητας και αυταρχισμού στα πανεπιστημιακά και τα τεχνολογικά ιδρύματα.
Με τον Ν. 4009/11 επιχειρήθηκε η κατάργηση της συνταγματικά κατοχυρωμένης αυτοδιοίκησης και η διάλυση κάθε ίχνους δημοκρατίας στα ΑΕΙ, η διάσπαση των πτυχίων και η κατεδάφιση των επαγγελματικών δικαιωμάτων.
Νέοι επιστήμονες παίρνουν τον δρόμο της μετανάστευσης.
Και ενώ η δημόσια παιδεία καταρρέει, με το Μνημόνιο 2 αποφασίζονται νέα μέτρα ακόμα πιο δυσβάσταχτα.
Περικόπτονται κι άλλο οι δαπάνες για την πρόσληψη εκπαιδευτικών, ενώ ουσιαστικά καταργείται η φοιτητική μέριμνα.
Η πρόταση του ΣΥΡΙΖΑ βρίσκεται στον αντίποδα της ακραίας αυτής νεοφιλελεύθερης πολιτικής.
Για μας η Παιδεία αποτελεί καθολικό ανθρώπινο δικαίωμα και κοινωνικό αγαθό.
Είναι υποχρέωση της πολιτείας να παρέχει Δημόσια Δωρεάν Εκπαίδευση ισότιμα σε όλους, με στόχο την ολόπλευρη ανάπτυξη της προσωπικότητας.
Η άρση των ταξικών φραγμών, η απάλειψη των κάθε λογής διακρίσεων και η δωρεάν παροχή δημόσιας παιδείας υψηλού επιπέδου αποτελούν για μας αξιακές στοχεύσεις.
Ο ΣΥΡΙΖΑ από καιρό στοχεύει σε μια συνολική, ριζική εκπαιδευτική μεταρρύθμιση με άξονες: την ανασυγκρότηση όλων των βαθμίδων της εκπαίδευσης, τη θέσπιση δίχρονης υποχρεωτικής προσχολικής αγωγής και 12χρονης υποχρεωτικής εκπαίδευσης, την αναβάθμιση του Λυκείου ως ενιαίας αυτόνομης μορφωτικής βαθμίδας, τη στήριξη της τεχνικής-επαγγελματικής εκπαίδευσης, την κατάργηση των γενικών εξετάσεων και τη μετάβαση προς την ελεύθερη πρόσβαση στην ανώτατη εκπαίδευση.
Την υπεράσπιση του δημόσιου αγαθού της δημοκρατικής, δωρεάν πανεπιστημιακής παιδείας, την κατάργηση όλων των διδάκτρων, όπου έχουν επιβληθεί.
Την αναβάθμιση των προγραμμάτων σπουδών, τη θωράκιση των πτυχίων και την επαγγελματική αποκατάσταση των αποφοίτων.
Την κατοχύρωση της ακαδημαϊκής αυτοτέλειας και της ελευθερίας στην έρευνα και στη διδασκαλία.
Την ενίσχυση της έρευνας και των υποδομών της ως μοχλό ανάπτυξης της χώρας. Επισημαίνουμε επίσης ότι η ουσιαστική αναβάθμιση του δημόσιου σχολείου θα καταστήσει περιττή την ιδιωτική εκπαίδευση.
Άμεσο πρόγραμμα για την Παιδεία
1. Κατάργηση όλων των μνημονιακών νόμων για την Παιδεία.
Να παγώσουν όλες οι καταργήσεις-συγχωνεύσεις. Καμία απόλυση στην εκπαίδευση.
Να σταματήσουν όλες οι περαιτέρω μειώσεις των κονδυλίων για την Παιδεία και την Έρευνα.
Καμία απόλυση, κατάργηση της εργασιακής εφεδρείας και όλων των ευέλικτων μορφών εργασίας στην εκπαίδευση.
2. Διασφάλιση της χρηματοδότησης για τις πιεστικές ανάγκες της εκπαίδευσης.
Αναπροσαρμογή της διάθεσης των κονδυλίων του ΕΣΠΑ.
Εξασφάλιση της λειτουργίας και διοίκησης όλων των τύπων δημόσιας γενικής και τεχνικής επαγγελματικής εκπαίδευσης, καθώς και των ΑΕΙ, τον Σεπτέμβριο.
Γι’ αυτό είναι αναγκαίο να επιλυθούν όλα τα βασικά ζητήματα λειτουργίας τους (σχολικά βιβλία, συγγράμματα, λειτουργικές δαπάνες, επαναλειτουργία σχολικών και πανεπιστημιακών βιβλιοθηκών).
25 μαθητές ανά τμήμα για τη δευτεροβάθμια και προοπτικά 20 μαθητές για την πρωτοβάθμια.
Προσπάθεια για κάλυψη όλων των αναγκών σε διδακτικό και διοικητικό προσωπικό, καθώς και διασφάλιση της βιωσιμότητας των ερευνητικών κέντρων.
Ιδιαίτερο μέλημά μας είναι η άμβλυνση των εκπαιδευτικών και κοινωνικών ανισοτήτων.
Πρόγραμμα στήριξης των παιδιών με μαθησιακές και άλλες δυσκολίες, καθώς και των σχολείων που λειτουργούν στις πιο υποβαθμισμένες περιοχές της χώρας.
Επαναφορά της ενισχυτικής διδασκαλίας.
Δομές αλληλεγγύης και αντιμετώπισης της φτώχειας σε σχολεία και στα ΑΕΙ.
Ανασυγκρότηση μαθητικής και φοιτητικής μέριμνας-σίτισης-στέγασης.
Δωρεάν προληπτικός υγειονομικός έλεγχος των παιδιών που δεν έχουν υγειονομική περίθαλψη.
Αξιοποίηση όλων των ανενεργών κονδυλίων του υπουργείου Παιδείας για την αντιμετώπιση του υποσιτισμού των νέων, δημιουργία κοινωνικών κυλικείων είτε αυτοδιαχειριζόμενων κατά το παράδειγμα του ΑΠΘ, οργάνωση σχολικών συσσιτίων σε περιοχές με μεγάλα προβλήματα λόγω κρίσης.
Είναι χρέος μας να αποκαταστήσουμε την αξιοπρέπεια των εκπαιδευτικών και να συντονίσουμε, μέσα από ένα πραγματικό διάλογο όλους τους εκπαιδευτικούς και ερευνητικούς φορείς, τους μαθητές, φοιτητές και γονείς για την αναγέννηση της Παιδείας του τόπου μας, του βασικότερου επενδυτικού κεφαλαίου που διαθέτουμε.
ΟΙ ΘΕΣΕΙΣ ΤΟΥ ΣΥΡΙΖΑ ΓΙΑ ΤΟΝ ΠΟΛΙΤΙΣΜΟ
Το νεοφιλελεύθερο μοντέλο ανάπτυξης της χώρας υιοθετήθηκε και στον χώρο του πολιτισμού, ευτελίζοντας κάθε κλίμακα αξιών, όσον αφορά την πολιτιστική μας κληρονομιά αλλά και τη σύγχρονη καλλιτεχνική δημιουργία.
Με την επέλαση δε των μνημονιακών πολιτικών, ο χώρος του πολιτισμού και της Τέχνης σαρώθηκε κυριολεκτικά, με αποτέλεσμα οι καλλιτέχνες να αντιμετωπίζουν υψηλότατη ανεργία σε βαθμό ανθρωπιστικής κρίσης, και με τη μαύρη εργασία να εισβάλλει απειλητικά.
Ως ΣΥΡΙΖΑ πιστεύουμε ότι ο πολιτισμός μπορεί να αποτελέσει στρατηγικό άξονα ενός εναλλακτικού μοντέλου οικονομικής και κοινωνικής ανάπτυξης.
Παράλληλα, με την αξιοποίηση των αρχαιολογικών χώρων αλλά και των νεότερων μνημείων, μπορεί να συμβάλει και στην ενίσχυση του τουρισμού.
Άμεσα μέτρα
1.      Άμεση κατάργηση όλων των καταστρεπτικών για το φυσικό και πολιτιστικό περιβάλλον νόμων που αφορούν επενδυτικές δραστηριότητες με τη διαδικασία του fast track. Ενίσχυση της Αρχαιολογικής Υπηρεσίας.
2. Επαρκής και αξιοκρατική χρηματοδότηση όλων των φορέων του σύγχρονου πολιτισμού με κριτήριο την ποιότητα και την ανάδειξη νέων δημιουργών, με διαφανείς διαδικασίες και δημοσίευση των κριτηρίων στο διαδίκτυο.
3. Ενίσχυση της καλλιτεχνικής, μουσικής και θεατρικής αγωγής σε όλες τις βαθμίδες της εκπαίδευσης, με επαρκές και εξειδικευμένο προσωπικό και με την εξασφάλιση των απαραίτητων μέσων.
4. Ανωτατοποίηση της καλλιτεχνικής εκπαίδευσης και διαβάθμιση των πτυχίων των υπαρχουσών Δραματικών και Κινηματογραφικών σχολών.
5. Ασφαλιστικά δικαιώματα και εργασιακές ρυθμίσεις για όλους τους εργαζομένους του πολιτισμού.
Επίλυση του συνταξιοδοτικού προβλήματος των καλλιτεχνών.
Τιμητικές συντάξεις για δημιουργούς που έχουν προσφέρει στη χώρα.
6. Τροποποίηση του νόμου για τον κινηματογράφο, με τρόπο που να ενισχύει τους δημιουργούς.
Αλλαγή του πλαισίου λειτουργίας του Κέντρου Κινηματογράφου.
7. Υποχρέωση των καναλιών στην τήρηση του νόμου για το 1,5% υπέρ του ελληνικού κινηματογράφου.
8. Ενίσχυση του ρόλου της δημόσιας τηλεόρασης και ραδιοφωνίας, η οποία οφείλει, πέραν της αντικειμενικής ενημέρωσης, να προσφέρει πολιτισμό και ποιοτική ψυχαγωγία.
Δέσμευση συγκεκριμένου ποσοστού από το ειδικό τέλος για την παραγωγή ελληνικού προγράμματος μυθοπλασίας και ντοκιμαντέρ.
Εφαρμογή της νομοθεσίας που προβλέπει καταβολή τέλους για τη χρήση συχνοτήτων από τα ιδιωτικά κανάλια.
Αναβάθμιση του ελληνικού προγράμματος.
Αναστολή απολύσεων και άμεση καταβολή δεδουλευμένων.
9. Τροποποίηση του νόμου για τα κρατικά θέατρα και δημοκρατικές διαδικασίες στη λήψη των αποφάσεων.
10. Πλήρης αναμόρφωση των Δημοτικών Περιφερειακών Θεάτρων, με νέο νομικό πλαίσιο και νέα δημιουργική πνοή, και απαλλαγή τους από την κομματική εξάρτηση.
11. Παροχή μειωμένων ή δωρεάν εισιτηρίων για θέατρα, κινηματογράφους, συναυλίες κ.λπ. στα χαμηλότερα οικονομικά στρώματα και στους ανέργους.
ΕΚΔΗΜΟΚΡΑΤΙΣΜΟΣ ΤΟΥ ΠΟΛΙΤΙΚΟΥ ΣΥΣΤΗΜΑΤΟΣ, ΤΗ ΔΗΜΟΣΙΑ ΔΙΟΙΚΗΣΗ, ΤΗΝ ΑΣΦΑΛΕΙΑ
Η οικονομική κρίση της Eυρωζώνης μετατρέπεται σε κρίση της δημοκρατίας.
Ο εξοστρακισμός της πολιτικής από την αγορά μεταφράζεται στο γεγονός ότι το δημοκρατικό πολιτικό σύστημα παύει να ικανοποιεί τις κοινωνικές ανάγκες των πολιτών.
Κυρίως μεταφράζεται σε μια συνολική αναντιστοιχία κράτους και κοινωνίας.
Στην Ελλάδα η πραγματικότητα αυτή έρχεται να επιβαρύνει ένα ήδη ξεπερασμένο πολιτικό σύστημα με συστατικές παθογένειες.
Οι εκτεταμένες δυσλειτουργίες της δημόσιας διοίκησης, ο κομματικός έλεγχος του κράτους που εν πολλοίς ακύρωνε ακόμη και τον πολιτικό ρόλο του κοινοβουλίου μετατρέποντάς τον σε επικυρωτικό, η αποικιοποίηση σοβαρών κρατικών δομών από την κομματική νομενκλατούρα, η πολυσυζητημένη διαφθορά, πολυσυζητημένη όμως για τη βάση της πυραμίδας και όχι για την κρίσιμη αμαρτωλή κορυφή, ήταν τα γηγενή μας χαρακτηριστικά, βαθμιαία και σταδιακά από τη Μεταπολίτευση και μετά.
Σε αυτή την ακριβή περιγραφή, εάν προσθέσει κανείς το επίπεδο διακυβέρνησης των δύο τελευταίων χρόνων, το οποίο χαρακτηρίζεται από συνταγματική εκτροπή, από πλήρη απαξίωση του κοινοβουλίου, από την απώλεια της εθνικής μας κυριαρχίας, από τη διάλυση της υγείας, της παιδείας και των ασφαλιστικών ταμείων, και κυρίως από την απόλυτη αναντιστοιχία ανάμεσα στη βούληση του λαού μας και τις κρισιμότατες κυβερνητικές επιλογές, οδηγούμαστε σε ένα αδιάσειστο συμπέρασμα:
Το βάθος, η ποιότητα και η ένταση της κρίσης καθιστούν απαραίτητο τον επανακαθορισμό της σχέσης της κοινωνίας με το κράτος, με στόχο τον εκδημοκρατισμό και τη διαφάνεια του πολιτικού συστήματος, την αναζωογόνηση και την αποτελεσματικότητα του δημόσιου τομέα, για τη δημιουργία ενός σύγχρονου θεσμικού εποικοδομήματος.
Στο πλαίσιο αυτό θα αναπτύξω κάποιους βασικούς στρατηγικούς άξονες, οι οποίοι θα συνοδεύονται από τις πρώτες τακτικές κινήσεις της κυβέρνησής μας, της κυβέρνησης της Αριστεράς.
Στο σημείο αυτό επιτρέψτε μου, μια πολύ σύντομη παρένθεση. Βρίσκομαι στο πάνελ αυτό μαζί με πολύ άξια, έμπειρα και ικανά στελέχη του ΣΥΡΙΖΑ, φυσικά με τον πρόεδρο της κοινοβουλευτικής ομάδας, Αλέξη Τσίπρα, ο οποίος έχει δώσει ήδη τις πρώτες έμπρακτες εγγυήσεις στον λαό μας, για το ύφος, την ποιότητα και τον προσανατολισμό της διακυβέρνησής μας, θέλω όμως να τονίσω το εξής:
Ο ΣΥΡΙΖΑ-ΕΚΜ διαθέτει ένα επιστημονικό, πολιτικό, τεχνοκρατικό αλλά και κινηματικό δυναμικό το οποίο είναι έτοιμο να αναλάβει τη διακυβέρνηση της πατρίδας μας. Εάν σε αυτό το εξαιρετικό υλικό προσθέσει κανείς,
πρώτον, τον στρατηγικό μας στόχο που είναι ο ριζικός κοινωνικός, πολιτικός και οικονομικός μετασχηματισμός
δεύτερον, τον τρόπο με τον οποίο θέλουμε να πραγματοποιήσουμε το άλμα αυτό, δηλαδή μέσα από τη δημοκρατική διαβούλευση, την κάθετη εκπροσώπηση των κοινωνικών ομάδων,
τότε έχουμε μπροστά μας ένα μοντέλο λαϊκής διακυβέρνησης με την εξής έννοια:– Λαϊκής, γιατί ο έλεγχος δεν θα είναι μόνο θεσμικός, αλλά αμεσοδημοκρατικός, από τα ζωντανό κίνημα το οποίο θα ελέγχει, θα διαμορφώνει προτάσεις για τους κρίσιμους τομείς της οικονομικής δραστηριότητας και του δημοσίου συμφέροντος και στο οποίο θα λογοδοτούμε
– Διακυβέρνησης, γιατί για να φτάσει κανείς στον στρατηγικό του στόχο απαιτείται πολιτική βούληση, άξιο στελεχικό δυναμικό που θα υπηρετεί συνεργατικά, με επιμονή και διαφάνεια, τους τακτικούς άξονες.
Ξεκινώ με δύο μεγάλες μεταρρυθμίσεις που έχουν ως στρατηγικό στόχο τον πλήρη επαναπροσδιορισμό του πολιτικού συστήματος σε επίπεδο κεντρικής και τοπικής διακυβέρνησης.
1. Εκδημοκρατισμός και διαφάνεια στη δομή και τη λειτουργία του πολιτικού συστήματος
• Αποκατάσταση αντιπροσωπευτικότητας του Κοινοβουλίου:
– Θεσμοθέτηση της απλής αναλογικής με στόχο τη συνταγματική της κατοχύρωση.
– Αναδιαμόρφωση των εκλογικών περιφερειών και ανακατανομή των βουλευτικών εδρών, με στόχο την αντιπροσωπευτική, ισότιμη και δημοκρατική εκπροσώπηση των πολιτών.
• Πλήρης αναμόρφωση του συνταγματικού πλαισίου λογοδοσίας και ποινικής ευθύνης των μελών της Κυβέρνησης
–        Κατάργηση του καθεστώτος του νόμου περί ευθύνης υπουργών, και ιδιαίτερα των διατάξεων που παραβιάζουν την ισονομία και την ισοπολιτεία, καθιερώνοντας ειδικά προνόμια και σύντμηση χρόνου παραγραφής ποινικών αδικημάτων των μελών της Κυβέρνησης.
–        Καθιέρωση θεσμικού πλαισίου που θα βάλει τέρμα στην ατιμωρησία των ποινικών αδικημάτων του πολιτικού προσωπικού.
• Αναμόρφωση της διαδικασίας άρσης της βουλευτικής ασυλίας: η βουλευτική ασυλία δικαιολογείται μόνο για την προστασία των βουλευτών στην κατά συνείδηση άσκηση των καθηκόντων τους και δεν μπορεί να μετατρέπεται σε μηχανισμό υπόθαλψης για ποινικά αδικήματα.
• Ενίσχυση της συνταγματικής κατοχύρωσης και προστασίας των δημοσίων αγαθών και κοινωνικών δικαιωμάτων (παιδεία, υγεία, περιβάλλον, κοινωνική πρόνοια).
• Αποτελεσματική προστασία και κοινωνικά επωφελής αξιοποίηση της δημόσιας περιουσίας και ιδιοκτησίας, των φυσικών πόρων, καθώς και του φυσικού και ορυκτού πλούτου.
• Άμεση έναρξη διαβούλευσης για τον διαχωρισμό Κράτους και Εκκλησίας.
• Αναμόρφωση του κανονισμού της Βουλής με διεύρυνση των ελεγκτικών αρμοδιοτήτων και δυνατοτήτων των Επιτροπών και των βουλευτών.
Δικαίωμα της μειοψηφίας να προκαλεί τη σύσταση εξεταστικών επιτροπών. Ενίσχυση της νομοθετικής πρωτοβουλίας των βουλευτών και των Κοινοβουλευτικών Ομάδων.
Έγκριση από τη Βουλή του πλαισίου και της γενικής κατεύθυνσης για την παρουσία εκπροσώπων της κυβέρνησης στα όργανα της Ευρωπαϊκής Ένωσης και τους λοιπούς διεθνείς οργανισμούς και καθιέρωση υποχρεωτικής ενημέρωσης της Βουλής.
Κατάργηση του προνομίου της κυβέρνησης να εισάγει νομοσχέδια με τη διαδικασία του κατεπείγοντος χωρίς αυξημένη πλειοψηφία.
• Επανίδρυση του Γραφείου Παρακολούθησης και Εκτέλεσης του Προϋπολογισμού με επαρκές προσωπικό και υλικοτεχνική υποδομή, με ανεξαρτησία απέναντι στην κυβέρνηση, και υπαγωγή του στην Επιτροπή Οικονομικών Υποθέσεων.
• Ανάθεση σε διακομματικές επιτροπές της Βουλής της εποπτείας νευραλγικής σημασίας υπηρεσιών, όπως η Ελληνική Στατιστική Αρχή, οι Υπηρεσίες Δημόσιας Τάξης και Ασφάλειας, η ΕΥΠ κ.ά. Πρόσβαση και ενημέρωση του Κοινοβουλίου σε κάθε, εν ευρεία εννοία, δημόσια αρχή και υπηρεσία.
• Τήρηση της διαδικασίας δημοσιοποίησης του πόθεν έσχες και κάθε μορφής χρηματικής ή άλλης ενίσχυσης από κάθε πηγή προς υποψηφίους, κόμματα και συνδυασμούς σε οποιαδήποτε διαδικασία ανάδειξης αιρετών αντιπροσώπων σε δημόσιες θέσεις και δημόσια λειτουργήματα.
• Συνολική επανεξέταση και εξορθολογισμός του πλαισίου επιστημονικής, διοικητικής και οικονομικής υποστήριξης του έργου των βουλευτών, ώστε να εξασφαλίζεται η ανεξάρτητη, απρόσκοπτη και αποτελεσματική επιτέλεση των θεσμικού τους ρόλου.
• Κατάργηση της διπλής σύνταξης των βουλευτών με επιλογή ενός ασφαλιστικού φορέα.
2. Εκδημοκρατισμός, διαφάνεια και πραγματική αποκέντρωση της δημόσιας διοίκησης, ενίσχυση της τοπικής αυτοδιοίκησης
• Καθιέρωση της απλής αναλογικής για την εκλογή δημοτικών και περιφερειακών συμβουλίων.
• Εξασφάλιση ελάχιστων εγγυημένων σταθερών εσόδων της τοπικής αυτοδιοίκησης από τη γενική φορολογία με απευθείας και αυτόματη μεταφορά τους στα ταμεία της.
• Οργανωτική ανασυγκρότηση προς την κατεύθυνση της ενίσχυσης της αναπτυξιακής λειτουργίας της τοπικής και περιφερειακής αυτοδιοίκησης και της αποτελεσματικής εξυπηρέτησης των αναγκών των τοπικών κοινωνιών.
• Καθιέρωση συμμετοχικών διαδικασιών στην κατάρτιση, υλοποίηση και τον έλεγχο των προϋπολογισμών της τοπικής και περιφερειακής αυτοδιοίκησης (συμμετοχικός προϋπολογισμός).
• Καθιέρωση της δυνατότητας να προκαλούνται με λαϊκή πρωτοβουλία δεσμευτικά δημοψηφίσματα σε όλα τα επίπεδα τοπικής και περιφερειακής αυτοδιοίκησης, για υποθέσεις μείζονος τοπικής σημασίας.
Το κρίσιμο ζήτημα της Ασφάλειας
Στρατηγικός μας στόχος ο σεβασμός του συνταγματικά προστατευόμενου δικαιώματος στην ασφάλεια κάθε ανθρώπου στην ελληνική επικράτεια.
Η πρόληψη, η αποτροπή και η δίωξη του εγκλήματος σήμερα απαιτούν υψηλού επιπέδου υπηρεσίες, με σύγχρονη οργάνωση και εξοπλισμό, υψηλό επίπεδο εκπαίδευσης και αξιοκρατική-εξορθολογισμένη κατανομή ρόλων και αρμοδιοτήτων.
Απαιτούν ακόμη πλήρη αξιοποίηση των ικανοτήτων, της κατάρτισης και εξειδίκευσης των ανθρώπινου δυναμικού που στελεχώνει τις αρμόδιες υπηρεσίες.
• Επαναπροσανατολισμός της αντιεγκληματικής στρατηγικής, αξιοποίηση σύγχρονων μεθόδων πρόληψης και καταστολής της εγκληματικότητας, με σεβασμό στα συνταγματικά δικαιώματα και αποφυγή επικοινωνιακών-αναποτελεσματικών επιχειρήσεων εναντίον αδύναμων κοινωνικών ομάδων.
• Εκσυγχρονισμός και εκδημοκρατισμός των Σωμάτων Ασφαλείας, με κατοχύρωση των εργασιακών και συνδικαλιστικών δικαιωμάτων των εργαζομένων και σύμφωνα με τις ανάγκες της κοινωνίας.
• Επιλογή της ηγεσίας των Σωμάτων Ασφαλείας με σύγχρονες, δημοκρατικές-αξιοκρατικές διαδικασίες, που θα βασίζονται στα τυπικά και ουσιαστικά προσόντα τους και θα εγκρίνονται από αρμόδια διακομματική κοινοβουλευτική επιτροπή, η οποία θα στηρίζει και θα ελέγχει το έργο τους.
• Ενίσχυση της πραγματικής αποστολής της αστυνομίας, που είναι η προστασία του πολίτη.
• Απαγόρευση της οπλοφορίας κατά την αστυνόμευση διαδηλώσεων και συλλαλητηρίων.
Διάλυση των ΜΑΤ-ΥΜΕΤ και απαγόρευση χρησιμοποίησης άλλων ειδικών δυνάμεων για την καταστολή λαϊκών κινητοποιήσεων.
Ένταξη των ειδικών μονάδων στα αστυνομικά τμήματα, με ταυτόχρονη δημιουργία υπηρεσιών αντιμετώπισης κρίσεων (φυσικές καταστροφές, ακραία εγκληματικότητα και βία).
Άμεση απόσυρση απαγορευμένων καιεπικίνδυνων για τη δημόσια υγεία χημικών και υλικών.
• Αξιοκρατικές διαδικασίες ένταξης-πρόσληψης σε όλους τους κλάδους των Σωμάτων Ασφαλείας. Υποχρεωτικότητα Πανελλαδικών Εξετάσεων και ΑΣΕΠ.
• Διαρκής θεωρητική και πρακτική εκπαίδευση του προσωπικού των Σωμάτων Ασφαλείας, σύμφωνα με τις σύγχρονες εκπαιδευτικές μεθόδους και τις υψηλές απαιτήσεις της ασφάλειας και της πολιτικής προστασίας.
• Καθιέρωση αντικειμενικού συστήματος κρίσεων και προαγωγών, χωρίς κομματικά κριτήρια και πελατειακές σχέσεις
• Διαχωρισμός των αρμοδιοτήτων αστυνόμευσης από την προανακριτική λειτουργία και από την υποβοηθητική προς τη Δικαιοσύνη αρμοδιότητα.
Στελέχωση της Δικαστικής Αστυνομίας.
Δημόσια διοίκηση – Σχέσεις κράτους και πολίτη-κοινωνίας
Στρατηγικός μας στόχος είναι η δημόσια διοίκηση και το δημόσιο συνολικά να υπηρετούν τις κοινωνικές ανάγκες και το δημόσιο συμφέρον.
Ταυτόχρονα, κρίσιμες προτεραιότητες αποτελούν η καταπολέμηση της διαφθοράς και ο κοινωνικός έλεγχος.
• Εμπέδωση κλίματος ασφάλειας και προστασίας των εργαζομένων.
Καμία απόλυση στον δημόσιο τομέα, παρά μόνο σε περιπτώσεις βαρέων πειθαρχικών και ποινικών παραπτωμάτων, που επισύρουν την ποινή της απόλυσης κατά το πειθαρχικό δίκαιο.
• Απομάκρυνση των εστιών διαφθοράς και πολιτικής παρέμβασης στη δημόσια διοίκηση, που υπονομεύουν τις προσπάθειες και τις δυνατότητες της πλειονότητας όσων εργάζονται με αφοσίωση και ευσυνειδησία στον δημόσιο τομέα (λ.χ. απομάκρυνση της στρατιάς υψηλόμισθων συμβούλων και των διορισμένων γενικών διευθυντών).
• Καμία χάραξη κρατικής πολιτικής χωρίς τη συμμετοχή, τόσο στον σχεδιασμό όσο και στην εκτέλεση, των ενδιαφερομένων –επηρεαζόμενων– αρμόδιων φορέων ή συλλογικοτήτων (λ.χ. ρυθμίσεις για την αναπηρία χωρίς τους αντίστοιχους φορείς, μεταναστευτική πολιτική χωρίς τις μεταναστευτικές οργανώσεις, τα κινήματα στήριξης, την Ύπατη Αρμοστεία του Ο.Η.Ε. για τους Πρόσφυγες, ασφάλεια χωρίς τους συλλογικούς φορείς των σωμάτων ασφαλείας και των κινημάτων πολιτικών δικαιωμάτων και ελευθεριών κ.ο.κ.).
• Διαμόρφωση ή αναθεώρηση των οργανογραμμάτων με συλλογικές διαδικασίες σε όλους τους κλάδους, φορείς και επίπεδα της δημόσιας διοίκησης και πιστή τήρησή τους.
Έλεγχος όλων των διαδικασιών από εργαζόμενους και πολίτες.
• Κάλυψη όλων των κενών οργανικών θέσεων που θα προκύψουν από τα νέα οργανογράμματα, για την εξασφάλιση επαρκούς πολιτιστικής, εκπαιδευτικής, ιατροφαρμακευτικής, νοσηλευτικής-νοσοκομειακής κάλυψης και ακώλυτης συγκοινωνιακής πρόσβασης σε κάθε σημείο της Επικράτειας.
Καμία πρόσληψη εκτός ΑΣΕΠ.
• Εφαρμογή και εκτέλεση όλων των αποφάσεων της διοίκησης και της δικαιοσύνης. Διαμόρφωση θεσμικού πλαισίου για την κατάργηση δυνατότητας καταχρηστικής συμπεριφοράς της διοίκησης, προς αποφυγή εφαρμογής της νομοθεσίας και των εκτελεστών αποφάσεων.
• Διαρκής επιμόρφωση του ανθρώπινου δυναμικού για την εύρυθμη, αποτελεσματική και αξιοκρατική λειτουργία της κρατικής μηχανής, καθώς και για την κάλυψη των αναγκών του πολίτη.
• Αναλυτικό πόθεν έσχες, ιδίως στις υπηρεσίες που διαχειρίζονται χρηματοδοτικά προγράμματα και έρχονται σε επαφή με το κοινό.
• Δημιουργία ειδικού τμήματος οικονομικού ελέγχου για τον έλεγχο και την καταπολέμηση της παράνομης εργασίας και της εισφοροδιαφυγής.
• Πλήρης μηχανοργάνωση και διασύνδεση των δημοσίων υπηρεσιών σε ολόκληρη την επικράτεια.
Συνταγματική αναθεώρηση
Ενόψει της προβλεπόμενης δυνατότητας αναθεώρησης του Συντάγματος, ο ΣΥΡΙΖΑ-ΕΚΜ θα επιδιώξει μια ουσιαστική αναθεωρητική διαδικασία με στόχο την ενίσχυση της συνταγματικής προστασίας σε κομβικά σημεία:
Προστασία των δημοσίων αγαθών και υπηρεσιών, της διαφάνειας στις προμήθειες, στα δημόσια έργα και στα ΜΜΕ, του ιστορικού, αρχαιολογικού, οικιστικού και φυσικού περιβάλλοντος και του δημόσιου πλούτου.
Στα δημόσια αγαθά συμπεριλαμβάνονται αυτονόητα και οι συχνότητες εκπομπής ραδιοτηλεοπτικών σταθμών.
Θέσπιση πλαισίου για την οριστική αδειοδότηση των ραδιοτηλεοπτικών σταθμών. Υποχρεωτική καταβολή χρηματικής εισφοράς από ιδιώτες στους οποίους παραχωρείται η χρήση των ραδιοτηλεοπτικών συχνοτήτων.
Ενίσχυση της συνταγματικής προστασίας του δικαιώματος στην αντικειμενική ενημέρωση και στην ελεύθερη πρόσβαση των πολιτών σε αυτήν.
Θεσμοθέτηση αντίστοιχων υποχρεώσεων των φορέων ενημέρωσης.
Αυξημένη προστασία των κοινωνικών δικαιωμάτων, με ιδιαίτερη έμφαση στην εξασφάλιση και προστασία της αξιοπρεπούς διαβίωσης με αξιοπρεπείς αποδοχές.
Συνταγματική κατοχύρωση του ευρωπαϊκού και διεθνούς κεκτημένου προστασίας των δικαιωμάτων αυτών.
Προστασία της εργασίας, της πλήρους απασχόλησης, των συλλογικών διαπραγματεύσεων και των ρυθμιστικών κανόνων.
Αποκατάσταση του κοινωνικού κράτους και καθολική δωρεάν παροχή όλων των υπηρεσιών του στους πολίτες.
Ειδικότερα, ρύθμιση για την αναπλήρωση των αποθεματικών του ασφαλιστικού συστήματος βάσει ενός συνταγματικά δεσμευτικού σχεδίου.
Τη συνταγματική θωράκιση της ανεξαρτησίας της δικαιοσύνης και της διάκρισης των εξουσιών.
Κατάργηση της διαδικασίας διορισμού της ηγεσίας της δικαιοσύνης από την εκτελεστική εξουσία (άρθρο 90 του Συντάγματος).
Τη συνταγματική πρόβλεψη υποχρεωτικού κοινοβουλευτικού ελέγχου σε κάθε δημόσια δαπάνη, συμπεριλαμβανομένων των λεγόμενων απορρήτων δαπανών και ειδικών λογαριασμών.
Μια σύντομη επισκόπηση των σχέσεων κράτους και κοινωνίας τα τελευταία χρόνια, αρκεί για να διαπιστώσουμε ότι όλες οι προσχηματικές προσπάθειες βελτίωσης κατέληξαν σε εκτρωματικά αποτελέσματα.
Θυμίζω τον εκσυγχρονισμό της δεκαετίας του 1990: κατέληξε σε ένα βαθιά αντιλαϊκό τεχνοκρατισμό, με αναπόσπαστο συστατικό τα τεραστίου μεγέθους σκάνδαλα και τη δαιδαλώδη διαπλοκή.
Θυμίζω την πολυδιαφημισμένη επανίδρυση του κράτους από τη Νέα Δημοκρατία: κατέληξε σε έναν ερασιτεχνικό τεχνοκρατισμό, με αναπόσπαστο συστατικό επίσης τα τεραστίου μεγέθους σκάνδαλα, και με τους νταβατζήδες να καθίστανται ισότιμοι και απαραίτητοι σύμμαχοι.
Θυμίζω, τέλος, την τραγικότερη όλων των κυβερνήσεων διακυβέρνηση της τελευταίας διετίας, που μετέτρεψε την Ελλάδα σε προτεκτοράτο και τον λαό μας σε λεηλατημένο ιθαγενή.
Είναι όλη αυτή η λιτανεία της οικογενειοκρατίας, της διαπλοκής, της μίζας, της κόμπρας, του ξεπουλήματος, της αποανάπτυξης, της φτωχοποίησης του λαού μας, που σήμερα θρασύτατα και ανερυθρίαστα διεκδικούν να σώσουν τον ελληνικό λαό από τον βαθύ και λασπώδη γκρεμό που τον παράχωσαν.
Απέναντι σε αυτή τη γλοιώδη και δύσοσμη λιτανεία, ένας άλλος κόσμος: Ο κόσμος της αριστεράς, της εργασίας, των κινημάτων, της δημοκρατίας, της διαφάνειας.
Ο κόσμος του μέλλοντος απέναντι σε ένα παρελθόν οδυνηρό και επονείδιστο.
Με το πρόγραμμά μας, με την πολιτική μας βούληση, με τα στελέχη μας.
Κυρίως με τον ελληνικό λαό στην πρώτη γραμμή του αγώνα, του ελέγχου και της λογοδοσίας,
Σας λέω με πλήρη συναίσθηση της ευθύνης μας, της πατριωτικής, της πολιτικής και της ταξικής μας ευθύνης, ότι ήρθε η ώρα της Αριστεράς.
ΕΞΩΤΕΡΙΚΗ ΚΑΙ ΑΜΥΝΤΙΚΗ ΠΟΛΙΤΙΚΗ
Έχω την τιμή και την ευθύνη να παρουσιάσω εκ μέρους του ΣΥΡΙΖΑ-ΕΚΜ, ενόψει των εκλογών της 17ης Ιουνίου, τις προγραμματικές μας θέσεις για την Εξωτερική Πολιτική και Άμυνα.
Οφείλω, πριν προχωρήσω στο θέμα, να σας ενημερώσω ότι πρόκειται για μια επικαιροποίηση των προγραμματικών μας θέσεων που εκθέσαμε πριν τις εκλογές της 6ης Μαΐου, που σημαίνει μεγαλύτερη εξειδίκευση, εμβάθυνση, στάθμιση, ιεράρχηση.
Η ίδια η ελληνική κοινωνία με τη λαϊκή ετυμηγορία της μας υποχρέωσε να ανταποκριθούμε. Και αυτό είναι κάτι πολύ σημαντικό.
Οφείλω επίσης να σας πω ότι για το σημερινό αποτέλεσμα εργάστηκε ένας σημαντικός αριθμός στελεχών του Τμήματος Εξωτερικής Πολιτικής και Άμυνας.
Κυρίως όμως οφείλω να πω ότι ένας επίσης σημαντικός αριθμός ανθρώπων με ειδίκευση και εμπειρία στο θέμα προσήλθε αυθόρμητα και με ενθουσιασμό και ανιδιοτέλεια και κατέθεσε έναν πλούτο ιδεών και προτάσεων.
Ένα τμήμα αυτών ενσωματώθηκε στις θέσεις μας.
Τα πιεστικά όμως χρονικά περιθώρια δεν επέτρεψαν την πλήρη αξιοποίησή τους.
Βγαίνουμε όμως χάρη σε αυτήν την υποστήριξη με μεγαλύτερη αυτοπεποίθηση.
Από καρδιάς ευχαριστούμε θερμά όλους αυτούς τους ανθρώπους, τους συγχαίρουμε και τους διαβεβαιώνουμε ότι η συνεργασία μας θα γίνει πολύ πιο δημιουργική στο επόμενο διάστημα.
Εισαγωγή
Η εσωτερική ανασυγκρότηση και η αναγέννηση της χώρας μας συνδέεται άρρηκτα και με τη διεκδίκηση μιας νέας εξωτερικής και αμυντικής πολιτικής στη βάση μιας νέας εθνικής στρατηγικής·
μιας στρατηγικής που προάγει τις αδιαπραγμάτευτες αρχές της εθνικής ανεξαρτησίας, της λαϊκής κυριαρχίας, της δημοκρατίας, της ειρήνης, της ελευθερίας και της εδαφικής ακεραιότητας της χώρας.
Σε μια περίοδο που οι διεθνείς ισορροπίες αλλάζουν και η ηγεμονία των ΗΠΑ αμφισβητείται όλο και περισσότερο, η πολιτική του ευρωατλαντισμού και της συμμόρφωσης με τους πολεμικούς σχεδιασμούς του ΝΑΤΟ δεν έχει μέλλον.
Η κατάσταση στην οποία έχει περιέλθει η Ελλάδα με την πολιτική των Μνημονίων εξανεμίζει τις δυνατότητές της να αναλάβει ενεργό ρόλο υπέρ της ειρήνης και της σταθερότητας στα ταραγμένα Βαλκάνια και στη Μεσόγειο.
Εμείς πιστεύουμε ότι η απαλλαγή της χώρας μας από τα Μνημόνια αποτελεί προϋπόθεση και για μια νέα πολυδιάστατη ενεργητικά φιλειρηνική εξωτερική πολιτική.
Ο ΣΥΡΙΖΑ-ΕΚΜ καταθέτει τη δική του εναλλακτική πρόταση για την εξωτερική πολιτική, η οποία έχει μονίμως ανοιχτό ιδεολογικό και πολιτικό μέτωπο στον πόλεμο, τον ιμπεριαλισμό, τον εθνικισμό, τον ρατσισμό, την πατριδοκαπηλία.
Εμπνέεται από τις αρχές της δημοκρατίας, του σεβασμού των ανθρωπίνων δικαιωμάτων ανεξαρτήτως θρησκεύματος, φυλής και εθνικής καταγωγής, της ισότιμης διεθνούς συνεργασίας, της διεθνούς αλληλεγγύης.
Εδράζεται στο Διεθνές Δίκαιο, αλλά και στις αρχές της Αριστεράς για ειρηνικές και φιλικές σχέσεις μεταξύ των λαών, την απόρριψη της βίας και της απειλής άσκησης βίας.
Αυτός ο προσανατολισμός συνδέεται με σταθερές αξίες και κατοχυρώνει με ασφαλή τρόπο τα κυριαρχικά δικαιώματα της χώρας μας, χωρίς μεγαλοϊδεατισμούς και χωρίς προσαρμογή στους σχεδιασμούς των ισχυρών ιμπεριαλιστικών κέντρων.
Προτείνουμε μια νέα πολυδιάστατη ενεργητικά φιλειρηνική εξωτερική πολιτική της Ελλάδας, απαλλαγμένη από τον ατλαντισμό, με ανάπτυξη σχέσεων ισότιμης συνεργασίας στα Βαλκάνια και στη Μεσόγειο, όπως και με τη Ρωσία, αλλά και με χώρες εκτός της Ευρώπης (Κίνα, Ινδία, Λατινική Αμερική).
Πολιτική συνολικής αναβάθμισης της διεθνούς θέσης της, με τον ελληνικό λαό σε εγρήγορση και με την ενεργητική συμβολή του απόδημου ελληνισμού.
Θέλουμε ο ορίζοντας της διεθνούς παρουσίας της χώρας μας να μην εξαντλείται στα λεγόμενα εθνικά θέματα, αλλά να καλύπτει μεγάλα σύγχρονα ζητήματα, όπως η προστασία του περιβάλλοντος, η εξάλειψη της φτώχειας και γενικότερα η αλληλεγγύη με τον αποκαλούμενο «Τρίτο Κόσμο», με τον οποίο το σύνορό μας είναι η Μεσόγειος όπου χρειάζονται γέφυρες και μια νέα μεταναστευτική πολιτική και όχι τα τείχη μιας Ευρώπης-φρουρίου.
Γι’ αυτούς τους λόγους είμαστε αντίθετοι με κάθε συμμετοχή της Ελλάδας στον λεγόμενο «πόλεμο κατά της τρομοκρατίας», που χρησιμοποιείται για τον στρατιωτικό έλεγχο ολόκληρων περιοχών του πλανήτη και για την περιστολή των δημοκρατικών δικαιωμάτων των πολιτών.
Σήμερα οι διεθνείς ισορροπίες αλλάζουν και η κίνηση προς έναν πολυπολικό κόσμο φέρνει στο προσκήνιο ανταγωνισμούς που στην περιοχή μας εκφράζονται με πολύ έντονο τρόπο και δημιουργούν κινδύνους για την ειρήνη.
Παράλληλα όμως δημιουργείται χώρος και για νέες πρωτοβουλίες περιφερειακής συνεργασίας, όπως αυτές που διαφαίνονται στη Λατινική Αμερική, που έχουν σταθερή ανάπτυξη σε αντινεοφιλελεύθερη και αντικαπιταλιστική κατεύθυνση.
Η ίδια διαπίστωση απαιτεί την ενεργητική παρουσία της Ελλάδας σε διεθνείς οργανισμούς όπως ο ΟΗΕ και η ΟΥΝΕΣΚΟ, καθώς και σε διεθνείς πρωτοβουλίες εκδημοκρατισμού του συστήματος των διεθνών σχέσεων, στη διαρκή προσπάθεια μείωσης των εξοπλισμών και απαγόρευσης των όπλων μαζικής καταστροφής (πυρηνικών, χημικών, βιολογικών), καθώς και την άμεση αντιμετώπιση της κλιματικής αλλαγής που αποτελεί κίνδυνο για την ίδια την επιβίωση της ανθρωπότητας.
Ι. Νέα, ανεξάρτητη, πολυδιάστατη, ενεργητικά φιλειρηνική εξωτερική πολιτική
Η ελληνική εξωτερική πολιτική εδώ και χρόνια είναι μια διαδοχή ασύμμετρων προσαρμογών στους σχεδιασμούς των ισχυρών συμμάχων (ΗΠΑ-ΝΑΤΟ-Ισραήλ, ηγεμονεύουσες δυνάμεις και ισχυρά κράτη της Ε.Ε.), συνδυασμένη με αποσπασματική αναζήτηση ευκαιριών για ενίσχυση της επιρροής στα Βαλκάνια, αλλά και με βαθμιαία χαλάρωση παραδοσιακών δεσμών με χώρες του αραβικού κόσμου και της Μέσης Ανατολής.
Αυτός ο προσανατολισμός πρέπει να αλλάξει.
Εξειδικεύοντας τα βασικά στοιχεία αυτής της πολιτικής, θεωρούμε πως σήμερα η ελληνική εξωτερική πολιτική πρέπει θέσει ως προτεραιότητες τις παρακάτω δώδεκα επιλογές: Προαπαιτούμενο για τον σχεδιασμό και την εφαρμογή πολυδιάστατης εξωτερικής πολιτικής είναι η πλήρης αξιοποίηση του δυναμικού του διπλωματικού σώματος τόσο επιτελικά όσο και στην καθημερινότητα.
Η χάραξη και άσκηση εξωτερικής πολιτικής χωρίς διαφανείς διαδικασίες, με περιορισμένο κοινοβουλευτικό έλεγχο, με παραγκωνισμό του διπλωματικού σώματος και χρησιμοποίηση εξωυπηρεσιακών ειδικών συμβούλων, δηλαδή με το καθεστώς που διαμόρφωσαν διαδοχικά στο Υπ. Εξ. οι διατελέσαντες τα τελευταία χρόνια υπουργοί και πρωθυπουργοί, πρέπει να καταργηθεί.
Σήμερα επείγει να εξαντληθεί κάθε δυνατότητα για την αποτροπή ενός νέου πολέμου στη Μ. Ανατολή με πρόσχημα το πυρηνικό πρόγραμμα του Ιράν.
Ειδικά η Ελλάδα κινδυνεύει να εμπλακεί, άμεσα ή έμμεσα, σε ενδεχόμενη επίθεση εναντίον του Ιράν ή και σε χώρες του αραβικού κόσμου, με το σύμφωνο στρατιωτικής συνεργασίας με το Ισραήλ, αλλά και με χρήση της βάσης της Σούδας από το ΝΑΤΟ.
Και οι δύο αυτές δυνατότητες εμπλοκής πρέπει λοιπόν να καταργηθούν.
3. Είμαστε κατηγορηματικά αντίθετοι στους λεγόμενους «ανθρωπιστικούς πολέμους» και στους «πολέμους για τη δημοκρατία», και θα αρνηθούμε οποιαδήποτε συμμετοχή της χώρας μας σε ενδεχόμενη επέμβαση στη Συρία.
4. Στην κορυφή των προτεραιοτήτων μας στην εξωτερική πολιτική είναι η επίλυση του Κυπριακού με βάση τις αποφάσεις του ΟΗΕ.
Για τον τερματισμό της κατοχής και την επανένωση του νησιού στο πλαίσιο μιας δικοινοτικής-διζωνικής ομοσπονδίας με μία ιθαγένεια, μία κυριαρχία, μία διεθνή προσωπικότητα.
Για μια Κύπρο χωρίς ξένους στρατούς και ξένες βάσεις.
Σταθερή θέση του ΣΥΡΙΖΑ-ΕΚΜ είναι ότι η Ελλάδα έχει αναφαίρετο δικαίωμα στην ανακήρυξη ΑΟΖ και στην αξιοποίηση του υποθαλάσσιου πλούτου της, με βάση το Διεθνές Δίκαιο και τη Σύμβαση για το Δίκαιο της Θάλασσας.
Για την κατοχύρωση του δικαιώματος αυτού και την οριοθέτηση της ελληνικής ΑΟΖ, χρειάζεται να αρχίσουν οι αναγκαίες διαδικασίες για την υπογραφή διμερών συμφωνιών με τις ενδιαφερόμενες γειτονικές χώρες.
Θεωρούμε ότι το νέο δόγμα του ΝΑΤΟ και το σχέδιο για τη λεγόμενη «αντιπυραυλική ασπίδα» αυξάνει τον κίνδυνο πολέμου ιδιαίτερα στην περιοχή μας.
Η Ελλάδα πρέπει να συνεργαστεί και με άλλες χώρες για να αποτραπεί η υλοποίηση αυτών των σχεδίων.
Θα επιδιώξουμε την άμεση ανάκληση της ελληνικής δύναμης από το Αφγανιστάν, καθώς και από άλλες στρατιωτικές αποστολές του ΝΑΤΟ ή της Ευρωπαϊκής Ένωσης.
Σταθερή και αμετάκλητη παραμένει η στρατηγική μας θέση για την ανάγκη να αποδεσμευτούμε από το ΝΑΤΟ.
Έχουμε επίγνωση των δυσκολιών αυτής της επιδίωξης. Πιστεύουμε όμως ότι, οι διεθνείς εξελίξεις θα επιβεβαιώνουν την ορθότητα της θέσης μας.
Οι ελληνοτουρκικές σχέσεις βρίσκονται σε κρίσιμη καμπή.
Η Τουρκία επιδιώκει την ανάδειξή της σε ηγεμονική δύναμη στην περιοχή, ανταγωνιζόμενη το Ισραήλ.
Οι εντάσεις και η αμφισβήτηση της εθνικής μας κυριαρχίας και της εδαφικής μας ακεραιότητας είναι καθημερινές και συνεχείς.
Απαιτούνται πρωτοβουλίες για την επίλυση των ελληνοτουρκικών διαφορών με διάλογο στη βάση του διεθνούς δικαίου και του αμοιβαίου σεβασμού της εθνικής κυριαρχίας και του απαραβίαστου των συνόρων, καθώς επίσης και διαμόρφωση κανόνων καλής γειτονίας και ανάπτυξη πολύμορφης συνεργασίας.
8. Πέραν της συνολικής και κατηγορηματικής μας αντίθεσης προς τη συμφωνία στρατιωτικής συνεργασίας Ελλάδας-Ισραήλ, η οποία δορυφοροποιεί τη χώρα μας, θα πρέπει να εργαστούμε αποτελεσματικά ώστε να ακυρώσουμε τη συμφωνία αυτή, προκειμένου να μην εμπλακεί η χώρα μας άμεσα ή έμμεσα σε ενδεχόμενο πόλεμο με το Ιράν αλλά και στον αραβικό κόσμο.
Διεκδικούμε την προώθηση μιας ενεργητικά φιλειρηνικής Βαλκανικής πολιτικής, μακριά από επιλογές πολέμου και εθνικιστικά μίση, με εμμονή στο απαραβίαστο των συνόρων και στον πλήρη σεβασμό των ανθρώπινων δικαιωμάτων σε όλες τις χώρες, ανεξάρτητα από φυλή, καταγωγή και θρήσκευμα.
Τασσόμαστε κατά της αναγνώρισης της παράνομης μονομερούς ανεξαρτητοποίησης του Κοσόβου.
Υποστηρίζουμε την ανάπτυξη της διαβαλκανικής συνεργασίας στη βάση ενός σχεδίου Βαλκανικής συνανάπτυξης, με στόχο ένα αλληλέγγυο μέλλον για τους λαούς της περιοχής.
Προωθούμε την ιδέα ενός Βαλκανικού Οικολογικού Χάρτη.
Εργαζόμαστε σταθερά υπέρ μιας αμοιβαία αποδεκτής λύσης στη διαφορά για το όνομα της ΠΓΔΜ στο πλαίσιο του ΟΗΕ, λύση σύνθετης ονομασίας με γεωγραφικό προσδιορισμό για όλες τις χρήσεις.
Αποκρούουμε τις εθνικιστικές εντάσεις από κάθε πλευρά των συνόρων και υποστηρίζουμε την πολύμορφη προσέγγιση, συνεργασία και οικοδόμηση εμπιστοσύνης με τη γειτονική χώρα στη βάση του διεθνούς δικαίου και του απαραβίαστου των συνόρων.
Η ειρηνική συνύπαρξη των λαών που ζουν στην ιστορική Παλαιστίνη, Ισραηλινών και Παλαιστίνιων, μπορεί να κατοχυρωθεί σήμερα μόνο με την ύπαρξη δύο ισότιμων και ανεξάρτητων κρατών, του Ισραήλ και της Παλαιστίνης.
Για να γίνει αυτό, πρέπει να εφαρμοστούν οι σχετικές αποφάσεις του ΟΗΕ, να αποσυρθούν τα στρατεύματα του Ισραήλ από τα κατεχόμενα παλαιστινιακά εδάφη και τα εδάφη της Συρίας και του Λιβάνου που κατέχει, να ιδρυθεί παλαιστινιακό κράτος στα σύνορα που υπήρχαν πριν από τον πόλεμο του 1967 με πρωτεύουσα την Ανατολική Ιερουσαλήμ και να ελευθερωθεί η Γάζα.
Θα υποστηρίξουμε παράλληλα την ανάπτυξη των ελληνοϊσραηλινών και ελληνοπαλαιστινιακών σχέσεων στο εμπόριο, την επιστήμη, την έρευνα, τον πολιτισμό, τον τουρισμό.
12. Στο ασταθές διεθνές περιβάλλον, όπου οι ανταγωνισμοί όσο οξύνονται οδηγούν στη συγκρότηση κέντρων ισχύος εκτός των κανόνων διεθνούς νομιμοποίησης, είναι αναγκαία η διεκδίκηση της αποκατάστασης και της ενίσχυσης του ΟΗΕ ως του κορυφαίου κέντρου διεθνούς νομιμότητας, ενότητας και ισορροπίας.
Στην κατεύθυνση αυτή, η ελληνική εξωτερική πολιτική μπορεί να επιδιώξει συμμαχίες με χώρες από όλο τον πλανήτη, αλλά και με τις γειτονικές χώρες, οι οποίες όπως η Ελλάδα αποσταθεροποιούνται εξαιτίας της πολυπολικότητας.
Το γεγονός ότι η αξιοπιστία του ΟΗΕ έχει υπονομευτεί και κλονιστεί, όχι μόνο δεν μειώνει, αλλά αντίθετα ενισχύει τη δυναμική μιας τέτοιας επιλογής.
Μπορεί να αναδείξει τη χώρα μας σε περιφερειακό τουλάχιστον πρωταγωνιστή θετικών αλλαγών στις διεθνείς και διακρατικές σχέσεις, να λειτουργήσει ως ασπίδα προστασίας της ανεξαρτησίας μας και να εμποδίσει την εμπλοκή μας σε επικίνδυνους ετεροκαθοριζόμενους ανταγωνισμούς.
ΙΙ. Για την Άμυνα και τις Ένοπλες Δυνάμεις
Η πολιτική του ΣΥΡΙΖΑ-ΕΚΜ βασίζεται στην αρχή της διαρκούς προσπάθειας για ειρηνική επίλυση των διαφορών και στον αποκλεισμό της χρήσης βίας ή της απειλής χρήσης βίας.
Σταθερή επιδίωξή μας είναι η μείωση των εξοπλισμών τόσο στην περιοχή της ΝΑ Ευρώπης και της Ανατολικής Μεσογείου ειδικά, όσο και σε ευρωπαϊκό επίπεδο γενικά.
Θεωρούμε ότι οι στρατιωτικές συμμαχίες, όπως το ΝΑΤΟ, στρατιωτικοποιούν τις διεθνείς σχέσεις και αυξάνουν, αντί να μειώνουν, τον κίνδυνο πολέμου.
Για την Ευρώπη επιδιώκουμε την αντικατάσταση του ΝΑΤΟ και των κοινών στρατιωτικών δομών της Ευρωπαϊκής Ένωσης από ένα Ευρωπαϊκό Σύστημα Ασφάλειας με βασικές αρχές την οικοδόμηση εμπιστοσύνης, τον έλεγχο και τη μείωση των εξοπλισμών.
Επιδιώκουμε ακόμα την αντικατάσταση του Ευρωπαϊκού Οργανισμού Άμυνας από έναν Ευρωπαϊκό Οργανισμό Μείωσης των Εξοπλισμών, ώστε η Ευρωπαϊκή Ένωση να πρωτοπορήσει στην πολιτική ειρήνης.
2. Η δομή, η διάταξη και ο εξοπλισμός των ελληνικών Ενόπλων Δυνάμεων πρέπει να επανεξεταστούν με σκοπό την απεμπλοκή από τους σχεδιασμούς του ΝΑΤΟ, την αποφυγή κάθε εμπλοκής σε διεθνείς διενέξεις που δεν θίγουν την εδαφική ακεραιότητα και την ανεξαρτησία της Ελλάδας, την κατάργηση της λεγόμενης «διπλωματίας των εξοπλισμών» και την αύξηση της αμυντικής και αποτρεπτικής ισχύος με το λιγότερο δυνατό κόστος. | Αυτοί οι σκοποί απαιτούν:
• Την εφαρμογή της αρχής «καμία μονάδα των ΕΔ σε στρατιωτική αποστολή εκτός συνόρων».
• Τη διακοπή της στρατιωτικής συνεργασίας με το επιθετικό κράτος του Ισραήλ.
• Την οργανωτική ανασυγκρότηση με ενίσχυση της διακλαδικότητας σε στρατηγικό και επιχειρησιακό επίπεδο, τον δραστικό περιορισμό των μη επιχειρησιακών μονάδων και τον περιορισμό της γραφειοκρατίας, όπως και τη μείωση περιττών λειτουργικών δαπανών που δεν σχετίζονται με μισθούς προσωπικού.
• Τον επανασχεδιασμό των εξοπλιστικών προγραμμάτων με αρχές:
Την αύξηση της διαθεσιμότητας των υπαρχόντων συστημάτων.
Τις διαδικασίες προμήθειας κυρίως μέσω διαγωνιστικών διαδικασιών και τη διασφάλιση υποστήριξης για τον συνολικό χρόνο ζωής του κάθε συστήματος.
Τη διασφάλιση της συνεργασίας με τη μέγιστη δυνατή συμμετοχή της Ελληνικής Αμυντικής Βιομηχανίας, η οποία πρέπει να βασίζεται σε μονάδες δημόσιας ιδιοκτησίας και να τελεί υπό δημόσιο έλεγχο με συνεχή βελτίωση των τεχνολογικών της δυνατοτήτων.
• Την αναβάθμιση και αξιοποίηση του στελεχιακού δυναμικού των Ενόπλων Δυνάμεων με
Νέο θεσμικό πλαίσιο για την ιεραρχία, τις προαγωγές, τις τοποθετήσεις και τις μεταθέσεις με αντικειμενικά κριτήρια και αξιολόγηση.
Την επανεξέταση των προγραμμάτων εκπαίδευσης και του πλαισίου λειτουργίας των στρατιωτικών σχολών όλων των βαθμίδων, ώστε να διασφαλίζεται η προσαρμογή στα σύγχρονα επιστημονικά επιτεύγματα και ο συνδυασμός της άρτιας στρατιωτικής εκπαίδευσης με την εκπαίδευση σε ακαδημαϊκά γνωστικά αντικείμενα απαραίτητα για την εκπλήρωση της αποστολής των στελεχών των ΕΔ, αλλά και ο εκδημοκρατισμός και η κατάργηση στρατοκρατικών καταλοίπων στις σχολές.
Την αναδιοργάνωση των οικοδομικών οργανισμών με σκοπό την ταχεία επίλυση του ζητήματος της στέγασης του προσωπικού.
• Την προστασία των δικαιωμάτων του προσωπικού των Ενόπλων Δυνάμεων, με
Αναθεώρηση του Στρατιωτικού Ποινικού Κώδικα, ώστε η αρμοδιότητα των Στρατοδικείων να περιορίζεται σε αμιγώς στρατιωτικά αδικήματα.
Δημοκρατική αναθεώρηση του συστήματος διοικητικών ποινών.
Αλλαγή του νομικού και κανονιστικού πλαισίου λειτουργίας των ΕΔ, ώστε τα δικαιώματα και οι υποχρεώσεις των στρατευμένων και των υπόχρεων στράτευσης να εναρμονιστούν με τις επιταγές του Συντάγματος και τις υποδείξεις του Συνηγόρου του Πολίτη και της Διεθνούς Αμνηστίας.
Υποστήριξη του συνδικαλισμού στις Ένοπλες Δυνάμεις στο πλαίσιο των ευρωπαϊκών κανόνων και του Συντάγματος.
Φροντίδα για το ανθρώπινο δυναμικό και τις ανάγκες του, όλων των βαθμών και τομέων, στο πλαίσιο του κράτους πρόνοιας και του κράτους δικαίου.
Ανατροπή των μνημονιακών νομών που εξαθλίωσαν κοινωνικά, οικονομικά, συνταξιοδοτικά τους εν ενεργεία και τους απόστρατους.
ΙΙΙ. Για τον ελληνισμό της Διασποράς
Για τον ελληνισμό της Διασποράς απαιτείται μια προοδευτική πολιτική οργανικής ένταξής του στους μακροπρόθεσμους σχεδιασμούς δημοκρατικής ανάπτυξης της χώρας μας.
Ο ΣΥΡΙΖΑ-ΕΚΜ πιστεύει πως μια εθνική πολιτική για τον ελληνισμό της Διασποράς πρέπει να στοχεύει:·           Στην ενίσχυση της παρουσίας του στο εξωτερικό.
·           Στη θεσμοθέτηση των οργανικών του σχέσεων με την Ελλάδα.
·           Στην ομαλή επανένταξη των παλιννοστούντων Ελλήνων στην ελληνική κοινωνία.
·           Αναγκαίος όρος για τον σχεδιασμό και υλοποίηση αυτής της πολιτικής είναι η λειτουργία της Γ.Γ.Α.Ε. ως του βασικού επιτελικού οργάνου της Πολιτείας.
·           Στηρίζουμε τα πρωτοβάθμια και δευτεροβάθμια όργανα (κοινότητες και ομοσπονδίες) όπως και το Σ.Α.Ε., εφόσον αναπτύξει κατά κύριο λόγο τον διεκδικητικό του χαρακτήρα.
Όχι στην πολυδιάσπαση και τον κατακερματισμό των οργανωμένων εκφράσεων του ελληνισμού της Διασποράς.
·           Λέμε ΝΑΙ στο δικαίωμα της ψήφου με ορισμένες προϋποθέσεις που θα εξασφαλίζουν το δημοκρατικό αυτό δικαίωμα στις χώρες υποδοχής.
·           Θεωρούμε πως είναι απαραίτητη μια σταθερή πολιτική εκπαίδευσης των παιδιών των Ελλήνων του εξωτερικού, που να προσαρμόζεται με ευελιξία στις εκπαιδευτικές συνθήκες κάθε χώρας.
Δίνουμε προτεραιότητα στην ανάπτυξη μιας πολιτιστικής πολιτικής επικοινωνίας, αλληλεπίδρασης και δημιουργίας μεταξύ των αποδήμων.
ΠΟΛΙΤΙΣΜΟΣ
Ο πολιτισμός αποτελεί πηγή πλούτου.
Όχι μόνο καλλιτεχνικού και πνευματικού πλούτου - και υπ’ αυτή την έννοια προστατευόμενο από το κράτος κοινό (δημόσιο) αγαθό - αλλά και πηγή οικονομικού πλούτου, που στηρίζεται στην ανάδειξη και προβολή της πολιτιστικής κληρονομιάς και της σύγχρονης καλλιτεχνικής και πνευματικής παραγωγής στη χώρα μας.
Ο πολιτισμός μπορεί να συμμετάσχει στη συγκρότηση ενός νέου προτύπου ανάπτυξης, που συμβάλλει στην αγωγή και καλλιέργεια της κοινωνίας, κεντρικά και αποκεντρωμένα, και διανέμει την παραγόμενη αξία σε ευρύτερη κοινωνική βάση.
Τα παραδείγματα ευρωπαϊκών πόλεων, όπως η Λιλ, η Βαλανσιέν, η Μπετύν, το Λένς, το Μετς, το Σαιντ Ετιέν, η Αβινιόν - για να αναφερθούμε μόνο στη Γαλλία και το σύγχρονο πολιτισμό - που έδωσαν ζωή σε νεκρές οικονομικά και πληθυσμιακά πόλεις της περιφέρειας, μέσα από την επένδυση στον πολιτισμό, είναι χαρακτηριστικά.
Αλλά και η επιτυχία ελληνικών θεσμών, που ενισχύουν μέσα από διεθνή πολιτιστικά γεγονότα μικρότερες πόλεις της περιφέρειας, είναι μια βάση αναφοράς (Φεστιβάλ ταινιών μικρού μήκους - Δράμα, Φεστιβάλ Χορού - Καλαμάτα).
Ο πολιτισμός όχι μόνο δεν είναι περιττός και «έξοδο πολυτελείας», καταδικασμένος να γίνει ανταγωνιστικός για να επιβιώσει, αντιθέτως είναι πηγή ανάπτυξης και χειροπιαστού πλούτου για το σύνολο της κοινωνίας.
Η κοινωνική διάσταση του πολιτισμού δεν παραπέμπει μόνο στη σχέση του καλλιτεχνικού και πνευματικού έργου με την κοινωνία αλλά και στην κοινή καλλιτεχνική και πνευματική παιδεία και ψυχαγωγία των πολιτών, που το κράτος οφείλει να προσφέρει μαζί με άλλα αγαθά, όπως η εκπαίδευση και η υγεία, εξίσου πολύτιμα.
Η συνύπαρξη πολιτισμού και τουρισμού στο ίδιο υπουργείο αποτυπώνει ανάγλυφα τη χρησιμοθηρική πρόσληψη του πολιτισμού ως στηρίγματος ενός ήδη χρεοκοπημένου προτύπου τουριστικής ανάπτυξης, που έχει κατασπαταλήσει το φυσικό περιβάλλον και έχει τραυματίσει παλαιά και σύγχρονα μνημεία.
Η συνύπαρξη των δύο τομέων στο ίδιο υπουργείο εκφράζει μια παρωχημένη αντίληψη για τον πολιτισμό (αλλά και τον τουρισμό) και πρέπει ν’ αλλάξει.
Για να εκπληρώσει τους παραπάνω στόχους το κράτος οφείλει να στηρίζει το καλλιτεχνικό και πνευματικό έργο και τους δημιουργούς του, να προστατεύει και ν’ αναδεικνύει την πολιτιστική κληρονομιά.
Η πολιτική του ΥΠΠΟ και των εποπτευόμενων οργανισμών πρέπει να τίθεται στην υπηρεσία αυτών των στόχων.
Η διάρθρωση των υπηρεσιών του ΥΠΠΟ όσον αφορά στους τομείς του σύγχρονου πολιτισμού είναι καθοριστική για την αποδοτικότητα της ασκούμενης πολιτικής και αποτυπώνει τις βασικές αρχές της.
Η συγκέντρωση των αποφάσεων, τόσο για τις πολιτιστικές κατευθύνσεις όσο και για συγκεκριμένες εφαρμογές, στο πρόσωπο του υπουργού και ένα στενό επιτελείο συμβούλων του, πέραν της αδιαφάνειας στις επιλογές και της έλλειψης οποιασδήποτε αντικειμενικότητας στις διαδικασίες, είναι ανορθολογική και αναποτελεσματική.
Το κείμενο που συνέταξε μια «Επιτροπή Σοφών», κατ’ εντολήν του απερχόμενου υπουργού Πολιτισμού και Τουρισμού, εκφράζει το αγοραίο πνεύμα που είχε επικρατήσει στο ΥΠΠΟΤ και αφορά στην προσέγγιση του πολιτισμού ως «οικονομικής επιχείρησης» ή ως «δράσης προς διεκπεραίωση».
Γι’ αυτό και αντί της αναβάθμισης των τομεακών διευθύνσεων ώστε να αναλάβουν τη στήριξη των αντίστοιχων αντικειμένων γραμμάτων και τεχνών, η επιτροπή πρότεινε μια ΓΔΣΠ (Γενική Διεύθυνση Σύγχρονου Πολιτισμού) με 4 διευθύνσεις, (Εφαρμογής πολιτικής - Εποπτείας, διαχείρισης και υποστήριξης - Καλλιτεχνικής εκπαίδευσης - Λαϊκού πολιτισμού και διαπολιτισμικού διαλόγου), άσχετες με τα συγκεκριμένα αντικείμενα αρμοδιότητας του ΥΠΠΟ.
Η απαξίωση του πολιτισμού, η εκ των ενόντων διαχείρισή του στο παρελθόν και η αποποίηση των υποχρεώσεων του κράτους σήμερα, στο όνομα νεοφιλελεύθερων και μεταμοντέρνων απόψεων, όπως ότι οι διανοούμενοι και οι καλλιτέχνες δεν χρειάζονται προστασία διότι μετατρέπονται αυτόχρημα σε κρατικοδίαιτους, όλ’ αυτά έχουν οδηγήσει στην παντελή έλλειψη κατοχύρωσης των σχετικών επαγγελμάτων και σε αμοιβές πείνας για τη συντριπτική πλειοψηφία των εργαζομένων στον πολιτισμό.
Η λογική ότι η τέχνη είναι άϋλη και δεν χρειάζεται υλική αμοιβή παραπέμπει σε καλλιτέχνες και συγγραφείς χομπίστες ή μαικήνες.
Στο πλαίσιο αυτό της κατοχύρωσης της πνευματικής και καλλιτεχνικής παραγωγής πρέπει να αντιμετωπιστεί και η προστασία των πνευματικών δικαιωμάτων.
5. Όσον αφορά στον τομέα της πολιτιστικής κληρονομιάς, τα σοβαρότερα προβλήματα είναι : ∙ Το ελλιπές θεσμικό πλαίσιο, τόσο για την προστασία των μνημείων όσο και για τη λειτουργία του ίδιου το υπουργείου. Οι διάφορες απόψεις για αναμόρφωση της νομοθεσίας απέχουν πολύ από τις σύγχρονες ανάγκες, διαπνέονται από τάση χαλάρωσης της προστασίας και ακόμη μεγαλύτερη συγκέντρωση εξουσιών στην πολιτική ηγεσία του υπουργείου.
∙ Η πολυδιάσπαση αρμοδιοτήτων μεταξύ διαφόρων φορέων (ΥΠΕΚΑ, Περιφέρειες, Εκκλησία, διάφορα νομικά πρόσωπα), που δυσχεραίνει το έργο της προστασίας, δημιουργεί συγχύσεις στους πολίτες και υπονομεύει τη χάραξη στρατηγικής από ένα ενιαίο φορέα.
∙   Η έλλειψη εξειδικευμένου προσωπικού σε βασικές ειδικότητες, η ανορθολογική κατανομή του υπάρχοντος σε πανελλαδικό επίπεδο και τα προγράμματα «κοινωφελούς εργασίας» ανειδίκευτου προσωπικού μέσω ΜΚΟ, που αδυνατίζουν το έργο προστασίας και ανάδειξης των μνημείων.
Τούτων δεδομένων, το ΥΠΠΟΤ διαχειρίζεται και προστατεύει τα πολιτιστικά αγαθά αμυντικά, χωρίς ενημέρωση, πρωτοβουλίες και κίνητρα προς τους πολίτες ώστε να εξασφαλίζεται ευρύτερη συναίνεση και συμμετοχή της κοινωνίας.
Ακόμα σοβαρότερο, ο τρόπος διαχείρισης της πολιτιστικής κληρονομιάς, όπως διατυπώνεται στους μνημονιακούς νόμους, την υποτάσσει σε fast track διαδικασίες άρσης της προστασίας και ιδιωτικοποίησης, επ’ ωφελεία μεγάλων επιχειρηματικών συμφερόντων.
Σημαντικό πρόβλημα είναι η απουσία πολιτικής γης και κατάλληλου συνοδευτικού θεσμικού πλαισίου, με αποτέλεσμα να δημιουργούνται έντονες αντιπαραθέσεις, κοινωνικά προβλήματα και παρενέργειες στη φυσιογνωμία του φυσικού και του δομημένου περιβάλλοντος.
Η αντίληψη ότι το έργο διάσωσης και ανάδειξης των αρχαιολογικών χώρων και μνημείων έρχεται σε σύγκρουση με την πολεοδομική ανάπτυξη και τις σύγχρονες οικονομικές και κοινωνικές ανάγκες των πόλεων και των οικισμών, είναι ξεπερασμένη.
Υποτιμάται η διεθνής και η ελληνική εμπειρία γνωστών ιστορικών κέντρων (Αθήνα, Λαύριο, Ρόδος, Ναύπλιο, κ.λπ.), που συνετέλεσαν στην αναβάθμιση της ποιότητας ζωής των πόλεων και ταυτόχρονα στην αναθέρμανση των οικονομικών δραστηριοτήτων.
6.  Σε πείσμα της δεινής πραγματικότητας που περιγράψαμε, η χώρα μας έχει αναπτυγμένη σύγχρονη πολιτιστική παραγωγή και, βεβαίως, διαθέτει πλούσια κληρονομιά αρχαίων και νεοτέρων μνημείων.
Σε όλους τους τομείς του σύγχρονου πολιτισμού, των γραμμάτων και των τεχνών, αναπτύσσεται μια πολυσχιδής δραστηριότητα και σημαντική παραγωγή, σε αρκετές περιπτώσεις διεθνούς εμβέλειας, που αποτελεί και τον καλύτερο πρόξενο της Ελλάδας στο εξωτερικό.
Είναι γνωστό, επίσης, ότι οι υπηρεσίες που ασχολούνται με τα μνημεία εργάστηκαν για την ανάδειξη της πολιτιστικής κληρονομιάς κάτω από εξαιρετικά αντίξοες συνθήκες, ώστε σήμερα να είναι επισκέψιμος ένας μεγάλος αριθμός αρχαιολογικών ανασκαφών παγκόσμιας αξίας.
Η Ελλάδα είναι γεμάτη ιστορικά μνημεία (αρχαία, βυζαντινά, νεότερα, λαϊκά), που με την ανάδειξή τους συνεργούν στην ταυτότητα ενός τόπου, στην εξοικείωση των πολιτών με την ιστορία και στην πολυμερή ανάπτυξη των τοπικών κοινωνιών.
Σύμφωνα με την αντίληψη του ΣΥΡΙΖΑ/ΕΚΜ ο ρόλος του ΥΠΠΟ είναι υποστηρικτικός και όχι παρεμβατικός.
Διαμορφώνει θεσμούς, υλικές (χρηματοδότηση) και άυλες προϋποθέσεις ώστε οι άνθρωποι του πολιτισμού, των γραμμάτων και των τεχνών, να επιδίδονται απερίσπαστοι και, πάντως, χωρίς τις τερατώδεις σημερινές δυσκολίες, στην άσκηση του επαγγελματικού τους έργου.
9.  Χρηματοδότηση, στήριξη, προβολή του πολιτισμού
Ο προϋπολογισμός του ΥΠΠΟ είναι εξαιρετικά χαμηλός - 0,5% του συνολικού προϋπολογισμού.
Ο ΣΥΡΙΖΑ/ΕΚΜ θεωρεί αναγκαίο τον διπλασιασμό αυτού του ποσού σταδιακά, μετά το πρώτο διάστημα ανάσχεσης της οικονομικής κατάρρευσης και της ανθρωπιστικής κρίσης.
Πάντως, τα άμεσα οικονομικά μέτρα στήριξης της κοινωνίας λειτουργούν έμμεσα και υπέρ του πολιτισμού.
Η διασπάθιση του ισχνού προϋπολογισμού - θυμίζουμε το «σκάνδαλο Ζαχόπουλου», εφάμιλλο αυτού των εξοπλισμών - σε άσχετους φορείς αλλά και σε αμοιβές μεγάλου αριθμού συμβούλων και παραγόντων, θα σταματήσει.
Σύμφωνα με τις βασικές αρχές προσέγγισης του πολιτισμού ως πηγής και οικονομικού πλούτου, υπάρχουν θεσμοί και δράσεις που μπορούν ν’ αυτοχρηματοδοτούνται αλλά και να αποφέρουν έσοδα που θα μεταφέρονται στο κοινό ταμείο για τον πολιτισμό.
Στο πλαίσιο της καλύτερης διαχείρισης των πόρων θα περιοριστούν ή/και θα καταργηθούν δαπανηρές οργανώσεις, όπως οι εκθέσεις αρχαιοτήτων στο εξωτερικό, που αποτελούν και αντικίνητρο για επισκέψεις στην Ελλάδα.
Αντίθετα, θα υπάρξει οργανωμένη προώθηση ελληνικών ομάδων τέχνης σε άλλες χώρες, προβολή του έργου τους και ενίσχυση της συμμετοχής τους σε διεθνή φεστιβάλ και συναφείς διοργανώσεις.
Είναι εξαιρετικά σημαντικό θέμα η απορρόφηση των πόρων από τα κοινοτικά κονδύλια.
Κυρίως με το Γ΄ ΚΠΣ η Αρχαιολογική Υπηρεσία υλοποίησε, με τη μέθοδο της αυτεπιστασίας, έργα υψηλής ποιότητας με υποδειγματικό τρόπο.
Παρ’ όλ’ αυτά στο ΕΣΠΑ δεν εξασφαλίστηκε επιχειρησιακό πρόγραμμα για τον πολιτισμό και έτσι οι πόροι για την ανάδειξη και προστασία της πολιτιστικής κληρονομιάς μειώθηκαν δραματικά.
Επίσης, ένα ακόμα πλήγμα στη χρηματοδότηση του πολιτισμού είναι το «κούρεμα» των αποθεματικών του Ταμείου Αρχαιολογικών Πόρων και Απαλλοτριώσεων, λόγω της διαδικασίας του PSI.
Η χρηματική περιουσία του ΤΑΠΑ από 30 εκ €. περιορίστηκε στα 9 εκ €, με σοβαρότατες επιπτώσεις στο έργο του ΥΠΠΟ για την πολιτιστική κληρονομιά.
Ο ΣΥΡΙΖΑ/ΕΚΜ θα προχωρήσει σε αναπλήρωση αυτών των χρημάτων.
Σε κάθε περίπτωση όλα τα έσοδα του ΤΑΠΑ πρέπει να διατίθενται σε έργα προστασίας και ανάδειξης της πολιτιστικής κληρονομιάς.
Ένας έμμεσος αλλά εξαιρετικά δραστικός τρόπος χρηματοδότησης του πολιτισμού είναι η στήριξη της παραγωγής πολιτιστικού έργου, καθώς και της προβολής και διανομής του.
Όλα τα ανενεργά ή υποχρησιμοποιούμενα κτήρια του ΥΠΠΟ, αλλά και μεγάλος αριθμός κλειστών και υπαίθριων δημόσιων και δημοτικών χώρων, μπορεί να διατεθούν ως εστίες καλλιτεχνικών δράσεων.
Επίσης, μπορεί να δημιουργηθούν δημόσια στούντιο εγγραφής μουσικής, στήριξης της παραγωγής ταινιών και γενικά καλλιτεχνικών δραστηριοτήτων.
Οι αρχαιολογικοί χώροι, τα μουσεία, οι πινακοθήκες κ.λπ. υπολειτουργούν λόγω έλλειψης προσωπικού.
Είναι μια κακώς εννοούμενη οικονομία, όχι μόνο από πλευράς προσέλκυσης ελληνικού και ξένου κοινού αλλά και από πλευράς εσόδων.
Οι χώροι αυτοί πρέπει να λειτουργούν με πλήρες ωράριο και να διατίθενται για πολλαπλές δράσεις πολιτισμού.
Οικονομική πολιτική μπορεί να ασκηθεί μέσω του ύψους του ΦΠΑ για δραστηριότητες που αφορούν στα γράμματα και τις τέχνες.
Η λειτουργία των διαφόρων τομέων του ΥΠΠΟ και των οργανισμών που εποπτεύονται από αυτό, θα πρέπει να υποστηριχθεί με μόνιμο προσωπικό, με ιδιαίτερα προσόντα και ικανότητες.
Οι οριζόντιες περικοπές στο ΥΠΠΟ ήταν καταστροφικές, καθώς αποχώρησαν υψηλής ειδίκευσης στελέχη και χάθηκε εξαιρετικά πολύτιμη και αναγκαία συσσωρεμένη γνώση και εμπειρία.
Οι διαδικασίες επιχορηγήσεων καλλιτεχνικών σχημάτων ή παραγωγών πρέπει να είναι διαφανείς, με δημοσιοποίηση των προκηρύξεων και των κριτηρίων, τα οποία πρέπει να παραμένουν αμετάβλητα σε όλη τη διάρκεια της προκήρυξης και της κρίσης. Διαφάνεια και αντικειμενικά κριτήρια επιλογής πρέπει να ισχύουν και στις ακροάσεις των κρατικών και δημοτικών θεάτρων, της Εθνικής Λυρικής Σκηνής, κ.λπ.
9. Πολιτιστική κληρονομιά
Βασικοί άξονες της πολιτικής του ΣΥΡΙΖΑ/ΕΚΜ είναι: ∙  Η διασφάλιση του δημόσιου και κοινωφελούς χαρακτήρα της προστασίας της πολιτιστικής κληρονομιάς.
Ο ρόλος του κράτους στο σχεδιασμό και την υλοποίηση μιας πολιτικής για τον πολιτισμό είναι και αναντικατάστατος και αναγκαίος, αφού τα μνημεία του παρελθόντος συνιστούν (και πρέπει να συνεχίσουν να συνιστούν) στην πλειονότητά τους κοινή δημόσια περιουσία.
Το κράτος δημιουργεί και υποστηρίζει τις απαραίτητες υποδομές ενός ευρύτατου δικτύου προστασίας, ανάδειξης και προβολής των πολιτιστικών αγαθών και διασφαλίζει ένα οργανωμένο πλαίσιο, μέσα από το οποίο αυτά γίνονται προσβάσιμα από την κοινωνία.
Στο κέντρο της κρατικής παρέμβασης βρίσκεται ο πολίτης και συνεπώς η πολιτιστική κληρονομιά πρέπει να διαφυλάσσεται και να αναδεικνύεται με τρόπο που η παρουσία της να ενσωματώνεται στον καθημερινό βίο ως οργανικό στοιχείο της ύπαρξης και λειτουργίας του.
∙  Η διασφάλιση του ενιαίου χαρακτήρα προστασίας της πολιτιστικής κληρονομιάς.
Η άρση όλων των επικαλύψεων με άλλα υπουργεία και φορείς και η κατάργηση Νομικών Προσώπων που αποσπούν αντικείμενο και πόρους από τις αντίστοιχες υπηρεσίες του ΥΠΠΟ και συμβάλλουν επί πλέον στην αναπαραγωγή του κομματικού και πελατειακού κράτους.
Η διαδικασία αυτή δεν θα στοχεύει βέβαια στη βίαιη συρρίκνωση των κρατικών δομών και στην απομάκρυνση προσωπικού, όπως επιχειρείται σήμερα με τον προτεινόμενο Οργανισμό, αλλά στη βελτίωση της λειτουργίας των υπηρεσιών και στην αποτελεσματικότερη εξυπηρέτηση των πολιτών.
∙  Η κωδικοποίηση της νομοθεσίας και η απλούστευση διαδικασιών ελέγχου και εγκρίσεων που συχνά δημιουργούν σύγχυση και ταλανίζουν τους πολίτες.
∙  Η ανάπτυξη των νέων τεχνολογιών και η σχεδιασμένη αξιοποίηση της πληροφορικής στην κατεύθυνση της αναβάθμισης του δημόσιου και κοινωνικού χαρακτήρα των υπηρεσιών του ΥΠΠΟ για την καλύτερη εξυπηρέτηση των πολιτών (σχέση με διοικητικές υπηρεσίες, αποφάσεις συμβουλίων, παροχή υπηρεσιών σε μουσεία), με ταυτόχρονη περιφρούρηση της ασφάλειας των μνημείων και της προστασίας των πνευματικών δικαιωμάτων.
∙ Η αξιοκρατική και διαφανής στελέχωση των συλλογικών οργάνων (Κεντρικό Αρχαιολογικό Συμβούλιο, Συμβούλιο Μουσείων, Κεντρικό Συμβούλιο Νεωτέρων Μνημείων, Τοπικά Συμβούλια) και η μετατροπή τους από γνωμοδοτικά σε αποφασιστικά και ανεξάρτητα όργανα για την αποτροπή κυβερνητικών και κομματικών αυθαιρεσιών και εξυπηρέτησης μεγάλων ιδιωτικών συμφερόντων.
Στο πλαίσιο αυτό, η συμμετοχή στη σύνθεσή τους εκπροσώπων των εργαζομένων αποτελεί εγγύηση για τη διαφάνεια της λειτουργίας τους.
∙  Η θεσμική, οργανωτική και τεχνολογική θωράκιση των υπηρεσιών του ΥΠΠΟΤ για την αντιμετώπιση της παράνομης διακίνησης αρχαιοτήτων και την πάταξη της αρχαιοκαπηλίας.
10.  Γράμματα και ΤέχνεςΟι τομεακές Κεντρικές Υπηρεσιακές Μονάδες που υπάγονται στη Γενική Διεύθυνση Σύγχρονου Πολιτισμού (Γραμμάτων, Θεάτρου και Χορού, Μουσικής, Εικαστικών Τεχνών, Κινηματογράφου και Οπτικοακουστικών Μέσων, Πολιτιστικών Δράσεων) πρέπει να διατηρηθούν και να ενισχυθούν.
Οι εποπτευόμενοι οργανισμοί είναι 59 (Δημόσιες Υπηρεσίες, Νομικά Πρόσωπα Δημοσίου Δικαίου, Νομικά Πρόσωπα Ιδιωτικού Δικαίου) και χρειάζεται μια ενδελεχής μελέτη της σχέσης τους με το ΥΠΠΟ και του ρόλου που μπορεί να διαδραματίσει στη στήριξή τους κατά κατηγορίες (π.χ. μουσεία), ένας εξορθολογισμός δηλαδή της εποπτείας, του χαρακτήρα και της λειτουργίας κάθε οργανισμού.
Θα αναφερθούμε σε ορισμένους μόνο εποπτευόμενους οργανισμούς στο πλαίσιο προσέγγισης των τομεακών υπηρεσιακών μονάδων.
Τομέας Γραμμάτων - Βιβλίο
Το βιβλίο δεν χρηματοδοτείται από πουθενά, η αγορά έχει πτώση κατά 40% και οι περισσότεροι εκδοτικοί οίκοι είναι καταχρεωμένοι.
Επιπλέον, τομείς βιβλίου, όπως η ποίηση, δοκιμάζονται  καθώς υπόκεινται αποκλειστικά στη ζήτηση της αγοράς.
Το ποσοστό των μεταφρασμένων βιβλίων μειώθηκε από 40% σε λιγότερο από 35% - γιατί οι σχετικές εκδόσεις είναι ακριβότερες - με αποτέλεσμα μεγαλύτερη ανεργία στο χώρο των μεταφραστών.
Εξίσου σημαντικό πρόβλημα είναι η διακοπή της επιχορήγησης των πανεπιστημιακών βιβλίων, με αποτέλεσμα να μαραζώνουν πολλοί μικροί εκδοτικοί οίκοι.
Το βιβλίο υφίσταται μεγάλη πίεση από το διαδίκτυο, γιατί η ηλεκτρονική ανάγνωση εκτοπίζει το τυπωμένο βιβλίο και γιατί πολλά κείμενα κυκλοφορούν ελεύθερα στο διαδίκτυο. Το θέμα εδώ είναι η διασφάλιση των δικαιωμάτων των συγγραφέων και όλων των εμπλεκομένων στην παραγωγή των βιβλίων.
∙   Δημιουργία νομοθεσίας που θα αφορά στους εκδότες, τους συγγραφείς και τις μεταξύ τους σχέσεις, οι οποίες πρέπει να καθοριστούν με ενιαίο τρόπο και  με στόχο να διασφαλιστούν τα συγγραφικά δικαιώματα.
∙  Κατοχύρωση των επαγγελμάτων που συμμετέχουν στις εκδόσεις και των δικαιωμάτων που απορρέουν εξ αυτής.
Μέχρι τώρα τα βιβλία εκδίδονται στην πλειοψηφία των περιπτώσεων από εργαζόμενους  με αμοιβές πείνας, οι οποίοι καλούνται να εργαστούν με αυταπάρνηση στο όνομα της «τέχνης» και της ποιότητας των εκδόσεων.
∙  Ενθάρρυνση των εκδοτών να απορροφούν ευρωπαϊκά  προγράμματα χρηματοδότησης μεταφράσεων.
∙  Το ΕΚΕΒΙ πρέπει ν’ αναβαθμιστεί και να συμβάλει στη στήριξη και την προβολή, στην Ελλάδα και διεθνώς, του βιβλίου.
Δεν πρέπει να περιορίζεται στη διοργάνωση εκθέσεων ή σε δευτερεύουσες δραστηριότητες : δίκτυο λεσχών ανάγνωσης, σχετικά βιβλία, κ.λπ.
Επανακαθορισμός του ρόλου του ώστε να λειτουργήσει συντονιστικά – παρεμβατικά ως κεντρικό όργανο, που θα συνδέει ηλεκτρονικά τις πολιτιστικές δραστηριότητες σε όλη τη χώρα, τις βιβλιοθήκες, θα πληροφορεί για τα συνέδρια  κ.λπ.
Τομέας Θεάτρου
∙  Εθνικό Θέατρο - Κρατικό Θέατρο Βορείου Ελλάδος
Ενίσχυση της πολιτιστικής πολυμορφίας. Στήριξη και επαφή με ευρύτερα κοινωνικά στρώματα που δικαιούνται την επικοινωνία με το θεατρικό γεγονός, ως απαραίτητο δημόσιο αγαθό.
Κρατικές σκηνές ανοιχτές σε όλα τα αισθητικά ρεύματα και εναλλαγή των καλλιτεχνών που «διακονούν» σε αυτά και χωρίς μονοκρατορία του διευθυντή.
∙  Δημοτικά Περιφερειακά Θέατρα
Πρόκειται για έναν χρήσιμο θεσμό, που μπορεί να αναζωογονήσει θεατρικά την περιφέρεια.
Λειτουργεί με νομικό πλαίσιο του 1983, έχει απαξιωθεί πλήρως από την κεντρική εξουσία και υφίσταται σχεδόν μόνο «στα χαρτιά».
Απαιτούνται, λοιπόν, πλήρης αναμόρφωση του θεσμού, με νέο νομικό πλαίσιο και νέα δημιουργική πνοή, απαλλαγή από την κομματική εξάρτηση και σύνδεση με τους οικείους δήμους και περιφέρειες, σε συνεργασία με το ΥΠΠΟ για τον απαραίτητο καταμερισμό αρμοδιοτήτων και υποχρεώσεων, ώστε να λειτουργεί επ’ ωφελεία του θεατρικού κοινού της ελληνικής περιφέρειας.
Διεύρυνση του καλλιτεχνικού αντικειμένου των ΔΙΠΕΘΕ ώστε ο θεσμός να συμβάλλει στη διάδοση του χορού στη περιφέρεια
∙  Φεστιβάλ Αθηνών
Ανοιχτό σε διαφορετικά δημιουργικά ρεύματα, με διασφάλιση της πολυφωνίας μέσα από όργανα που λειτουργούν δημοκρατικά και συλλογικά στη λήψη αποφάσεων.
Διεύρυνση του «Φεστιβάλ Αθηνών» με διεθνές φεστιβάλ άλλων τεχνών.
Η πρόταση αυτή συνδυάζεται με τη δημιουργία του Μητροπολιτικού Πάρκου Ελληνικού με υψηλό πράσινο και πολιτιστικές χρήσεις στους υπαίθριους χώρους και τα υφιστάμενα κτήρια, ώστε να καταστεί η Αθήνα ένας ελκυστικός πολιτιστικός προορισμός σε όλη τη διάρκεια του έτους.
Για τη στήριξη της ελληνικής δημιουργίας είναι αναγκαία η συμμετοχή σε υψηλό ποσοστό ελληνικών σχημάτων στα Φεστιβάλ Αθηνών και Επιδαύρου.
Στις άλλες σκηνές μπορούν να φιλοξενούνται νέα και πειραματικά σχήματα.
Καταργείται ο θεσμός των προσκλήσεων με παράλληλη μείωση του εισιτηρίου ούτως ώστε να υπάρχουν έσοδα και να δίνεται η δυνατότητα στα χαμηλά εισοδήματα να απολαμβάνουν τον πολιτισμό.
Θεσπίζονται ειδικές ατέλειες ανέργων και ευπαθών ομάδων με παράλληλη επιστροφή της ατέλειας θεαμάτων για τους καλλιτέχνες.
∙  Φεστιβάλ Επιδαύρου
Ενισχύεται ο χαρακτήρας του ως φεστιβάλ έρευνας και ανάδειξης του αρχαίου δράματος.
∙  Θεματικές Δράσεις Πολιτισμού
Αφορούν σε νεανικά μουσικά - χορευτικά και θεατρικά φεστιβάλ, συναντήσεις λαϊκού θεάτρου, φεστιβάλ μονοπρόσωπων παραστάσεων, κ.λπ.
∙  Στέγη και στήριξη του Θεατρικού Μουσείου
∙  Διάσωση του Κέντρου Αρχαίου Δράματος
∙  Στήριξη στο Σπίτι του Ηθοποιού
∙  Στήριξη των θεατρικών ομάδων που δημιουργούνται από ευάλωτες κοινωνικές ομάδες και κάνουν ήδη υποδειγματικό έργο.
∙  Θέατρο στις φυλακές
Τομέας Χορού
∙ Θεσμοθέτηση των επιχορηγήσεων για τις ομάδες σύγχρονου χορού, βασικού μοχλού της ανάπτυξης του χορού στην χώρα μας.
∙ Αναγνώριση ιστορικών και ανερχόμενων ομάδων μέσω της ενίσχυσής τους ώστε να προχωρήσουν στα αποδεδειγμένα ίχνη τους.
∙ Δημιουργία πλαισίων παρουσίασης για όλους τους νέους καλλιτέχνες σε συνδιαμόρφωση με τα υπάρχοντα σωματεία χορογράφων και χορευτών.
∙ Συνεργασία με την κρατική τηλεόραση για δημιουργία ζώνης προβολής και αγοράς παραστάσεων των ελληνικών ομάδων χορού.
∙  Αξιοποίηση του ερευνητικού έργου του Κέντρου Θεάτρου και Χορού.
∙ Διατήρηση και ενίσχυση των επιτυχημένων φεστιβάλ χορού Καλαμάτας και Αθηνών. Προσανατολισμός στο δημιουργικό και κοινωνικό  χαρακτήρα τους.
Βασικό στοιχείο του προγραμματισμού τους πρέπει να είναι οι συνεργασίες – συμπαραγωγές ξένων καλλιτεχνών ή φορέων με Έλληνες καλλιτέχνες και η μεταφορά των παραστάσεων στο εξωτερικό.
Τομέας Μουσικής
∙  Ενθάρρυνση και χρηματοδότηση μικρών μουσικών συνόλων έντεχνης παραδοσιακής τζαζ, που έχουν να επιδείξουν ήδη μουσική δραστηριότητα και τα οποία θα δίνουν παραστάσεις και στην περιφέρεια για την αναζωογόνηση της τοπικής πολιτιστικής ζωής, ιδιαίτερα κατά τη χειμερινή περίοδο.
Οι μουσικές εκδηλώσεις θα οργανώνονται σε συνεργασία με δήμους, τοπικούς πολιτιστικούς συλλόγους και φορείς, καθώς και με επιλεγμένα σχολεία.
∙  Όλοι οι επιδοτούμενοι από το ΥΠΠΟ φορείς έχουν την υποχρέωση να υποστηρίζουν την ελληνική δημιουργία.
Ιδιαίτερα η ΕΛΣ μπορεί να διευρύνει το αντικείμενό της στους τομείς φωνητικής μουσικής, κύκλων τραγουδιών, μουσικού θεάτρου διαφόρων μορφών, καθώς και στους τομείς του σύγχρονου χορού.
∙ Οι κρατικές και επιχορηγούμενες ορχήστρες και χορωδίες θα ενισχυθούν και θα ενθαρρυνθεί η ελληνική δημιουργία, τόσο με παρουσίαση ελληνικών έργων όσο και με ειδικές παραγγελίες.
Μέρος των δραστηριοτήτων τους είναι οι περιοδείες στην περιφέρεια και η συνεργασία με την ΕΡΤ για παραγωγές που θα μεταδίδονται σε σταθερή βάση.
Ειδικά για τις Κρατικές Ορχήστρες Αθηνών και Θεσσαλονίκης πρέπει να επανέλθει ο θεσμός των συναυλιών της Κυριακής σε απευθείας μετάδοση από τη δημόσια τηλεόραση.
∙ Αναβάθμιση Μουσικών Συνόλων ΕΡΤ.
Τομέας Κινηματογράφου
∙  Τα προβλεπόμενα μέτρα οικονομικής ενίσχυσης των κινηματογραφικών παραγωγών μέσω της επιστροφής του ειδικού φόρου θα εφαρμοστούν άμεσα και θα αποδοθούν τα ποσά που παρακρατούνται καταχρηστικά από το υπουργείο Οικονομικών.
Η χρηματοδότηση των ελληνικών ταινιών εξασφαλίζεται μέσω του ειδικού φόρου σε κάθε εισιτήριο, ο οποίος κατατίθεται στο Ελληνικό Κέντρο Κινηματογράφου.
∙ Θα τεθεί σε λειτουργία ο μηχανισμός φοροαπαλλαγής των ποσών που επενδύονται σε ελληνικές ταινίες από ιδιώτες.
∙  Αλλαγή του πλαισίου λειτουργίας του ΕΚΚ, κατ’ αναλογίαν των αντίστοιχων ευρωπαϊκών και άλλων πρότυπων κέντρων (Γαλλία, Αυστραλία).
∙  Το ΕΚΚ θα ανακοινώσει τα χρηματοοικονομικά του προγράμματα ώστε να ξεκινήσει η ουσιαστική λειτουργία του.
Ταυτόχρονα, θα φροντίσει για την εξόφληση των οφειλών του προς τις παραγωγές των προηγουμένων ετών.
∙  Θα προχωρήσει η αναδιάρθρωση του ΕΚΚ με στόχο την περιστολή των αντιπαραγωγικών δαπανών και λειτουργικών εξόδων και την ευνοιοκρατία.
∙  Ο νόμος «Για την ανάπτυξη της κινηματογραφίας» θα τροποποιηθεί ώστε να ενισχύονται οι δημιουργοί.
∙  Το Φεστιβάλ Κινηματογράφου Θεσσαλονίκης θα προβάλλει και θα προωθεί την ελληνική κινηματογραφία.
∙  Απόδοση του 1,5% από την τηλεόραση υπέρ του ελληνικού κινηματογράφου
∙  Ειδικό πρόγραμμα για ταινίες μεσαίου προϋπολογισμού (έως 200.000€).
∙ Αλλαγή νομοθεσίας ώστε να μπορεί το ΕΚΚ να είναι αποκλειστικός παραγωγός σε συνεργασία με τον σκηνοθέτη.
Τομέας Εικαστικών Τεχνών
∙ Πολλαπλασιασμός των χώρων που εκτίθενται σήμερα οι εικαστικές τέχνες με τη δημιουργία Δικτύου Δημοτικών Πινακοθηκών σε όλη τη χώρα, που έχουν διπλό ρόλο : την ανάπτυξη μέσω της τοπικής αυτοδιοίκησης του πολιτισμού στην περιφέρεια (στις μικρές πόλεις και τις υποβαθμισμένες περιοχές των μεγάλων) και την οικονομική στήριξη των εν ενεργεία καλλιτεχνών με τις οργανωμένες εκθέσεις.
Το Δίκτυο Δημοτικών Πινακοθηκών μπορεί σταδιακά ν’ αποκτήσει σχέση με τις γκαλερί, για την προβολή και τη διακίνηση των έργων τέχνης.
Σημαντική στήριξη στους καλλιτέχνες είναι η αγορά έργων τέχνης από δημόσιους φορείς εκπαίδευσης, υγείας, δήμους κ.λπ. όταν αυτό είναι δυνατόν οικονομικά.
∙  Δυνατότητα συμμετοχής όλων των μελών του Επιμελητηρίου Εικαστικών Τεχνών στους δημόσιους διαγωνισμούς.
∙  Επιλογή των διευθυντών των δημόσιων μουσείων και πινακοθηκών όχι με υπουργικούς διορισμούς αλλά μέσα από διαφανείς διαδικασίες, με διεθνείς διαγωνισμούς και αξιοκρατικά κριτήρια.
∙  Ορισμένη θητεία για τους διευθυντές μουσείων και πινακοθηκών ώστε να αποφεύγονται φεουδαρχικές δομές και νοοτροπίες.
∙ Όλες οι επιτροπές διαχείρισης στον εικαστικό τομέα να αποτελούνται από αιρετούς καλλιτέχνες και κυρίως ανθρώπους των γραμμάτων και των τεχνών, με περιορισμένη θητεία.
∙  Οι τελειόφοιτοι φοιτητές των Σχολών Καλών Τεχνών και των συναφών Σχολών μπορεί να αξιοποιούνται, σε εθελοντική βάση ή με μικρή αμοιβή, για την αντιμετώπιση αναγκών των καλλιτεχνικών θεσμών της χώρας και να συνεργάζονται, επίσης, με τους δήμους και τις περιφέρειες για συγκεκριμένα έργα.
∙  Αξιοποίηση του Ελληνικού Σπιτιού στα Giardini της Βενετίας καθώς και του Ινστιτούτου Βυζαντινών Σπουδών της Βενετίας - το οποίο πρέπει να υπαχθεί στο Υπουργείο Παιδείας - για την προβολή της Ελλάδας στο εξωτερικό, χωρίς τις σημερινές οικονομικές σπατάλες.
11. Μέσα Μαζικής Επικοινωνίας
Τα Μέσα Μαζικής Επικοινωνίας εντάσσονται στο ΥΠΠΟ.
Αποκλειστικά για τον τομέα της ενημέρωσης μπορεί να λειτουργήσει κοινή γραμματεία με το αντίστοιχο συναφές υπουργείο.
Τα δημόσια ΜΜΕ δεν είναι κρατικά, εποπτεύονται από το ΥΠΠΟ και απολαμβάνουν πλήρη αυτονομία στην υλοποίηση των στόχων τους, στο πλαίσιο γενικών κατευθύνσεων πολιτικής.
∙  Δημόσια Τηλεόραση Απεξάρτηση από την κεντρική εξουσία και ενίσχυση του ρόλου της, με στόχο να προσφέρει αντικειμενική ενημέρωση, κοινωνικό ρεπορτάζ, επιστημονικές εκπομπές και να αποτελέσει εστία πολιτιστικής παιδείας και ποιοτικής ψυχαγωγίας για όλες τις κοινωνικές και ηλικιακές ομάδες (δημιουργία ζωνών προγράμματος και θεματικής διαφοροποίησης/συγχρονισμού των προγραμμάτων).
Ενίσχυση της ελληνικής παραγωγής με έμφαση στη μυθοπλασία (σειρές και τηλεταινίες) και το ελληνικό ντοκιμαντέρ. Επίσης, παιδική ελληνική μυθοπλασία και καρτούν.
Δέσμευση συγκεκριμένου ποσού από το ειδικό τέλος για την παραγωγή ελληνικού προγράμματος.
Ανάθεση παραγωγών μέσω διαγωνισμού, με απόλυτη διαφάνεια, σαφείς και συγκεκριμένες προκηρύξεις.
∙  Ιδιωτική τηλεόρασηΟι συχνότητες είναι δημόσιο αγαθό και η χρήση τους πρέπει να υπόκειται σε κανόνες λειτουργίας.
Άμεση καταβολή των δεδουλευμένων στους εργαζόμενους και αναστολή των απολύσεων.
Αναβάθμιση προγράμματος
Αντί για αγγελιόσημο 20%, που δεν έχει νόημα όταν η διαφήμιση έχει μειωθεί υπερβολικά, να καταβάλλεται αυτό το ποσοστό για την παραγωγή πρωτότυπης ελληνικής μυθοπλασίας, με στόχο όχι μόνο την απασχόληση των καλλιτεχνών και των συναφών επαγγελμάτων, αλλά και την παροχή ποιοτικού προγράμματος για το κοινό.
∙  Δημόσιο ΡαδιόφωνοΤο δημόσιο (και όχι κρατικό) ραδιόφωνο θα αποκαταστήσει την αξιοπιστία του.
Θα λειτουργήσει με αυτονομία ως μέσο επικοινωνίας, με την εφαρμογή μιας δεοντολογίας ανάλογης αυτής που καθορίζει τη λειτουργία καταξιωμένων διεθνών ραδιοφωνικών φορέων (π.χ. BBC) και με διαφανείς μεθόδους επιλογής των συνεργατών του, ώστε αυτοί να μπορούν να αξιοποιούν δημιουργικά το λόγο και τη μουσική, δηλαδή τις βασικές συνιστώσες της ραδιοφωνικής παραγωγής.
Μόνον έτσι θα μπορέσει αυτό το σπουδαίο επικοινωνιακό μέσο να υπηρετήσει ουσιαστικά το τρίπτυχο ενημέρωση – επιμόρφωση – ψυχαγωγία, που καθορίζει τη δομή και τη λειτουργία κάθε καλού ραδιόφωνου.
12. Εκπαίδευση των καλλιτεχνών       Πολιτιστική παιδεία των πολιτών
∙  Στην Ελλάδα λειτουργούν ήδη οι παρακάτω ανώτατες σχολές τεχνών:Σχολή καλών Τεχνών ΑΠΘ (Τμήμα Εικαστικών και Εφαρμοσμένων Τεχνών, Τμήμα Μουσικών Σπουδών, Τμήμα Θεάτρου, Τμήμα Κινηματογράφου), Ανωτάτη Σχολή Καλών Τεχνών (Τμήμα Εικαστικών Τεχνών, Τμήμα Θεωρίας και Ιστορίας της Τέχνης), Τμήμα Μουσικών Σπουδών Ιονίου Πανεπιστημίου, Τμήμα Μουσικών Σπουδών ΕΚΠΑ, Τμήμα Θεατρικών Σπουδών ΕΚΠΑ, Τμήμα Θεατρικών Σπουδών Πανεπιστημίου Πατρών, Τμήμα Θεατρικών Σπουδών Πανεπιστημίου Πελοποννήσου, Τμήμα Πολιτισμικής Τεχνολογίας και Επικοινωνίας (Σύρος), Τμήμα Πλαστικών Τεχνών και Επιστημών της Τέχνης (Ιωάννινα), Τμήμα Ξένων Γλωσσών, Μετάφρασης και Διερμηνείας Ιονίου Πανεπιστημίου.
Επίσης, προτείνεται Ακαδημία Τεχνών στην βαθμίδα της Ανώτατης Εκπαίδευσης.
Το σημερινό τοπίο συμπληρώνουν τα Κρατικά Ωδεία Αθηνών (προτείνεται η μετατροπή του σε Ακαδημία) και Θεσσαλονίκης, η Κρατική Σχολή Ορχηστικής Τέχνης Θεσσαλονίκης, η Κρατική Σχολή Χορού (προτείνεται να γίνει Ανώτατη), οι δραματικές σχολές και οι σχολές κινηματογράφου.
∙  Είναι αναγκαία μια ανασύνταξη του συνόλου της παρεχόμενης καλλιτεχνικής εκπαίδευσης, ανωτάτης και μη, με συνεκτίμηση της ιδιαίτερης παράδοσης και του χαρακτήρα κάθε μιας από τις σημερινές σχολές, καθώς και της ανάγκης να ενισχυθούν οι καλλιτεχνικές σπουδές ανωτάτου επιπέδου, που υστερούν σε σχέση με τις θεωρητικές και ιστορικές, τουλάχιστον σε ορισμένους τομείς (θέατρο, κινηματογράφος).
Διαβάθμιση των πτυχίων των Δραματικών Σχολών.
∙  Το κοινό που έχει πρόσβαση και απολαμβάνει τα πολιτιστικά αγαθά είναι περιορισμένο.
Για παράδειγμα 1 στους 2 πολίτες δεν έρχεται σε επαφή με βιβλία.
Το 50% διαβάζει 1-8 βιβλία το χρόνο, αν όμως λάβουμε υπ’ όψιν και τους τίτλους, η εικόνα είναι δυσμενέστερη, βρισκόμαστε κάτω από τα δεδομένα της Δυτικής Ευρώπης.
Επίσης, πολλές καλλιτεχνικές παραστάσεις έχουν μεγάλη κοσμοσυρροή αλλά το κοινό είναι ανακυκλούμενο.
Είναι, λοιπόν, ζήτημα πρώτης προτεραιότητας η καλλιτεχνική παιδεία και η πολιτιστική αγωγή του ευρύτατου κοινού.
Βασική προϋπόθεση είναι η αποκατάσταση λειτουργίας της Εθνικής Βιβλιοθήκης και τα δίκτυα δημοτικών και σχολικών βιβλιοθηκών.
Επίσης, απαιτείται επαρκής στελέχωση της ήδη πλούσιας βιβλιοθήκης και βιντεοθήκης της Κρατικής Σχολής Χορού ώστε να γίνει προσβάσιμη στο ευρύ κοινό.
Η καλλιτεχνική εκπαίδευση πρέπει να διευρυνθεί και να ανανεωθεί σε όλες τις εκπαιδευτικές βαθμίδες, με γόνιμες μορφές, όπως για παράδειγμα το θεατρικό παιχνίδι - μέσο εξοικείωσης των παιδιών με τις παραστατικές τέχνες, αλλά και κοινωνικότητας, ψυχαγωγίας και μάθησης.
Μέτρα άμεσης εφαρμογής είναι : η παρουσία συγγραφέων στα σχολεία και η σχέση των παιδιών με την ανάγνωση ολόκληρων βιβλίων και όχι μόνο αποσπασμάτων, όπως προβλέπει η διδακτέα ύλη, η δημιουργία θεατρικών ομάδων, μαθητικών ορχηστρών και χορωδιών.
Επίσης, προτεραιότητα αποτελεί η στήριξη των μουσικών γυμνασίων - λυκείων και των καλλιτεχνικών γυμνασίων - λυκείων.
Σημαντική συμβολή στη συμμετοχή του κοινού στον πολιτισμό, στην άμεση εμπλοκή και την αυτενέργεια, προσφέρουν οι ειδικοί τομείς δήμων και περιφερειών, στο πλαίσιο των οποίων μπορεί να στηριχθούν οι ερασιτέχνες καλλιτέχνες και οι ερασιτεχνικές καλλιτεχνικές ομάδες.
13. Επαγγελματική κατοχύρωση καλλιτεχνών
Τα επαγγέλματα των καλλιτεχνών είναι για τη μεγάλη πλειοψηφία χωρίς κατοχύρωση (εργασία, ασφάλεια, σύνταξη).
Οι άνεργοι καλλιτέχνες και συγγραφείς/ μεταφραστές/ επιμελητές δεν συνυπολογίζονται στα ποσοστά ανεργίας, δεν έχουν δικαίωμα σε επίδομα ανεργίας και είναι οι τελευταίοι που πληρώνονται όταν βάλει λουκέτο κάποια εταιρία  (π.χ. Ελληνικά Γράμματα, ΙΜΑΚΟ).
Ο ΣΥΡΙΖΑ/ΕΚΜ υποστηρίζει τα παρακάτω αιτήματα :∙  Κατάργηση των 500 € χαράτσι στα δελτία παροχής υπηρεσιών
∙  Υπολογισμός των ενσήμων του ΙΚΑ για την ανανέωση του βιβλιαρίου υγείας σε διάστημα πενταετίας.
∙  Κατάργηση του ΦΠΑ για όλο τον καλλιτεχνικό χώρο.
∙ Ειδικό κωδικό στην εφορία για τους καλλιτέχνες (να σταματήσουν να θεωρούνται ελεύθεροι επαγγελματίες).
∙  Συνολική αντιμετώπιση του συνταξιοδοτικού προβλήματος των καλλιτεχνών.
∙  Λύση του προβλήματος της διαβάθμισης των δραματικών σχολών, ώστε οι ηθοποιοί με πτυχία να αποκτήσουν εργασιακή πρόσβαση στην εκπαίδευση.
∙ Αναγνώριση της καλλιτεχνικής εκπαιδευτικής εμπειρίας των καλλιτεχνών του χορού στις σχέσεις τους με το κράτος και τα υπουργεία παιδείας και πολιτισμού.
Στο πλαίσιο της γενικότερης εργασιακής πολιτικής του ο ΣΥΡΙΖΑ/ΕΚΜ επαναφέρει στο ύψος των 480 € και για διπλάσιο χρόνο το επίδομα ανεργίας για όλες τις κατηγορίες  επαγγελμάτων.
Επίσης, καταργεί για τα μικρά και μεσαία εισοδήματα τα χαράτσια που επιβλήθηκαν τους τελευταίους μήνες.
ΠΡΟΓΡΑΜΜΑΤΙΚΕΣ ΘΕΣΕΙΣ ΓΙΑ ΤΟ ΠΕΡΙΒΑΛΛΟΝ ΚΑΙ ΤΗΝ ΠΟΙΟΤΗΤΑ ΖΩΗΣ
1.  Η οικολογική θεώρηση της κοινωνικής παραγωγής και της αναπτυξιακής διαδικασίας, σύμφωνα με μια στρατηγική συμβιωτικής προσέγγισης του ανθρώπου με τη φύση και τα άλλα έμβια όντα, αποτελεί υπερκείμενο πρόταγμα της πολιτικής του ΣΥΡΙΖΑ/ΕΚΜ.
Η ανάσχεση της κλιματικής αλλαγής πρέπει να συνιστά κριτήριο κάθε ανθρώπινης δραστηριότητας.
Ο ΣΥΡΙΖΑ/ΕΚΜ, από κοινού με άλλα αριστερά κόμματα και οικολογικά κινήματα στην Ευρώπη και διεθνώς, διεκδικεί μια φιλόδοξη, δίκαιη και δεσμευτική συμφωνία για την απόκρουση της κλιματικής αλλαγής με στόχο τη μείωση κατά 40% στις εκπομπές διοξειδίου του άνθρακα. Μια συμφωνία που μπορεί να καλύψει τις ανάγκες των λαών του κόσμου και να αποτελέσει απάντηση στην οικολογική και κοινωνική κρίση.
Οι αγορές ρύπων άνθρακα και οι άλλοι αγοραίοι μηχανισμοί που παρουσιάζονται ως προσπάθειες να δημιουργηθούν χρηματιστηριακές αξίες για τον άνθρακα που εξοικονομείται ή αποθηκεύεται, δεν είναι μόνο αναποτελεσματικές στη μείωση των εκπομπών αλλά ενισχύουν, επίσης, τις άνισες σχέσεις εξουσίας ανάμεσα στις πλουσιότερες και τις φτωχότερες χώρες.
Στόχος πρέπει να είναι η καθαρή μείωση των εκπομπών διοξειδίου του άνθρακα, κυρίως μέσω μέτρων προσαρμογής και μετριασμού, και όχι μέσω δημιουργίας νέων κερδοσκοπικών αγορών.
Οι διεθνείς δυνάμεις του κεφαλαίου και της αγοράς, λεηλατώντας τους φυσικούς πόρους και το περιβάλλον, καταστρέφουν τις προϋποθέσεις επιβίωσης εκατομμυρίων ανθρώπων και τον ίδιο τον πλανήτη.
Από την προηγούμενη εποχή της αναιμικής περιβαλλοντικής προστασίας στην Ελλάδα, οδηγούμαστε, με τα μνημόνια, τους εφαρμοστικούς νόμους και τις πραξικοπηματικές ενέργειες των κυβερνήσεων Παπανδρέου και Παπαδήμου, σε δραματική περιβαλλοντική καταστροφή, εκποίηση της δημόσιας περιουσίας και ιδιωτικοποίηση βασικών κοινών αγαθών όπως το νερό και η ενέργεια.
4. Το κυρίαρχο πρότυπο παραγωγής και κατανάλωσης, σε συνθήκες ακραίου νεοφιλελευθερισμού, αδυνατεί να καλύψει βασικές ανάγκες της μεγάλης κοινωνικής πλειοψηφίας και χρειάζεται ν’ αλλάξει ριζικά.
Οι συντηρητικές δυνάμεις και οι επιχειρηματικοί όμιλοι υπόσχονται επενδύσεις και ανάπτυξη πάνω στα ερείπια της κοινωνίας και της φύσης.
Απέναντι στην ανάπτυξη που βασίζεται στη λεηλασία του περιβάλλοντος και της ανθρώπινης εργασίας, που οδηγεί ταυτόχρονα σε περιβαλλοντική καταστροφή και σε μισθούς πείνας - κατάργηση εργασιακών και κοινωνικών δικαιωμάτων, ο ΣΥΡΙΖΑ/ΕΚΜ αντιπαραθέτει ένα ριζικά διαφορετικό παραγωγικό, κοινωνικό και οικολογικό σχέδιο ανάπτυξης.
Το σχέδιο αυτό στηρίζεται στις τοπικές παραγωγικές δυνάμεις και τους πόρους κάθε περιοχής, επιδιώκει την ισορροπία και τη συνέργεια μεταξύ των τριών τομέων παραγωγής, διαφυλάσσει το περιβάλλον και επιτρέπει τη διανομή της παραγόμενης αξίας στο σύνολο του πληθυσμού.
Για παράδειγμα, δεν χωροθετούμε ανεμογεννήτριες σε προστατευόμενες περιοχές και σε κλίμακα που επιβάλλουν τα επιχειρηματικά συμφέροντα, αντίθετα θα εκπονήσουμε ένα νέο χωροταξικό σχέδιο για τις ΑΠΕ και θα ενεργοποιήσουμε εγχώριες βιομηχανικές μονάδες - π.χ. τα ναυπηγεία Σκαραμαγκά - για την κατασκευή τους.
5. Βασική προϋπόθεση για να ασκηθεί μια πολιτική διεξόδου από την κρίση με οικολογική προσέγγιση είναι η κατάργηση ή αναθεώρηση των νόμων που ψηφίστηκαν από τις μνημονιακές κυβερνήσεις.
Ο ΣΥΡΙΖΑ/ΕΚΜ υποστηρίζει την κατάργηση όλου του πλέγματος των καταστροφικών για το περιβάλλον νόμων αλλά και αυτών που εκποιούν τη δημόσια περιουσία και γενικότερα τη δημόσια γη.
Ειδικότερα όσον αφορά τους νόμους που συνδέονται με το μνημόνιο :∙ Κατάργηση του ν. 3986/2011 (εφαρμοστικός του μεσοπρόθεσμου προγράμματος) με τον οποίο ιδρύεται «ταμείο αξιοποίησης ιδιωτικής περιουσίας», μέσω του οποίου εκποιείται όλος ο πλούτος της χώρας : ΔΕΚΟ, ακίνητη περιουσία του δημοσίου, δικαιώματα εξόρυξης κ.α.
Μαζί με την ιδιωτική εκποιείται και η δημόσια περιουσία του κράτους (αιγιαλός, δάση, αρχαιολογικοί χώροι, σπήλαια, περιοχές οικοανάπτυξης κ.α.), η οποία βάσει του Συντάγματος είναι αναπαλλοτρίωτη.
∙  Κατάργηση των πάσης φύσης νεοφιλελεύθερων ιδιωτικών εταιριών του δημοσίου οι οποίες εκποιούν δημόσια περιουσία (ΚΕΔ, ΕΤΑ Α.Ε. κ.α.) και της σχετικής νομοθεσίας.
∙ Αποκατάσταση των ιδιοκτησιακών δικαιωμάτων του ελληνικού κράτους επί της ακίνητης και μη περιουσίας του. Τα ακίνητα που εμπίπτουν στη δημόσια κτήση αλλά και άλλες οικολογικά ευαίσθητες περιοχές περιέρχονται ιδιοκτησιακά στο ΥΠΕΚΑ
∙  Κατάργηση των διατάξεων του ν. 3986/2011 αλλά και του ν.3894/2010 (γνωστού ως fast track) που προβλέπουν την εκμετάλλευση της δημόσιας γης καθ’ υπέρβαση της περιβαλλοντικής, χωροταξικής και αρχαιολογικής νομοθεσίας.
∙  Κατάργηση των διατάξεων του ν. 3986/2011 με τις οποίες παραχωρούνται αιγιαλοί και παραλίες για προσχώσεις προς ανοικοδόμηση (τύπου Ντουμπάι).
∙  Κατάργηση της υφιστάμενης νομοθεσίας περί τουριστικών κατοικιών (νομοθεσία περί ΕΤΑ Α.Ε., Ειδικό Χωροταξικό για τον Τουρισμό επί υπουργίας Σουφλιά).
Με τη νομοθεσία αυτή κινδυνεύουν να εξαφανιστούν και τα τελευταία ίχνη του εναπομείναντος φυσικού και πολιτιστικού κεφαλαίου της χώρας και να μεταφερθεί στη χώρα μας το οικοδομικό πρότυπο της Ισπανίας (φούσκα ακινήτων), το οποίο και έχει καταρρεύσει.
∙ Κατάργηση της νομοθετικής ρύθμισης (ν.4062/2012) περί αξιοποίησης του πρώην αεροδρομίου Ελληνικού.
Με τις ρυθμίσεις αυτές παραδίδεται στην άγρια ανάπτυξη έκταση 6.204 στρ. που περιλαμβάνει το πρώην αεροδρόμιο, όλη την παραλία Ελληνικού από τον Άλιμο έως τη Γλυφάδα αλλά και τον αιγιαλό και τον υποθαλάσσιο χώρο, καθώς προβλέπονται νέες εκτεταμένες προσχώσεις.
Η έκταση αυτή παραχωρείται σε ελληνικά ή ξένα ιδιωτικά συμφέροντα προκειμένου να δομηθούν 3.760.000 τ.μ. κτηρίων, ύψους 16 μ. , στην παραλία., με χρήσεις τουριστικών εγκαταστάσεων, κτηρίων διασκέδασης, καζίνων, διοικητικών και εμπορικών κτηρίων, κατοικιών κ.λπ.
Σε αντίθεση με αυτή την πολιτική, ο ΣΥΡΙΖΑ/ΕΚΜ υποστηρίζει τη δημιουργία Μητροπολιτικού Πάρκου υψηλού πρασίνου, πολιτιστικών και αθλητικών δραστηριοτήτων.
∙ Κατάργηση των νομοθετικών ρυθμίσεων (ν.4014/2011), που παρακάμπτουν στην ουσία την περιβαλλοντική αδειοδότηση, με ανάθεση εκ των υστέρων σε ιδιώτες (αξιολόγηση ΜΠΕ, έγκριση περιβαλλοντικών όρων) και αναθέτουν, επίσης σε ιδιώτες ελεγκτές, τις τακτικές περιβαλλοντικές επιθεωρήσεις.
∙ Κατάργηση των νομοθετικών ρυθμίσεων (ν. 4030/2011) με τις οποίες α) παραχωρείται στον ιδιωτικό τομέα ο έλεγχος των αδειών δόμησης
β) παραδίδεται σε μεγάλους ενεργειακούς παίκτες, εγχώριους και ξένους, γη υψηλής
παραγωγικότητας, θαλάσσια αιολικά πάρκα, λατομεία κ.α.
γ) επεκτείνεται η δυνατότητα δόμησης κτηρίων στις εκτός σχεδίου περιοχές
δ) επιτρέπεται η δόμηση αθλητικών και τουριστικών εγκαταστάσεων σε ποσοστό 20% σε δάση και δασικές εκτάσεις.
Κατάργηση των ρυθμίσεων του ν.4042/2012 που εξαιρούν από την υποχρέωση περιβαλλοντικής αδειοδότησης (κατά τη βούληση του εκάστοτε υπουργού) έργα ανάκτησης ή διάθεσης αποβλήτων, άρα και εργοστάσια καύσης απορριμμάτων.
Κατάργηση των αποσπασματικών διατάξεων του ν.4042/2012, αλλά και άλλων νόμων που αποδυναμώνουν το πλαίσιο δασοπροστασίας.
Κατάργηση των διατάξεων του ν.4042/2012 που επιτρέπουν την εξαίρεση από την εισφορά σε γη, όσον αφορά τουριστικές εγκαταστάσεις.
Τα κινήματα για την οικολογία, το φυσικό και αστικό περιβάλλον έχουν θέσει, με ολοκληρωμένες προσεγγίσεις και σημαντικούς αγώνες, όλα τα μεγάλα θέματα που αποτελούν προγραμματικές προτεραιότητες του ΣΥΡΙΖΑ/ΕΚΜ.
Τα μέλη του ΣΥΡΙΖΑ/ΕΚΜ μετέχουν σ’ αυτές τις υποδειγματικές συλλογικότητες, που εγκατέστησαν την οικολογική προβληματική στην ελληνική κοινωνία, ανέτρεψαν αρνητικές πολιτικές και κατέκτησαν οικολογικές θέσεις στη σύγκρουση με την εξουσία.
Θα βαδίσουμε σταθερά μαζί με τα κινήματα για το περιβάλλον και την οικολογία και θα συνεχίσουμε να δίνουμε από κοινού τη μάχη απέναντι στα κυρίαρχα οικονομικά και κοινωνικά συμφέροντα, για τη θεμελίωση του περιβαλλοντικού δικαίου, την ανατροπή του σημερινού παραγωγικού - καταναλωτικού προτύπου και την ισόρροπη, συμβατή με το περιβάλλον ανάπτυξη υπέρ της μεγάλης κοινωνικής πλειοψηφίας.
7. Αναφέρουμε επιγραμματικά τις θέσεις μας σε μεγάλες θεματικές ενότητες που συνιστούν τα προγραμματικά θεμέλια του ΣΥΡΙΖΑ/ΕΚΜ.
7.1  Ανανεώσιμες Πηγές ΕνέργειαςΗ ενέργεια είναι κοινό (δημόσιο) αγαθό
Κεντρικός στόχος της ενεργειακής πολιτικής είναι η εξοικονόμηση ενέργειας και η αύξηση της ενεργειακής απόδοσης, σε όλους τους τομείς - βιομηχανία, γεωργία, κτηριακός τομέας, μεταφορές, συγκοινωνίες κ.λπ., με αποτέλεσμα την αύξηση της εγχώριας οικονομικής δραστηριότητας (μετατροπές και συντηρήσεις σε υφιστάμενα κτήρια, βιοκλιματικές αναπλάσεις σε δημόσιους χώρους, ηλιακοί συλλέκτες, διαλογή στην πηγή κ.λπ.), των θέσεων εργασίας και την ελαχιστοποίηση των περιβαλλοντικών επιπτώσεων.
Ενδεικτικά αναφέρουμε τα παρακάτω μέτρα : Πρόγραμμα εξοικονόμησης σε όλα τα δημόσια κτήρια με αξιοποίηση πόρων του ΕΣΠΑ, πολιτική κινήτρων για τους ιδιώτες, αντικινήτρων για τους μεγάλους καταναλωτές, εξοικονόμηση από τον φωτισμό δρόμων και δημόσιων χώρων, πριμοδότηση πυκνών δικτύων μαζικών μέσων μεταφοράς - ιδιαίτερα αυτών σταθερής τροχιάς - προώθηση μέσων εξοικονόμησης καυσίμων, άμεση εφαρμογή συστημάτων ανακύκλωσης, ευρύτατο πρόγραμμα ενημέρωσης και περιβαλλοντικής εκπαίδευσης, κυρίως μέσω των σχολείων, των ΑΕΙ, της αυτοδιοίκησης και των ΜΜΕ.
Πέραν των παραπάνω, ο ΣΥΡΙΖΑ/ΕΚΜ δεσμεύεται να εκπονήσει ένα μακροχρόνιο πρόγραμμα ενεργειακού σχεδιασμού για τη μείωση της παραγωγής από ορυκτά καύσιμα και των εκπομπών αερίων του θερμοκηπίου, καθώς και για τη διείσδυση των ΑΠΕ, με στόχο τη ριζική διαφοροποίηση του ενεργειακού μοντέλου.
Οι βασικοί άξονες περιλαμβάνουν : 1. Σχεδιασμό της παραγωγής, της μεταφοράς και της διανομής ενέργειας σε εθνικό επίπεδο, ακολουθώντας τις βασικές κατευθύνσεις που προκύπτουν από τις διεθνείς συμφωνίες για την κλιματική αλλαγή.
2. Εξασφάλιση της επάρκειας παροχής του ελληνικού συστήματος καθώς και της ασφάλειας της μεταφοράς και της λειτουργίας του συστήματος ενέργειας.
Η εξασφάλιση της παροχής ενέργειας σε όλο τον πληθυσμό είναι αδιαπραγμάτευτη δέσμευση του ΣΥΡΙΖΑ/ΕΚΜ.
Η επάρκεια μπορεί να βασιστεί σε μείγμα πηγών ενέργειας με βάση ένα μακροχρόνιο εθνικό σχέδιο, το οποίο θα προκρίνει τις ΑΠΕ ενώ θα λαμβάνει υπ' όψιν του την ανάγκη παροχής ενέργειας σε όλους τους κατοίκους της ελληνικής επικράτειας σε χαμηλές τιμές, ώστε η πρόσβαση στο κοινό αυτό αγαθό να είναι δεδομένη και αδιατάρακτη για όλους, με προτεραιότητα στους ανέργους, τους εργαζόμενους χαμηλού εισοδήματος και τις μικρομεσαίες επιχειρήσεις.
Ειδικότερα, το ζήτημα της τιμολόγησης της ενέργειας για οικιακούς καταναλωτές δεν πρέπει να καθορίζεται από τις αγορές αλλά από τις κοινωνικές προτεραιότητες.
Αξιοποίηση των τεχνολογικών και επιστημονικών δυνατοτήτων των εγχώριων ιδρυμάτων (πανεπιστήμια, πολυτεχνεία, δημόσιοι οργανισμοί, ερευνητικά κέντρα, ΔΕΚΟ) και εκπόνηση ενός μακροχρόνιου προγράμματος δημιουργίας στελεχών της δημόσιας διοίκησης και των θεσμών τοπικής και περιφερειακής αυτοδιοίκησης, με επαναπατρισμό νέων Ελλήνων επιστημόνων και τεχνικού προσωπικού από το εξωτερικό.
Η ελληνική επιστημονική και τεχνική κοινότητα είναι σε θέση να αναπτύξει ένα σύγχρονο πρόγραμμα παραγωγικής ανασυγκρότησης για την ενέργεια και να δώσει ένα υπόδειγμα σε ολόκληρη την Ευρώπη.
Συμμαχίες σε διεθνές επίπεδο με πανεπιστήμια, ερευνητικά κέντρα και διεθνείς οργανισμούς που  προκρίνονται σε τεχνογνωσία και εμπειρία σε επιμέρους άξονες της ενεργειακής πολιτικής εντός και εκτός Ευρώπης, με στόχο τη μεταφορά τεχνογνωσίας και την ενίσχυση της παραγωγικής ανασυγκρότησης του ενεργειακού παραγωγικού κλάδου.
Επιμέρους εμπορικές συμφωνίες, με στόχο την εξασφάλιση χαμηλών ημών για τις πρώτες ύλες στη βάση αμοιβαίας συμφωνίας οικονομικής συνεργασίας.
Ο σχεδιασμός για την ενέργεια καλείται να συνδυάσει διαφορετικές κλίμακες ανάπτυξης ΑΠΕ σε εθνικό και τοπικό επίπεδο.
Σε αρμονία με τις κατευθυντήριες γραμμές για την αγροτική παραγωγή και την ενίσχυση του παραγωγικού ιστού στην ύπαιθρο, ο ενεργειακός σχεδιασμός μπορεί να περιλαμβάνει κίνητρα για ένα εθνικό πρόγραμμα ενεργοποίησης της κινητικότητας εργαζομένων και ανέργων από τα αστικά κέντρα προς την περιφέρεια.
Στο πλαίσιο αυτό οι χρήσεις γης στην ύπαιθρο θα λαμβάνουν υπ’ όψιν την ανάγκη παραγωγής ενέργειας από ΑΠΕ, όπου αυτό είναι δυνατό ανάλογα με τα ειδικά χαρακτηριστικά κάθε επιμέρους γεωγραφικής περιοχής, την ανάγκη διαχείρισης και διανομής της παραγόμενης ενέργειας, αρχικά στο τοπικό επίπεδο, και παράλληλα την ανάγκη ενσωμάτωσης όλων των επιμέρους αποκεντρωμένων μονάδων παραγωγής στο εθνικό σύστημα ενέργειας.
Παράλληλα, αποσκοπώντας στην υλοποίηση των στόχων για την κλιματική αλλαγή και τον οικολογικό μετασχηματισμό της ελληνικής οικονομίας και παραγωγικής δραστηριότητας, ο μακροχρόνιος ενεργειακός σχεδιασμός θα περιλαμβάνει και θα λαμβάνει υπ' όψιν τις ανάγκες ανταλλαγής ενέργειας μεγάλης κλίμακας με γειτονικές χώρες καθώς και με το ευρωπαϊκό σύστημα μεταφοράς ενέργειας του οποίου αποτελεί βασικό και σημαντικότατο κόμβο.
Συνολικά προκρίνεται ένα  πρότυπο  ενεργειακής  αυτάρκειας,  ασφάλειας και  αποκεντρωμένης διαχείρισης :
Θεσμοθετούνται κανόνες χωροθέτησης των ΑΠΕ με προτεραιότητα τον δομημένο χώρο (οικισμοί, ΒΙΠΕ, κτήρια, αστικό περιβάλλον) και με σεβασμό στη φέρουσα ικανότητα των οικοσυστημάτων, τη διαφύλαξη πολύτιμων φυσικών πόρων, όπως το νερό, τα δάση, η βιοποικιλότητα, η γόνιμη γη και το τοπίο.
Για την ισόρροπη και βιώσιμη αξιοποίηση των ΑΠΕ θα ληφθούν μέτρα όπως :∙ Επιδότηση της μαζικής εγκατάστασης μικρής κλίμακας ΑΠΕ, από αυτοπαραγωγούς (οικιακοί καταναλωτές, γεωργοί, κτηνοτρόφοι, βιοτεχνίες, βιομηχανίες), συνεταιρισμούς, τοπικά συμβούλια και δήμους, με σκοπό την κάλυψη τοπικών αναγκών.
Ενδεικτικά αναφέρουμε : εφαρμογές γεωθερμίας στα κτήρια, εγκατάσταση φωτοβολταϊκών στις στέγες υφιστάμενων δημόσιων και ιδιωτικών κτιρίων, μικρές Α/Γ, ενεργειακή αξιοποίηση βιοαερίου από καθαρή βιομάζα.
∙  Επιδότηση της τοπικής αυτοδιοίκησης για τη δημιουργία μονάδων βιοαέριου, που θα προέρχεται από συστήματα διαλογής στην πηγή των οργανικών οικιακών καταλοίπων, των υπολειμμάτων κήπου και των αγροτοκτηνοτροφικών υπολειμμάτων με αξιοποίηση πόρων του ΕΣΠΑ.
∙  Ακύρωση όλων των επεμβάσεων σε δάση.
∙ Ορισμός αντιτίμου για την κατάληψη δημόσιων εκτάσεων και εκμετάλλευσης πόρων (νερού, αιολικού δυναμικού, γης) από υφιστάμενες εγκαταστάσεις ΑΠΕ, για την αποκατάσταση των κοινωνικών και περιβαλλοντικών επιπτώσεων.
∙  Σταδιακή μείωση του ειδικού τιμολογίου αγοράς ρεύματος από ιδιωτικές εγκαταστάσεις ΑΠΕ με ειδική πρόβλεψη για τους μικρούς παραγωγούς.
Έρευνα και ανάπτυξη εναλλακτικών μορφών ΑΠΕ, τεχνολογιών και συστημάτων τοπικής αποθήκευσης της ενέργειας που παράγεται από ηλιακά και αιολικά συστήματα.
∙ Ακύρωση του προγράμματος Ηelios που αποτελεί μια επιλογή με υψηλή οικονομική και τεχνική επισφάλεια, με δέσμευση ως και 200 χιλ. στρμ. γης.
∙ Ανάπτυξη εγχώριας βιομηχανίας παραγωγής συστημάτων ΑΠΕ που σήμερα είναι σχεδόν εξ’ ολοκλήρου εισαγόμενα.
Στο πλαίσιο των θέσεών μας για μια βιώσιμη αγροτική ανάπτυξη είμαστε αντίθετοι στα μεγάλα υδροηλεκτρικά έργα και στην εκτροπή του Αχελώου.
Είναι προφανές από όλα τα προηγούμενα ότι ο ΣΥΡΙΖΑ/ΕΚΜ είναι ριζικά αντίθετος στην πυρηνική ενέργεια και θα εργαστεί διεθνώς για να σταματήσει η χρήση της.
7.2  Εξορύξεις ορυκτών και μεταλλευμάτων
Η εξόρυξη ορυκτών και μεταλλευμάτων αποτέλεσε τα τελευταία χρόνια παράδειγμα προς αποφυγήν περιβαλλοντικής λεηλασίας, οικονομικού μαρασμού των τοπικών κοινωνιών και εκχώρησης δημόσιου πλούτου σε μεγαλοεπιχειρηματίες.
Χαρακτηριστικές περιπτώσεις είναι η Οίτη (βωξίτης) και η Β.Α. Χαλκιδική (χρυσός), όπου ισχυρά τοπικά κινήματα ανέδειξαν όλες τις διαστάσεις αυτών των παρεμβάσεων, οι οποίες ονομάστηκαν κατ’ ευφημισμόν αναπτυξιακές.
Οι εξορύξεις προκαλούν τεράστιες καταστροφές, λόγω μεγέθους και τεχνικών, στο περιβάλλον (δάση, δασικές εκτάσεις, προστατευμένες περιοχές, μόλυνση εδάφους, αέρα, νερών), είναι επικίνδυνες για τη δημόσια υγεία και ανταγωνιστικές με δραστηριότητες όπως η γεωργία, η αλιεία, ο τουρισμός και άλλες που συγκροτούν ένα βιώσιμο, αναπτυξιακό πρότυπο για το σύνολο της τοπικής κοινωνίας.
Οι θέσεις εργασίας είναι ελάχιστες και οι εξορύξεις αφήνουν, όπου γίνονται, κρανίου τόπους.
Ο ΣΥΡΙΖΑ/ΕΚΜ δεσμεύεται να υλοποιήσει τις θέσεις που μέχρι σήμερα έχει υποστηρίξει απέναντι στα τοπικά κινήματα για τις συγκεκριμένες δραστηριότητες.
Γενικότερα, επειδή στην Ελλάδα υπάρχουν πολλά και ποικίλα κοιτάσματα (και εμφανίσεις) ορυκτών, μεταλλευμάτων και ενεργειακών πεδίων, ο ΣΥΡΙΖΑ/ΕΚΜ θα θέσει ένα πλαίσιο για τον ορισμό των περιπτώσεων που επιτρέπονται εξορύξεις και των προϋποθέσεων που αυτές πρέπει να πληρούν ώστε να προστατεύονται οι φυσικοί πόροι και η ανάπτυξη των τοπικών κοινωνιών.
Όσον αφορά τους υδρογονάνθρακες, που προβάλλονται από διάφορους κύκλους ως άμεση λύση για την έξοδο της χώρας από την κρίση, σχετικές επιλογές μπορεί να συζητηθούν μόνο εφ’ όσον εκπονηθεί συνολικό σχέδιο ερευνών (σεισμικές έρευνες, γεωτρήσεις, κ.λπ.) και οι αναγκαίες μελέτες που θα πρέπει να αξιολογηθούν κατάλληλα.
Η όποια αξιοποίηση των κοιτασμάτων, εφ’ όσον υπάρχουν, προϋποθέτει εκπόνηση εθνικού σχεδίου με συνεκτίμηση όλων των παραμέτρων : οικονομικών, γεωπολιτικών, ενεργειακών, κοινωνικών και περιβαλλοντικών.
Η διερεύνηση του θέματος είναι αντικείμενο του δημοσίου και δημόσιων επιστημονικών φορέων, με κοινωνικό έλεγχο και πλήρη διαφάνεια των αποτελεσμάτων.
7.3  Διαχείριση Απορριμμάτων
Το σημερινό αδιέξοδο στη διαχείριση των απορριμμάτων είναι αποτέλεσμα της υποβάθμισης ή ανυπαρξίας πολιτικών πρόληψης, μείωσης του όγκου τους και ανακύκλωσης, η οποία κυμαίνεται σε ποσοστό κάτω του 10% συνολικά στη χώρα μας.
Η ανακύκλωση αστικών στερεών αποβλήτων, η οποία εφαρμόζεται σήμερα σε ποσοστό μέχρι και 85-90% σε πολλές ευρωπαϊκές πόλεις, αποτελεί τη μόνη ενδεδειγμένη λύση που είναι περιβαλλοντικά φιλική, ασφαλής από κινδύνους ατυχημάτων, κοινωνικά επωφελής, χαμηλού κόστους και, ταυτόχρονα, ενδεικτική του πολιτισμού μιας κοινωνίας, ιδιαίτερα σε εποχή οικολογικής και οικονομικής κρίσης.
Ο ΣΥΡΙΖΑ/ΕΚΜ απορρίπτει την ιδιωτικοποίηση της διαχείρισης των απορριμμάτων και τη λογική μιας τεχνικής αντιμετώπισης του θέματος.
Ειδικότερα απορρίπτουμε την καύση, είτε με τη μορφή της απευθείας καύσης σύμμεικτων απορριμμάτων, είτε με τη μορφή της καύσης δευτερογενών καυσίμων (RDF - SRF), μετά από μηχανική - βιολογική επεξεργασία (π.χ. βιοξήρανση).
Η ιδιωτικοποίηση της διαχείρισης επιβάλλει την παραγωγή μεγάλου όγκου απορριμμάτων, είναι αντίθετη στην ανακύκλωση, επιβλαβής για το περιβάλλον και τη δημόσια υγεία και έχει υψηλό οικονομικό κόστος (υπολογίζεται πενταπλάσιο του σημερινού) για τους πολίτες.
Ο ΣΥΡΙΖΑ/ΕΚΜ υποστηρίζει Αποκεντρωμένες Υπηρεσίες Ολοκληρωμένης Διαχείρισης Απορριμμάτων και σχεδιασμό όλης της διαδικασίας από τα αιρετά περιφερειακά όργανα, για τις υποδομές και τις λειτουργίες σε επίπεδο περιφέρειας, και από τους δήμους για τις αντίστοιχες δημοτικές υποδομές και λειτουργίες.
Στο πλαίσιο αυτό είναι αναγκαία η αναθεώρηση του περιφερειακού σχεδιασμού και η ανακοπή της δημοπράτησης με ΣΔΙΤ έργων – όπως οι 4 μονάδες επεξεργασίας στην Αττική – που δεν είναι συμβατά με τη στρατηγική επιλογή της ανακύκλωσης.
Η αυτοδιοίκηση θα ενισχυθεί, με όλες τις απαραίτητες, χαμηλού κόστους και μεγάλης απόδοσης υποδομές, ώστε να προχωρήσει σε ολοκληρωμένες διαδικασίες ανακύκλωσης με τη συμμετοχή των τοπικών κοινωνιών, των εκπαιδευτικών φορέων και των κινημάτων που εφαρμόζουν έμπρακτα τις παραπάνω αρχές και συμβάλλουν στην αντίστοιχη αγωγή του πολίτη.
7.4   Χωροταξικός και πολεοδομικός σχεδιασμός       Νέος Οικοδομικός Κανονισμός
Η παραγωγική, οικονομική και κοινωνική ανασυγκρότηση της χώρας δεν νοείται ανεξάρτητα από τη γεωγραφία των τόπων στους οποίους εγγράφεται, και αναπτύσσεται στο πλαίσιο ρύθμισης του χώρου σε πολλαπλά επίπεδα.
Η γενικευμένη απορρύθμιση ή ρύθμιση του χώρου ώστε να διασφαλίζεται ελευθερία κινήσεων στο μεγάλο κεφάλαιο, αποτέλεσε βασική συνιστώσα της μνημονιακής πολιτικής, παραβιάζοντας τις βασικές αρχές της ισόρροπης ανάπτυξης και της περιβαλλοντικής προστασίας.
Αποτυπώθηκε σε νόμους, που ήδη αναφέραμε, και σε άλλους με ειδικότερο περιεχόμενο.
Το Γενικό Χωροταξικό Σχέδιο επί υπουργίας Σουφλιά εκφράζει και θεσμοθετεί τις δομικές οικονομικές, κοινωνικές και περιβαλλοντικές παθογένειες του ελληνικού προτύπου ανάπτυξης, τον υπερσυγκεντρωτισμό της περιφέρειας Αττικής και την ανισομέρεια των παραγωγικών τομέων.
Ενισχύει την πολιτική των μεγάλων οδικών αξόνων – μεγάλων έργων και τον τουρισμό των ξενοδοχειακών μονάδων χιλιάδων κλινών, με καταστροφικές συνέπειες για το περιβάλλον και τις τοπικές κοινωνίες.
Ο ΣΥΡΙΖΑ/ΕΚΜ θα καταργήσει το νόμο του Γενικού Χωροταξικού Σχεδίου και τους νόμους που αφορούν στα Ειδικά Χωροταξικά για τον Τουρισμό, τις ΑΠΕ και τη Βιομηχανία.
Θα ενισχύσει τις καθ’ ύλην αρμόδιες υπηρεσίες του ΥΠΕΚΑ, των περιφερειών και των δήμων, ώστε να θέσουν σε εφαρμογή, να αναθεωρήσουν ή να προχωρήσουν σε εκπόνηση νέων σχεδίων ρύθμισης του χώρου στα διάφορα επίπεδα, στο πλαίσιο διεξόδου από την κρίση με παραγωγική και κοινωνική ανασυγκρότηση.
Ο ΣΥΡΙΖΑ/ΕΚΜ θα καταργήσει τον Νέο Οικοδομικό Κανονισμό, ο οποίος προωθεί επιλογές «εκκαθαρίσεων» του υπάρχοντος οικιστικού αποθέματος, δηλαδή σπατάλη πόρων, αντί εκτεταμένων αναπλάσεων με ενεργοποίηση ανενεργών ιστορικών και σύγχρονων κτηρίων, που αναβαθμίζουν περιβαλλοντικά και από πλευράς κοινωνικών υποδομών τον αστικό χώρο.
Η ανέγερση κτηρίων – ουρανοξυστών συνιστά αλλαγή παραδείγματος όσον αφορά την πολυλειτουργική ταυτότητα του αστικού ιστού και τη χωρική συνοχή των ελληνικών πόλεων.
Ενισχύει τις μεγάλες κατασκευαστικές εταιρείες και τα ολιγοπωλιακά σχήματα σε βάρος ενός πλήθους επαγγελμάτων, αυτοαπασχολούμενων και μικρών επιχειρήσεων, που εργάζονται στον τομέα της οικοδομής και των έργων και μαστίζονται σήμερα από την ανεργία και την υποαπασχόληση.
Ο Νέος Οικοδομικός Κανονισμός είναι ταυτόχρονα επιβλαβής για το περιβάλλον και ταξικός, καθώς πριμοδοτεί με συντελεστή δόμησης δυσανάλογα περισσότερο τις μεγάλες ιδιοκτησίες, φωτογραφίζοντας τις εταιρείες real – estate.
7.5 Δάση
Οι αλλεπάλληλες προσπάθειες των κυβερνήσεων ΠΑΣΟΚ και ΝΔ για συνταγματική αναθεώρηση του άρθρου 24 και οι συνεχείς αλλαγές της δασικής νομοθεσίας αποσταθεροποιούν και κάνουν δυσμενέστερο το θεσμικό πλαίσιο προστασίας των δασών και των δασικών εκτάσεων.
Μεγάλες απειλές για τα δάση αποτελούν οι πυρκαγιές και η ερημοποίηση (10-15%), που συνδέονται με την κλιματική αλλαγή, καθώς και η παράνομη υλοτόμηση.
Το δάσος είναι κοινό (δημόσιο) αγαθό, με ύψιστη οικολογική αξία, φορέας ανάσχεσης της κλιματικής αλλαγής και ταυτόχρονα αναπτυξιακός πόρος για τις τοπικές κοινωνίες, μέσα σε πλαίσια διαχείρισης συμβατά με την προστασία του (οικοτουρισμός, υλοτομία, κ.λπ.).
Ο ΣΥΡΙΖΑ/ΕΚΜ θα προχωρήσει σε ορισμό του δάσους και σαφές νομοθετικό πλαίσιο, που θα εγγυώνται την προστασία του.
Βασικός φορέας δασικής πολιτικής είναι η Δασική Υπηρεσία - στην αρμοδιότητα της οποίας ανήκουν η ανάπτυξη, η διαχείριση και η προστασία των δασών.
Σήμερα, η Δασική Υπηρεσία είναι απαξιωμένη.
Για να επιτελέσει τον σημαντικό ρόλο της στο μέλλον πρέπει να ενισχυθεί με προσωπικό, υλικά μέσα και τεχνολογία, ώστε να προστατεύει τα δάση από εμπρησμούς και καταπατήσεις.
Για την πρόληψη και καταστολή των πυρκαγιών είναι αναγκαία η συνεργασία δασικής υπηρεσίας, πυροσβεστικής και τοπικής αυτοδιοίκησης.
Ο ΣΥΡΙΖΑ/ΕΚΜ δεσμεύεται να προχωρήσει στην ψήφιση των δασικών χαρτών που λιμνάζουν και να τους ολοκληρώσει στο σύνολο της χώρας, καθώς και δασολογίου, με φορέα τη δασική υπηρεσία.
7.6  Έργα κοινωνικών, πολιτιστικών υποδομών και περιβαλλοντικής αναβάθμισης
Πρόκειται για έργα που υποστηρίζουν το κοινωνικό κράτος μικρής κυρίως κλίμακας (βρεφονηπιακοί σταθμοί, αποκαταστάσεις μνημείων, κ.λπ.), για αστικές αναπλάσεις που αναβαθμίζουν ποιοτικά και περιβαλλοντικά το οικιστικό περιβάλλον, για έργα συναφή με τον πολιτισμό (π.χ. μουσεία, μεγάλα αρχαιολογικά πάρκα) αλλά και για μεγάλα έργα, όπως σιδηροδρομικό δίκτυο, δηλαδή για έργα με άμεσο κοινωνικό όφελος και θέσεις εργασίας κατά την κατασκευή και λειτουργία τους.
Φορείς σχεδιασμού μπορεί να είναι οι δήμοι, οι περιφέρειες και το δημόσιο και να υλοποιούνται με αυτεπιστασία ή από μικρές/μεσαίες τεχνικές επιχειρήσεις.
Τα έργα αυτά χρηματοδοτούνται από το πρόγραμμα δημοσίων επενδύσεων και από ευρωπαϊκές χρηματοδοτήσεις (ΕΣΠΑ).
Για παράδειγμα στο ΕΣΠΑ που αφορά μόνο σε έργα της Αττικής, οι πόροι είναι 2.868.000 € και με την εθνική συμμετοχή, η οποία διευκολύνεται πολύ, φτάνουν περίπου τα 4 δις.
Όμως, η εμπλοκή του τραπεζικού τομέα, μέσω εγγυητικών επιστολών ή/και δανείων σε μικρές επιχειρήσεις, έχει μέχρι σήμερα αρνητικά αποτελέσματα στην απορρόφηση των κονδυλίων, καθώς οι τράπεζες ενδιαφέρονται μόνο για μεγάλες επιχειρήσεις και δεν τίθεται κανένα κοινωνικό κριτήριο (π.χ. θέσεις εργασίας) στη στήριξη μιας επένδυσης.
Ο ΣΥΡΙΖΑ/ΕΚΜ, μέσω του ελέγχου του τραπεζικού συστήματος, θα ενεργοποιήσει όλα τα κοινοτικά προγράμματα με αντικείμενο την παραγωγή έργων αναγκαίων κοινωνικά που ενισχύουν την απασχόληση.
7.7  Το νερό ως κοινό (δημόσιο) αγαθό
Η παραδοχή ότι το νερό δεν είναι εμπόρευμα και χρηματοοικονομικό περιουσιακό στοιχείο στο πλαίσιο της «πράσινης οικονομίας» αλλά ένα κοινό αγαθό, που ανήκει συλλογικά στον ελληνικό λαό και θεμελιώδες ανθρώπινο δικαίωμα, πρέπει να κατοχυρωθεί συνταγματικά, στη βάση του ψηφίσματος 64/292 του ΟΗΕ.
Η ιδιοκτησία, η διαχείριση και ο έλεγχος των υπηρεσιών ύδρευσης και των υποδομών πρέπει να είναι δημόσια, μη κερδοσκοπική και συμμετοχική, με τη συμμετοχή των εργαζομένων αλλά και άλλων συλλογικοτήτων, που θα εκπροσωπούν τους πολίτες-χρήστες.
Ο ΣΥΡΙΖΑ θα ακυρώσει τις προβλέψεις του Μνημονίου 2 για την ιδιωτικοποίηση των υπηρεσιών ύδρευσης της Αθήνας και της Θεσσαλονίκης.
Η αρχή της «πλήρους κάλυψης του κόστους» για τη χρηματοδότηση ολοκληρωμένων υπηρεσιών ύδρευσης πρέπει να ξεπεραστεί, επιστρέφοντας την ευθύνη για την πρόσβαση στο νερό στην κοινωνία ως σύνολο.
Η εξασφάλιση πόρων για την επένδυση σε ειδικά έργα υποδομών πρέπει να περάσει στη μέριμνα της γενικής φορολογίας και να ελέγχεται από την κοινωνία.
Ιδιαίτερα κρίσιμη είναι η εκμετάλλευση των φυσικών υπόγειων αποθεμάτων από ιδιωτικές εταιρίες, οι οποίες μάλιστα έχουν προχωρήσει σε μεγάλες αυξήσεις των αντλούμενων ποσοτήτων κατά τα τελευταία χρόνια, ώστε να κατοχυρώσουν δικαιώματα άντλησης πριν από την κατάρτιση των σχεδίων διαχείρισης των υδατικών διαμερισμάτων και των λεκανών απορροής.
Χρειάζεται αυστηρή επανεξέταση όλων των αδειών και μέτρα νομοθετικής κατοχύρωσης των φυσικών πόρων για τις επόμενες γενιές.
Απαιτούνται βιώσιμες πρακτικές διαχείρισης, ώστε να προστατευθεί η οικολογία των υδάτινων κύκλων και να βελτιωθεί η ποιότητα του νερού στα ποτάμια και στους υδροφόρους ορίζοντες, με στόχο να θεωρηθεί ως «πιθανά πόσιμο».
Ο στόχος αυτός αποκλείει τα φαραωνικά έργα (φράγματα, εκτροπές ποταμών κ.λπ.), που διακόπτουν τους υδάτινους κύκλους και καταστρέφουν ανεπανόρθωτα την οικολογική ισορροπία. Ο ΣΥΡΙΖΑ/ΕΚΜ αντιτίθεται στην κατασκευή νέων μεγάλων υδροηλεκτρικών έργων/φραγμάτων στα ποτάμια της χώρας, τα οποία εξάλλου δεν θεωρεί Ανανεώσιμες Πηγές Ενέργειας, αλλά και στην εκτροπή του Αχελώου.
Υποστηρίζουμε το μετασχηματισμό της γεωργικής παραγωγής με λιγότερο υδροβόρες πρακτικές και με χρηματοδότηση έξυπνων τεχνικών συλλογής όμβριων υδάτων και χρήσης του νερού, που είναι προσαρμοσμένες στις τοπικές δυνατότητες και λαμβάνουν υπόψη τις παραδοσιακές πρακτικές.
7.8  Για το σεβασμό και την προστασία της έμβιας φύσης  και της βιοποικιλότητας
Η κατανόησή μας για τα ζώα και η γνώση που έχουμε αποκτήσει για την αισθαντικότητα και την πολυπλοκότητα της συμπεριφοράς των άλλων έμβιων όντων, με τα οποία μοιραζόμαστε τον πλανήτη, έχουν οδηγήσει σε μία αυξανόμενη ηθική και πολιτική ευαισθησία σε θέματα που αφορούν στο σεβασμό και την προστασία των ζώων.
Ο σεβασμός (respect), ως νομική έννοια, απορρέει από την ηθική φιλοσοφία.
Η Συνθήκη της Λισαβόνας της Ευρωπαϊκής Ένωσης αναγνωρίζει ότι όλα τα ζώα είναι «όντα που αισθάνονται ό,τι τους περιβάλλει και επομένως είναι σε θέση να αισθάνονται ευχαρίστηση και πόνο». Απαιτεί τον πλήρη σεβασμό τους.
Σ’ ένα μεταβαλλόμενο κόσμο στην Ελλάδα και την Ευρώπη, με αναπτυσσόμενες ηθικές ευαισθησίες, είναι αυτονόητο ότι η αριστερή οικολογική πολιτική αποτυπώνει τις νέες αντιλήψεις.
Προς αναγνώριση όλων αυτών ο ΣΥΡΙΖΑ/ΕΚΜ προωθεί μια πολιτική που θα σέβεται και θα προστατεύει τα ζώα, στο πλαίσιο ενός γενικότερου προοδευτικού σχεδιασμού στην κατεύθυνση της αειφορικής και βιώσιμης προσέγγισης.
Δεσμεύεται να θεσμοθετήσει  στη νέα Βουλή τις προτάσεις που είχε εισηγηθεί, ήδη στην προηγούμενη, για την προστασία των αδέσποτων, δεσποζόμενων και παραγωγικών ζώων.
ΠΡΟΓΡΑΜΜΑ ΣΥΡΙΖΑ - ΕΚΜ Για την ανατροπή του μνημονίου και τη ριζοσπαστική μεταρρύθμιση στη Φυσική Αγωγή και τον Αθλητισμό
Ο Συνασπισμός Ριζοσπαστικής Αριστεράς έχει διατυπώσει ένα πλήρες εναλλακτικό πρόγραμμα για τη Φυσική Αγωγή και τον Αθλητισμό από το 2009.
Για την αριστερά που σκέφτεται και δρα στη λογική της ικανοποίησης των κοινωνικών αναγκών και της δίκαιης διανομής του παραγόμενου πλούτου, το πρόταγμα «αθλητισμός για τον άνθρωπο και όχι για τα κέρδη» απορρίπτει και ξεπερνά το σημερινό νεοφιλελεύθερο μοντέλο του εμπορευματοποιημένου αθλητισμού.
Σε αντίθεση με αυτό, τοποθετεί στο κέντρο της προσοχής τον αθλούμενο και τον αθλητή και στοχεύει στην ανάδειξη των κοινωνικά θετικών λειτουργιών του αθλητισμού.
Ορίζει ως διακυβεύματα την αναδιανομή των πόρων με ριζικά διαφορετικό σκεπτικό και κοινωνικούς όρους, την ενδυνάμωση του κοινωνικού ελέγχου, την επικράτηση της διαφάνειας και τον εκδημοκρατισμό στη λειτουργία.
Ταυτόχρονα ο ΣΥΡΙΖΑ διατυπώνει τους κανόνες και βασικούς άξονες μιας διαφορετικής κρατικής πολιτικής στον ελληνικό αθλητισμό και επιδιώκει να διαμορφώσει τις συνθήκες ώστε να γίνει πράξη η συνταγματική επιταγή για τον αθλητισμό ως κοινωνικό δικαίωμα.
Αθλούμενοι - αθλητές – θεατές
Στην αντίληψή μας κοινωνικό αγαθό και δικαίωμα κάθε πολίτη είναι να έχει ίσες ευκαιρίες για συμμετοχή χωρίς διακρίσεις στον αθλητισμό, στην ενεργητική ενασχόληση με αγωνίσματα και αθλήματα, στη φυσική άσκηση εκεί που ζει, σπουδάζει και εργάζεται.
Να έχει δικαίωμα στη λήψη των αποφάσεων.
Επομένως, κεντρικό στοιχείο μιας εναλλακτικής στρατηγικής για την ανάπτυξη αυτού του αθλητισμού είναι η στήριξη των τριών πυλώνων: της φυσικής αγωγής και του αθλητισμού στην εκπαίδευση, των δράσεων της τοπικής αυτοδιοίκησης και του «αθλητισμού για όλους», του ερασιτεχνικού αγωνιστικού και σωματειακού αθλητισμού.
Έχουμε περιγράψει πολύ αναλυτικά το σχέδιο για τη ριζική αναδιάρθρωση και τη δημιουργία ενός «Ενιαίου, Κοινωνικού και Δημοκρατικού Συστήματος Φυσικής Αγωγής και Αθλητισμού» στη χώρα μας, με σαφή πολιτικά, κοινωνικά και ανθρωποκεντρικά χαρακτηριστικά.
Ενιαίο σύστημα διότι πρέπει να εξυπηρετεί στο σύνολό του τη φιλοσοφία ενός αθλητισμού για τον άνθρωπο, συνδέοντας θεσμικά και οργανικά σε μια οργανωμένη και συστηματική λειτουργία και συντονισμό κάθε επιμέρους τομέα.
Κοινωνικό σύστημα, διότι πρέπει να έχει στόχο τη δημιουργία αντικειμενικών συνθηκών άθλησης και υποδομών σε όλη την επικράτεια της χώρας, οφείλει να αποτελεί αναπόσπαστο στοιχείο της γενικότερης κοινωνικής πολιτικής της πρόνοιας, να τέμνεται και να συνδέεται με τις επιμέρους πολιτικές στον χώρο της παιδείας, της υγείας και του πολιτισμού.
Πρέπει να στοχεύει στην υγεία των πολιτών, στη διαμόρφωση συνηθειών υγιούς τρόπου ζωής, στη φυσική και πνευματική ανάπτυξη της νέας γενιάς, στη διαμόρφωση κοινωνικά ενεργών πολιτών, αλλά και στην ορθολογική ανάπτυξη των αθλημάτων.
Δημοκρατικό σύστημα, διότι πρέπει να προσφέρει ίσες ευκαιρίες στην ισότιμη σωματική άσκηση και ενασχόληση με τον αθλητισμό για κάθε κοινωνική ομάδα.
Διότι πρέπει να εγγυάται το σεβασμό στα δικαιώματα των αθλουμένων και των αθλητών, στα εργασιακά δικαιώματα των εργαζομένων στον κλάδο, και να ρυθμίζει δημοκρατικά τις σχέσεις των εμπλεκόμενων φορέων με το κράτος και μεταξύ τους.
Διότι πρέπει να είναι κοινωνικά ευαίσθητο, δίνοντας προτεραιότητα στην ανάπτυξη της φυσικής αγωγής και του αθλητισμού ανάμεσα στις πιο αδύναμες και μη προνομιούχες ομάδες του πληθυσμού (παιδιά πολύτεκνων οικογενειών, μονογονεϊκές οικογένειες, νέες μητέρες, πολίτες με αναπηρία, μετανάστες, άνεργοι κ.λπ.).
Αθλητικό θέαμα
Από την άλλη μεριά, υπάρχει και εκείνος ο αθλητισμός που οι πολίτες προσλαμβάνουν ως θέαμα.
Το αθλητικό θέαμα ενώ ενσωματώνει σημαντικές, διαχρονικές, δραματικές κοινωνικές λειτουργίες και σε ορισμένες περιπτώσεις είναι το πιο χαρακτηριστικό, «ζωντανό» λαϊκό δρώμενο, στις συνθήκες της καπιταλιστικής παγκοσμιοποίησης και της νεοφιλελεύθερης ηγεμονίας λειτουργεί σύμφωνα με τα πρότυπα της παγκόσμιας βιομηχανίας θεάματος, με σκοπό το κέρδος.
Αναπαράγει ηγεμονικά καπιταλιστικά, εθνικιστικά και σεξιστικά πρότυπα. Δημιουργεί και γιγαντώνει ένα σύστημα εργασιακών και εξουσιαστικών σχέσεων που ορίζεται από την παραγωγή μιας ιδιότυπης «αθλητικής υπεραξίας», στην οποία μετέχει ένα διεθνώς διαρθρωμένο κρατικό και ιδιωτικό σύστημα ανάδειξης και εκμετάλλευσης του αθλητή από μικρή ηλικία, του αθλητικού ταλέντου.
Η φυσική αγωγή και ο αθλητισμός στην Ελλάδα στη δίνη της οικονομικής κρίσης, των μνημονιακών πολιτικών και της επιβολής των συνταγών του ΔΝΤ. Ο αθλητισμός, όπως και οι τομείς της παιδείας, της υγείας και της κοινωνικής πρόνοιας, ήταν από τα πρώτα κοινωνικά αγαθά που μπήκαν στο στόχαστρο των πολιτικών των μνημονίων και στον προκρούστη των περικοπών.
Λόγω της δραματικής μείωσης των πόρων, καθώς επίσης σαν αποτέλεσμα της στοχευμένης και συστηματικής διάλυσης μιας σειράς θεσμικών, προνοιακών και οργανωτικών δομών (πχ. τεμαχισμός ΓΓΑ και αρμοδιότητες Υπουργείων, κατάργηση γραφείων φυσικής αγωγής), ο αθλητισμός σήμερα βρίσκεται προ της οριστικής απαξίωσης και κατάρρευσης:
Η φυσική αγωγή και ο αθλητισμός στην εκπαίδευση είναι «γράμμα κενό». Διαλύθηκαν τα αθλητικά γυμνάσια, μειώθηκαν οι ώρες φυσικής αγωγής στα πιλοτικά σχολεία, καταργήθηκαν οι σχολικοί αγώνες
Κατέρρευσαν όλα τα προγράμματα «αθλητισμός για όλους» και άλλες αθλητικές δράσεις από την τοπική αυτοδιοίκηση
Οι αθλητικές ομοσπονδίες και τα ερασιτεχνικά αθλητικά σωματεία είτε οδηγούνται σε λουκέτο είτε παραδίδονται στην εμπορευματοποίηση, απομαζικοποιούμενα και χωρίς να απαλλάσσονται από τις διαχρονικές παθογένειες του σωματειακού αθλητισμού:
την έλλειψη δημοκρατίας και την αδιαφάνεια στη λειτουργία, την αποξένωση από τα κοινωνικά δρώμενα, τις πελατειακές σχέσεις με το προσωπικό του καταρρέοντος πολιτικού συστήματος, την μίμηση του επαγγελματικού αθλητισμού
Παράλληλα, διατηρείται ένα σύστημα επαγγελματικού αθλητισμού σε σήψη, η λειτουργία του οποίου στα όρια ή εκτός της νομιμότητας τείνει να γίνει κανόνας.
Ένα σύστημα που ζει αυθαιρετώντας και ταυτόχρονα με την συναίνεση των κυρίαρχων δυνάμεων, ΝΔ και ΠΑΣΟΚ, εξακολουθεί να απομυζά δεκάδες εκατομμύρια ευρώ από τον πλούτο του ελληνικού λαού και τον ερασιτεχνικό αθλητισμό.
Ειδικότερα, το διαπλεκόμενο τρίγωνο «πολιτικό σύστημα - επαγγελματικό ποδόσφαιρο - αθλητικά ΜΜΕ», παρά την ηθική και οικονομική κρίση στη οποία έχει περιέλθει, συνεχίζει να «αλληλοεξυπηρετείται» δηλητηριάζοντας την ελληνική κοινωνία.
Αποτελεί πρόσφορο πεδίο για τη χειραγώγηση αγώνων και το ξέπλυμα μαύρου χρήματος και κολυμβήθρα αποκατάστασης διάφορων πολιτικών προσώπων, επιχειρηματιών και κάθε λογής αεριτζίδων - κερδοσκόπων.
Επίσης αποτελεί πρόσφορο πεδίο για το ντόπινγκ, για την εκτροφή παρακρατικών μηχανισμών, για την ανάπτυξη φαινομένων αδιέξοδης κοινωνικής βίας, το καλύτερο πρόσχημα για την εφαρμογή μεθόδων γενικευμένης κοινωνικής καταστολής.
Τέλος, όσον αφορά στον αθλητισμό την περίοδο του ΔΝΤ και των μνημονίων, δεν μπορούμε να μη διατυπώσουμε για μια ακόμα φορά, την καταστροφική συμβολή των Ολυμπιακών  αγώνων του 2004 στη σημερινή οικονομική κρίση, μέσω της λεηλασίας του ακαθάριστου εθνικού προϊόντος (επίσημο κόστος 13,5 δις δηλαδή πάνω από το 6% του ΑΕΠ, χωρίς υπολογισμό έργων υποδομής, δαπάνες ασφάλειας κλπ) και στη απογείωση του δημοσίου χρέους (την τριετία 2001-2004 από 145 δις. ευρώ σε 201 δις. ευρώ).
Σήμερα η ελληνική κοινωνία (αλλά και ο ελληνικός αθλητισμός) εξακολουθεί να πληρώνει και θα πληρώνει για πολύ καιρό ακόμα τη στρεβλή και αντιαναπτυξιακή λογική που επιβλήθηκε με τους Ολυμπιακούς αγώνες του 2004, σε όφελος των κερδοσκόπων των αγορών.
Υπενθυμίζουμε ότι μέσα στα ομόλογα του ελληνικού δημοσίου που λήγουν το 2014, υπάρχουν και τα δεκαετή του 2004 της τάξης των 10 δις ευρώ, από τα οποία πληρώθηκαν αδρά οι γερμανικές, γαλλικές και αμερικάνικες εταιρείες που ενεπλάκησαν στα έργα των Ολυμπιακών αγώνων.
Πληρώθηκε η αμαρτωλή Siemens, το σκέπαστρο Καλατράβα, το πανάκριβο σύστημα ασφάλειας C4I και πολλά άχρηστα, υπερτιμολογημένα έργα και αθλητικές εγκαταστάσεις.
Κάποιες από αυτές τις χρυσοπληρωμένες εγκαταστάσεις (ειδικότερα όσες βρίσκονται στο Ελληνικό), ενώ αποτελούν χώρο έλξης των πολιτών και χρησιμοποιούνται από αθλητικούς και άλλους κοινωνικούς φορείς, σήμερα βρίσκονται στο μάτι του κυκλώνα των ιδιωτικοποιήσεων και της εκποίησης, στο όνομα της αποπληρωμής του χρέους.
Βασικοί άξονες για τη συνολική αλλαγή της αθλητικής πολιτικής και επιμέρους προγραμματικοί στόχοι
Δημιουργούμε ένα αθλητικό σύστημα η αποτελεσματικότητα του οποίου κρίνεται κυρίως από την αύξηση του αριθμού των αθλούμενων στο σύνολο της κοινωνίας και όχι μόνο των αθλητών που λαμβάνουν μέρος σε αγωνιστικές δραστηριότητες ή των κερδισμένων μεταλλίων.
Ένα αθλητικό σύστημα συμβατό με τον ελεύθερο χρόνο των πολιτών, με μια άλλη οικολογική πολιτική, μέρος ενός διαφορετικού μοντέλου οικιστικής ανάπτυξης κι εξυπηρέτησης των άμεσων αναγκών της κοινωνίας.
Ξεκαθαρίζουμε απολύτως τις οικονομικές σχέσεις του κράτους με τον αθλητισμό.
Θεσπίζουμε αυτοτελές κονδύλι για τον ερασιτεχνικό αθλητισμό από τον κρατικό προϋπολογισμό, σταθερή ετήσια χρηματοδότηση των ερασιτεχνικών αθλητικών δραστηριοτήτων βάσει αναπτυξιακής λογικής (χωρίς λογικές «έκτακτων» επιχορηγήσεων, αδιαφανών λογαριασμών και πελατειακών σχέσεων).
Η επιχορήγηση του αθλητισμού σαν κοινωνικό δικαίωμα είναι υποχρέωση της πολιτείας και όχι του τζόγου.
Στηρίζουμε προνομιακά τον αθλητισμό στα σχολεία και τα πανεπιστήμια, με σύγχρονες, ασφαλείς και προσβάσιμες σε όλους υποδομές.
Στηρίζουμε τις αθλητικές δράσεις από την τοπική αυτοδιοίκηση. Αναδιανέμουμε τους αθλητικούς πόρους υπέρ του «αθλητισμού για όλους» και του ερασιτεχνικού αθλητισμού, με σαφή προσδιορισμό ποιοι πόροι μοιράζονται, σε ποιους φορείς, με ποιον τρόπο και με ποια αντικειμενικά και μετρήσιμα κριτήρια.
Έτσι ώστε οι αθλητικές υπηρεσίες και δραστηριότητες από το δημόσιο σχολείο, την τοπική αυτοδιοίκηση και τους ερασιτεχνικούς συλλόγους να παρέχονται δωρεάν και χωρίς επιβάρυνση των νέων και των οικογενειών τους.
Δημιουργούμε Ενιαία Αρχή Πληρωμών στα πλαίσια της ΓΓΑ, για τον αυστηρό έλεγχο των εσόδων - εξόδων των εθνικών αθλητικών ομοσπονδιών και την οικονομική διαφάνεια. Στις εθνικές αθλητικές ομοσπονδίες παραχωρούνται ολυμπιακές - αθλητικές εγκαταστάσεις για τη στέγαση των διοικητικών τους υπηρεσιών και τον περιορισμό των ανελαστικών δαπανών.
Οι κρατικές επιχορηγήσεις στις εθνικές αθλητικές ομοσπονδίες δίνονται βάσει συστήματος αντικειμενικών κριτηρίων (ανάπτυξη βάσης, μαζικότητα, αποτελέσματα), με αυστηρό έλεγχο της αξιοπιστίας των επίσημων αγωνιστικών εκδηλώσεων.
Παράλληλα η πολιτεία αναλαμβάνει πλήρως την χρηματοδότηση των εθνικών αθλητικών ομοσπονδιών για την προετοιμασία των εθνικών αθλητικών ομάδων και τα έξοδα συμμετοχής σε επίσημες, διεθνείς αθλητικές διοργανώσεις.
Αποκόβουμε τις εθνικές αθλητικές ομοσπονδίες από τον ομφάλιο λώρο της εμπορευματοποίησης, την εντατικοποίηση για το κυνήγι των μεταλλίων στις μεγάλες αθλητικές διοργανώσεις.
Ο επαγγελματικός αθλητισμός, όσον αφορά τις οικονομικές του λειτουργίες, εμπίπτει άμεσα στις αρμοδιότητες των Υπουργείων Οικονομικών και Εμπορίου, των οικονομικών και άλλων ελεγκτικών μηχανισμών της πολιτείας και στους μηχανισμούς ελέγχου υπηρεσιών θεάματος.
Καμιά άμεση, ούτε έμμεση μέσω των ερασιτεχνικών αθλητικών σωματείων, επιχορήγηση των αθλητικών ανωνύμων εταιρειών δεν επιτρέπεται.
Απόλυτη τήρηση των φορολογικών και ασφαλιστικών υποχρεώσεων των ΠΑΕ, όπως απαιτείται από κάθε ανώνυμη εταιρεία.
Τροποποιούμε τον ν. 879/79 και κάθε άλλο νομοθέτημα για τον επαγγελματικό αθλητισμό ούτως ώστε να δώσουμε θεσμικά το δικαίωμα και σε άλλες συλλογικές μορφές διοίκησης αθλητικών ομάδων να υπάρχουν και να συμμετέχουν στις μεγαλύτερες αγωνιστικές κατηγορίες χωρίς την υποχρέωση μετατροπής τους σε ανώνυμες εταιρείες.
Απαγορεύεται η οποιαδήποτε οικονομική επιβράβευση από την πολιτεία σε αθλητές συμβεβλημένους με επαγγελματικά συμβόλαια με ανώνυμες αθλητικές εταιρείες.
Αλλάζουμε ριζικά το θεσμικό πλαίσιο για τον αθλητισμόΠροχωράμε σε μέτρα εκδημοκρατισμού, καθιέρωση της απλής αναλογικής ως πάγιο εκλογικό σύστημα σε όλους τους αθλητικούς φορείς, όλων των βαθμίδων, άνοιγμα και μαζικοποίηση των αθλητικών σωματείων για τη στήριξη του ερασιτεχνικού αθλητισμού.
Καταργούμε κάθε αναχρονιστική διάταξη που αποκλείει και εμποδίζει τους πολίτες από τη συμμετοχή τους στους αθλητικούς φορείς.
Θεσπίζουμε τον περιορισμό των θητειών των προεδρείων των εθνικών αθλητικών ομοσπονδιών σε δυο και την υποχρέωση ανανέωσης των Διοικητικών συμβουλίων κατά 30% ανά δυο θητείες.
Θεσπίζουμε διαδικασίες άμεσης δημοκρατίας, την αθλητική συνέλευση σε επίπεδο δήμων και αντιπροσωπευτικά αθλητικά συμβούλια σε επίπεδο περιφέρειας, σε εντελώς διαφορετική λογική από τα μέχρι σήμερα διορισμένα κυβερνητικά συμβουλευτικά όργανα, όπως για παράδειγμα το εθνικό συμβούλιο αθλητικής πολιτικής.
Θεσπίζουμε διαδικασίες τακτικού απολογισμού και ελέγχου και συμμετοχικού προϋπολογισμού στον  ερασιτεχνικό αθλητισμό.
Ενθαρρύνουμε τη συμμετοχή γυναικών στα όργανα διοίκησης όλου του αθλητικού οικοδομήματος|.
Θεσπίζουμε την συμμετοχή αντιπροσώπων των αθλητών και των προπονητών στα όργανα διοίκησης των αθλητικών φορέων.
Ορίζουμε επακριβώς την έννοια του «αυτοδιοίκητου» στον αθλητισμό.
Η πολιτεία είναι υπεύθυνη για τη λειτουργία των ελεγκτικών μηχανισμών, τη τήρηση των συνταγματικών επιταγών, της νομιμότητας, του εθνικού και ευρωπαϊκού δικαίου (ποινικού και αθλητικού) το οποίο υπερισχύει έναντι των κανόνων των διεθνών αθλητικών ομοσπονδιών και της βιομηχανίας του θεάματος.
Η πολιτεία μέσω των Ανώτατων Εκπαιδευτικών Ιδρυμάτων της είναι αποκλειστικά υπεύθυνη για την επιστημονική και παιδαγωγική προετοιμασία του ανθρώπινου δυναμικού του αθλητισμού, την αξιολόγησή του και την παροχή πιστοποίησης ικανότητας άσκησης επαγγελματικών λειτουργιών, κυρίως των παιδαγωγικών και βιο-ιατρικών.
Ειδικότερα, καταργείται ο διορισμός του Διοικητικού Συμβουλίου της Εθνικής Παραολυπιακής Επιτροπής από την κυβέρνηση.
Εις το εξής όλοι, από τον Πρόεδρο έως τα μέλη της, εκλέγονται από τους φορείς που την απαρτίζουν με ισότιμη δημοκρατική εκλογική διαδικασία και απλή αναλογική.
Οι εθνικές αθλητικές ομοσπονδίες ορίζουν τα του αθλήματός τους (εκλογή οργάνων διοίκησης, αθλητική δικαιοσύνη, κανονισμοί αθλήματος, διαιτησία, αναπτυξιακά προγράμματα κλπ).
Θεσπίζουμε τη λειτουργία μόνιμης Κοινοβουλευτικής Επιτροπής Ελέγχου για τη διαφάνεια στον αθλητισμό και ειδικότερα στον επαγγελματικό αθλητισμό.
Αναδιοργανώνουμε την Γενική Γραμματεία Αθλητισμού και επαναπροσδιορίζουμε το ρόλο της σαν επιτελικό όργανο σχεδιασμού κι ελέγχου μιας διαφορετικής αθλητικής πολιτικής, με έμφαση στις ευρύτερες ανάγκες άθλησης και ποιότητας ζωής της ελληνικής κοινωνίας και ανάπτυξης των αντίστοιχων αθλητικών υποδομών.
Θεσπίζουμε συγκεκριμένα μετρήσιμα και αξιοκρατικά κριτήρια.
Στηρίζουμε μια παραγωγική και αποτελεσματική λειτουργία της ΓΓΑ, με αύξηση των απαραίτητων για τον σκοπό αυτό πόρων.
Επαναφέρουμε στην αρμοδιότητα της ΓΓΑ τόσο τον αθλητισμό των ΑΜΕΑ, όσο και τα προγράμματα μαζικού αθλητισμού. Αναγνωρίζουμε άμεσα την Ομοσπονδία Συλλόγων Δρομέων Υγείας, δημιουργούμε Διαδημοτικό φορέα – ομοσπονδία μαζικού αθλητισμού.
Αναβαθμίζουμε τους αντίστοιχους τομείς του μαζικού κι ερασιτεχνικού αθλητισμού, καθώς και τους τομείς προγραμματισμού - σχεδιασμού, έρευνας και προδιαγραφών της ΓΓΑ. Εξασφαλίζουμε τη λειτουργία ενιαίου κέντρου άσκησης αθλητικής πολιτικής χωρίς επικάλυψη ρόλων και κατασπατάληση του δημόσιου πλούτου.
Επεκτείνουμε το Πρόγραμμα Δημοσίων Επενδύσεων στον αθλητισμό για δημιουργία των απαιτούμενων υποδομών, νέων εγκαταστάσεων ερασιτεχνικού μαζικού αθλητισμού και εξειδικευμένων αθλητικών εγκαταστάσεων ΑΜΕΑ.
Αναδιοργανώνουμε γραφεία ανάπτυξης και συντονισμού της φυσικής αγωγής και αθλητισμού σε περιφερειακό επίπεδο.
Αναβαθμίζουμε και στηρίζουμε την αθλητική έρευνα και τεχνολογία, με ιδιαίτερη έμφαση στον αθλητισμό για όλους και στη φυσική αγωγή στην εκπαίδευση.
Αναβαθμίζουμε το Εθνικό Κέντρο Αθλητικών Ερευνών, δημιουργούμε κίνητρα για όλες τις αθλητικές επιστήμες και εφαρμογές, με ταυτόχρονη λειτουργία του ως κέντρου αθλητικής τεκμηρίωσης.
Αναβαθμίζουμε συνολικά την αθλητική επιστήμη και δημιουργούμε σοβαρές υποδομές για την εκπαίδευση στελεχών του αθλητισμού από τα ΤΕΦΑΑ, στις βασικές κατευθύνσεις (παιδαγωγική, προπονητική και διοίκηση αθλητισμού).
Αναβαθμίζουμε την ιδιότητα του αθλητικού επιστήμονα.
Η λειτουργία εμπειρικών προπονητών περιορίζεται μέσα από πολύ συγκεκριμένα κριτήρια και πολύ αυστηρούς όρους εκπαίδευσης και λειτουργίας σχολών προπονητών, με αρμοδιότητα των ΤΕΦΑΑ σε συνεργασία με το ΕΚΑΕ.
Σε ένα πρώτο μεταβατικό στάδιο το ΕΚΑΕ και τα ΤΕΦΑΑ αναλαμβάνουν την υποχρεωτική επιμόρφωση των διοικήσεων των αθλητικών ομοσπονδιών και των αθλητικών σωματείων.
Παρεμβαίνουμε και αλλάζουμε ριζικά τον όρο αθλητικός «παράγοντας», με τα όσα αρνητικά χαρακτηριστικά συνοδεύεται, θεσπίζοντας την υποχρεωτική επιμόρφωση όσων ασχολούνται με αθλητικές ακαδημίες, τμήματα υποδομών, με την αγωγή και την υγεία αθλητών μικρών ηλικιών.
Δημιουργούμε στα πλαίσια των ΤΕΦΑΑ, με συνεργασία των αθλητικών ομοσπονδιών, ανεξάρτητης σχολής διαιτησίας.
Αναδεικνύουμε τον δημόσιο αθλητικό χώρο, τον αθλητισμό για όλους.
Ενισχύουμε οικονομικά, επιστημονικά και οργανωτικά τους φορείς της τοπικής αυτοδιοίκησης, έτσι ώστε με παράλληλη πολιτική συγχωνεύσεων να στηρίζουν τα αθλητικά σωματεία της περιφέρειάς τους, να συντηρούν τις αθλητικές τους εγκαταστάσεις.
Απαγορεύεται ρητά  η οποιαδήποτε σύμπραξη των δήμων με αθλητικές ανώνυμες εταιρείες ή αποκλειστική μακρόχρονη παραχώρηση δημοτικών αθλητικών εγκαταστάσεων σε ανώνυμες αθλητικές εταιρείες εις βάρος της άθλησης των πολιτών και των προγραμμάτων του μαζικού αθλητισμού.
Αξιοποιούμε τις αθλητικές ολυμπιακές εγκαταστάσεις παραχωρώντας τις στην τοπική αυτοδιοίκηση μαζί με τους αναγκαίους πόρους για την εξυπηρέτηση αθλητικών, πολιτιστικών και άλλων κοινωνικών δράσεων αποτρέποντας την εκποίησή τους.
Προκρίνουμε τη δημιουργία μικρών δημοτικών αθλητικών υποδομών κατάλληλων για τον αθλητισμό στην γειτονιά.
Προστατεύουμε και ενδυναμώνουμε την υγεία των πολιτών με δράσεις φυσικής άσκησης και αναψυχής, με αξιοποίηση κάθε ελεύθερου χώρου, σε σύνδεση με το σύστημα Πρωτοβάθμιας Φροντίδας Υγείας.
Ενισχύουμε τον αθλητισμό για τις γυναίκες, τις εργαζόμενες μητέρες, για πολίτες με    αναπηρίες μέσα από συστηματικές κι οργανωμένες αθλητικές δράσεις.
Αναπτύσσουμε σταθερές πολιτικές για την κοινωνική ένταξη μέσω του αθλητισμού των μεταναστών, των μειονοτήτων, των εξαρτημένων και φυλακισμένων πολιτών. Αναδιοργανώνουμε τα προγράμματα αθλητισμού-ψυχικής υγείας.
Δίνουμε έμφαση σε συγκεκριμένες πολιτικές ενίσχυσης του εργασιακού αθλητισμού, μακριά από λογικές αντιγραφής των όρων του πρωταθλητισμού.
Ενίσχυση του αθλητισμού στις Ένοπλες Δυνάμεις.
Συνδέουμε έμπρακτα τη φυσική αγωγή στην εκπαίδευση με την υγεία
Προκειμένου να συνδεθεί η φυσική αγωγή στην εκπαίδευση με την υγεία των νέων, αυριανών ενήλικων πολιτών, αναδεικνύουμε την βιολογική σημασία της φυσικής άσκησης   μέσα στο σχολείο.
Η φυσική αγωγή αποτελεί βασικό συστατικό στοιχείο της εκπαιδευτικής διαδικασίας, χρήσιμο μέσο κοινωνικοποίησης, ψυχολογικής και ηθικής ολοκλήρωσης του νέου ανθρώπου και κύριο στοιχείο της σχολικής δραστηριότητας.
Ξεκινώντας από την προσχολική-νηπιακή ηλικία, μέχρι την τριτοβάθμια εκπαίδευση προχωρούμε σε μια σειρά παρεμβάσεων:
εκσυγχρονισμό των αναλυτικών προγραμμάτων φυσικής αγωγής, με έμφαση στη βελτίωση της φυσικής και κινητικής κατάστασης των νέων και την επιστημονική παρακολούθηση της ανάπτυξης τους.
επανένταξη της φυσικής αγωγής στη ζωή του σχολείου, με ικανό χρόνο στο ωρολόγιο πρόγραμμα (τουλάχιστον 3 ώρες εβδομαδιαία σε όλες τις βαθμίδες), κάλυψη των κενών σε καθηγητές φυσικής αγωγής, ιατροφαρμακευτική κάλυψη, παρακολούθηση από αθλητίατρο και προληπτικό έλεγχο της υγείας των μαθητών.
θεσμοθετούμε εναλλακτικές μορφές φυσικής αγωγής, συνδεμένες με τα προγράμματα περιβαλλοντικής εκπαίδευσης, αναδιοργανώνουμε τους μαθητικούς ομίλους αθλημάτων τις απογευματινές ώρες,
διαμορφώνουμε συγκεκριμένο σχέδιο σύνδεσης με τον σωματειακό αθλητισμό, επιστημονικό σύστημα ανάδειξης των αθλητικών ταλέντων και δημιουργία δικτύου αυτοτελών και αναβαθμισμένων αθλητικών σχολείων
συνδέουμε το σχολείο με τους αθλητικούς χώρους και θεσπίζουμε την υποχρεωτική ύπαρξη κλειστού γυμναστηρίου στις νέες σχολικές μονάδες.
Αντιμετωπίζουμε το ντόπινγκ
Για την αντιμετώπιση του προβλήματος ο ΣΥΡΙΖΑ υποστηρίζει: Προληπτικές πολιτικές, μέτρα για την πλατιά επιμόρφωση των αθλητών και ανάπτυξη προγραμμάτων πρόληψης κι ενημέρωσης στην εκπαίδευση.
εναρμόνιση της αθλητικής νομοθεσίας με το δίκαιο που αφορά την δημόσια υγεία, τον ιατρικό κώδικα, την εισαγωγή, το εμπόριο και την διακίνηση φαρμακευτικών ουσιών.
δημιουργία ανεξάρτητου μη κυβερνητικού φορέα αντιντόπινγκ, ελεγχόμενου από την Διαρκή Κοινοβουλευτική Επιτροπή για τον έλεγχο και τη Διαφάνεια στον Αθλητισμό, δημιουργία ιατρικής επιστημονικής ομάδας ελέγχου των φαρμακευτικών σκευασμάτων που χορηγούνται στους αθλητές όλων των αθλημάτων.
Θεσμοθέτηση ποσοστού από τα τηλεοπτικά δικαιώματα των επαγγελματικών πρωταθλημάτων υπέρ της έρευνας για την καταπολέμηση του ντόπινγκ.
Εναρμόνιση με τους διεθνείς κανονισμούς, στήριξη του Παγκόσμιου Οργανισμού Αντιντόπινγκ ( W.A.D.A.) και ενεργός συμμετοχή στις δράσεις του.
Λήψη μέτρων για τις αθλητικές ομοσπονδίες, όταν αθλητές ειδικά των εθνικών ομάδων κάνουν χρήση απαγορευμένων ουσιών και μεθόδων.
Ειδικά για τον επαγγελματικό αθλητισμό, θεωρούμε αναγκαίο να υπάρχουν οικονομικές, διοικητικές και πειθαρχικές κυρώσεις (αφαίρεση βαθμών) για τους συλλόγους των οποίων οι αθλητές συλλαμβάνονται ντοπαρισμένοι.
Αλλάζουμε τα πρωτοβάθμια αθλητικά σωματεία
Ανάδειξη του ρόλου του αθλητικού σωματείου σε ερασιτεχνική βάση, ως ζωντανό κύτταρο άθλησης, χωρίς αναπαραγωγή των όρων λειτουργίας των αθλητικών εταιρειών.
Σύνδεση με τις υπόλοιπες κοινωνικές δραστηριότητες (π.χ. σύνδεση της αθλητικής δραστηριότητας με τη διεκδίκηση για προστασία των ελεύθερων χώρων και την αναβάθμιση της ποιότητας ζωής).
Δωρεάν παροχή υπηρεσιών στους αθλούμενους και στους αθλητές και ταυτόχρονα απαλλαγή του ερασιτεχνικού αθλητικού σωματείου (μη κερδοσκοπικού χαρακτήρα) από πληρωμή για τη χρήση δημόσιων και δημοτικών εγκαταστάσεων.
Υπερασπιζόμαστε και αναδεικνύουμε τα δικαιώματα των αθλητώνΣυμμετοχή των ερασιτεχνών αθλητών στα όργανα διοίκησης του αθλητισμού.
Ισχυροποίηση του νομικού πλαισίου για την προστασία τους από αυθαιρεσίες και καταχρηστικές συμπεριφορές.
Οργανωμένη αθλητιατρική κάλυψη με τη συμβολή του ΕΚΑΕ.
Προστασία της υγείας των ερασιτεχνών αθλητών και δωρεάν προληπτικοί έλεγχοι από το δημόσιο πρωτοβάθμιο σύστημα υγείας και δημόσια εξειδικευμένα αθλητιατρικά κέντρα. Πλήρης ασφάλιση όλων των εν ενεργεία ερασιτεχνών αθλητών.
Δημιουργία σύγχρονου, ορθολογικού συστήματος κινήτρων σε πρωταθλητές (όχι επαγγελματίες), μέλη των εθνικών ομάδων που διακρίνονται, με οικονομικές επιβραβεύσεις μόνο των ερασιτεχνών αθλητών.
Η πολιτεία αναλαμβάνει την πλήρη κάλυψη των εξόδων προετοιμασίας των αθλητών των εθνικών ομάδων και των μισθολογικών απωλειών λόγω της απουσίας τους σε επίσημες υποχρεώσεις των εθνικών ομάδων.
Μέτρα για την ομαλή φοίτηση και ένταξη στην παραγωγική διαδικασία μετά τη λήξη της αθλητικής σταδιοδρομίας και επαγγελματική αξιοποίηση σε φορείς σχετικούς με τον αθλητισμό.
Σεβόμαστε τα δικαιώματα των φιλάθλων
Πιστεύουμε στη χρησιμότητα νέων συλλογικοτήτων φιλάθλων μη αποδεχόμενες το ρόλο του πελάτη. Θεσπίζουμε τον «Συνήγορο του φιλάθλου».
Πιστεύουμε στη χρησιμότητα νέων ενώσεων φιλάθλων, πιο συνειδητοποιημένων, που δεν θα αποτελούν ιδιωτικούς στρατούς και χειροκροτητές «επενδυτών-σωτήρων» και θα έχουν σκοπό τη διεκδίκηση των δικαιωμάτων τους:
Που θα διεκδικήσουν το δικαίωμα στην δημιουργία ομάδων με άλλες συλλογικές, δημοκρατικές μορφές διοίκησης και ιδιοκτησίας, τη συμμετοχή τους στα όργανα διοίκησης των σωματείων
το σεβασμό τους από τις ΠΑΕ, τον περιορισμό της εκμετάλλευσής τους από την ακρίβεια των εισιτηρίων, τη διαμόρφωση ανθρώπινων συνθηκών παρακολούθησης ενός αθλητικού γεγονότος,
την αντίσταση στην εκμετάλλευση των τηλεοπτικών δικαιωμάτων από συνδρομητικές εταιρείες που στερούν τη δυνατότητα παρακολούθησής ενός αθλητικού γεγονότος από όλους,
την προστασία από αστυνομικά μέτρα που θίγουν τα ατομικά δικαιώματα και προσωπικά δεδομένα.
Ενώσεις φιλάθλων που θα αναλάβουν αντιρατσιστικές, φιλειρηνικές πρωτοβουλίες και θα αποτελέσουν αντίβαρο στην τυφλή βία.
Η ριζοσπαστική αριστερά με την πρότασή της για ένα ενιαίο δημοκρατικό κοινωνικό αθλητικό μοντέλο, διαμορφώνει την πιο ελπιδοφόρα προοπτική.
Ο ΣΥΡΙΖΑ στέκεται δίπλα στους αθλούμενους, τους αθλητές, τους εθελοντές του ερασιτεχνικού αθλητισμού, τους γονείς και τους εκπαιδευτικούς της φυσικής αγωγής, τους αγνούς φιλάθλους και απευθύνει κάλεσμα αντίστασης και ανατροπής: να αγωνιστούμε μαζί, με τους όρους των κοινωνικών αγώνων, της αξιοπρέπειας και της αυτοπεποίθησης, για τη ριζική αλλαγή στον αθλητισμό.
