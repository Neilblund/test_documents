Διεκδικούμε το δικαίωμα σε σταθερή εργασία για όλους που βρίσκονται σε ηλικία ικανή για εργασία (μετά τα 18) με πλήρη εργασιακά δικαιώματα.
Ο ελεύθερος χρόνος είναι ζήτημα – κλειδί, ιδιαίτερα για τις νεότερες ηλικίες, που διαμορφώνουν καταρχήν την προσωπικότητά τους και την πολιτική τους συνείδηση.
Προϋποθέτει μείωση του εργάσιμου χρόνου, συνδέεται με την ανάπτυξη του λαϊκού πολιτισμού και του μαζικού αθλητισμού, την ανθρώπινη ζωή σε ένα ανθρώπινο περιβάλλον, και γενικότερα την ενεργητική στάση ζωής.
Αγωνιζόμαστε κατά της κατάστασης που έχει διαμορφωθεί στους εργασιακούς χώρους με αιχμή παραβιάσεις εργατικών δικαιωμάτων, καταστρατήγηση συλλογικών συμβάσεων, ωραρίου, απλήρωτη δουλιά, έλλειψη μέτρων υγιεινής και ασφάλειας, εργοδοτική τρομοκρατία, με πρώτα θύματα τους νέους που μπαίνουν τώρα στην παραγωγή και τους νέους μετανάστες.
Διεκδικούμε:
Σταθερή εργασία με 7ωρο, 5ήμερο, 35ωρο.
Κατώτερο μισθό 1.300 ευρώ
και 1.050 κατώτερη σύνταξη.
Συνταξιοδότηση στα 60 για τους άνδρες και στα 55 για τις γυναίκες.
Ελεύθερο χρόνο σαν απαραίτητη προϋπόθεση για την ωρίμανση και την ολοκλήρωση της προσωπικότητας του νέου ανθρώπου, την εξασφάλιση του δικαιώματός του στην κοινωνική ζωή και δράση και να κάνει οικογένεια.
Κατάργηση των ελαστικών εργασιακών σχέσεων, την κατάργηση της ομηρίας των συμβάσεων ορισμένου χρόνου και την αυτόματη μετατροπή τους σε συμβάσεις αορίστου χρόνου.
Μέτρα προστασίας στους χώρους δουλιάς, ενίσχυση των μηχανισμών ελέγχου με προσωπικό και εξοπλισμό.
Παλεύουμε για ουσιαστική προστασία του δικαιώματος στη συνδικαλιστική δράση, του δικαιώματος στην απεργία.
Μείωση του συντάξιμου χρόνου στα 55 και 50 για βαριά και ανθυγιεινά ή στα 30 χρόνια δουλιάς ανεξαρτήτως ορίου ηλικίας.
Αυξήσεις συντάξεων στη βάση υπολογισμού του 80% του συντάξιμου μισθού.
Διεκδικούμε συνδυασμένα κοινωνικά και εργασιακά μέτρα:
Αδειες κυήσεων, τοκετού και θηλασμού για όλες τις γυναίκες, ανεξάρτητα σε ποιο τομέα δουλεύουν.
Δύο μήνες πριν και πέντε μήνες μετά τη γέννηση του παιδιού με πλήρεις αποδοχές και πλήρη ασφαλιστικά δικαιώματα.
Μειωμένο ωράριο ως έχει, δηλαδή δύο και μία ώρες αντίστοιχα στα πρώτα δύο και τέσσερα χρόνια για τον άνδρα ή τη γυναίκα κατά την επιλογή τους.
Σε καμιά περίπτωση να μη γίνεται συμψηφισμός, όπως συμβαίνει σήμερα, που παίρνουν 9 μήνες άδεια μετά τη γέννηση του παιδιού, χωρίς ασφάλιση και δικαίωμα θερινής άδειας.
Να αυξηθούν οι γονικές άδειες σε περιπτώσεις ασθένειας του παιδιού ή για την εκπαιδευτική παρακολούθησή του.
Να απαγορευτεί η νυχτερινή εργασία των γυναικών στη βιομηχανία.
Για ορισμένα άλλα επαγγέλματα, όπως π.χ. το επάγγελμα της νοσηλεύτριας να ισχύει η απαγόρευση νυχτερινής δουλιάς από τη διαπίστωση της εγκυμοσύνης και για όλη την προσχολική ηλικία των παιδιών.
Τα μέλη των μονογονεϊκών οικογενειών να εργάζονται μόνο πρωινή βάρδια μέχρι τα παιδιά να φτάσουν στην ηλικία των 10 ετών.
Μειωμένο ωράριο εργασίας κατά δύο ώρες για τις μονογονεϊκές οικογένειες με ανάπηρα παιδιά και αυξημένη κατά μία βδομάδα καλοκαιρινή άδεια.
Για τους άνεργους, ειδικότερα διεκδικούμε:
Μέτρα προστασίας τους, μέχρι να βρουν δουλιά.
Επιδότηση στο 80% του βασικού μισθού, χωρίς καμία προϋπόθεση από την 1η μέρα ανεργίας.
Δωρεάν ιατροφαρμακευτική περίθαλψη και βιβλιάριο ασθενείας σε όλους χωρίς όρους και προϋποθέσεις.
Επιδότηση ενοικίου για τους νέους και τις νέες άνεργες που νοικιάζουν σπίτι.
Πάγωμα των δανείων στη διάρκεια της ανεργίας.
Οι μέρες ανεργίας να ασφαλίζονται.
Για την αγροτιά
Διεκδικούμε:
Ικανοποιητικές ελάχιστες εγγυημένες τιμές σε όλα τα αγροτικά προϊόντα.
Μείωση του κόστους παραγωγής και κατασκευή έργων υποδομής.
Ουσιαστική ρύθμιση των χρεών και καταβολή ολόκληρων των επιδοτήσεων στους δικαιούχους αγρότες.
Εκδημοκρατισμό και ενίσχυση των συνεταιρισμών.
Πλήρη ασφάλιση της αγροτικής παραγωγής και του αγροτικού κεφαλαίου.
Αμεσο διπλασιασμό των αγροτικών συντάξεων.
Δημόσια Υγεία, Πρόνοια και Παιδεία.
Για τους αυτοαπασχολούμενους
Στηρίζουμε τα αιτήματα των αυτοαπασχολουμένων, των μικρομεσαίων ΕΒΕ για:
Φορολογικές ελαφρύνσεις, τα πρώτα τουλάχιστον 5 χρόνια από την έναρξη της λειτουργίας της μικροεπιχείρησης.
Χρηματοδότηση, με επιτόκιο στο ύψος του πληθωρισμού.
Κατοχύρωση της επαγγελματικής στέγης για 12, τουλάχιστον, χρόνια.
Εξασφάλιση από το κράτος υποδομών, βιοτεχνικών πάρκων για την εγκατάσταση δραστηριοτήτων.
Σύνταξη στα 55 χρόνια για τις γυναίκες, 60 για τους άνδρες.
Κάλυψη της ασφαλιστικής εισφοράς από το κράτος κατά 2/3 και 1/3 από τους ασφαλισμένους, μέχρι τα 4.050 ένσημα.
Εχουν αξία και σήμερα να διεκδικούνται μέτρα ανακούφισης των ΕΒΕ από τα προβλήματα που προκαλεί η βίαιη συρρίκνωση,
ωστόσο αυτά δεν πρόκειται να απαντήσουν στο κεντρικό πρόβλημα που υπάρχει και που σχετίζονται με την πάλη για την κατάργηση των μονοπωλίων, με την πάλη για τη λαϊκή εξουσία.
Αμεσο ζήτημα είναι ο αγώνας κατά της απελευθέρωσης του ωραρίου,
για την αντιμετώπιση της δυσβάσταχτης φορολογίας,
για υποδομές βιοτεχνικών πάρκων και εγκατάσταση δραστηριοτήτων,
για την κατάργηση νόμων που επιτρέπουν την καταλήστευση,
για την Κοινωνική Ασφάλιση κ.λπ.
Ολόπλευρη μόρφωση για όλους – για δημιουργική ζωή
Οχι στους ταξικούς φραγμούς και το εμπόριο της γνώσης, στην υποκατάσταση της εκπαίδευσης από την κατάρτιση.
Παλεύουμε για παιδεία και επιστημονική έρευνα στην υπηρεσία των σύγχρονων λαϊκών αναγκών, και όχι για την παθητική προσαρμογή των νέων στο σύστημα της κοινωνικής ανισότητας και αδικίας και την ένταση της υλικής και πνευματικής τους εκμετάλλευσης.
Σε αντίθεση με την ταξικά διαφοροποιημένη εκπαίδευση της κοινωνικής επιλογής μιας ελίτ και της ιδεολογικής χειραγώγησης των πολλών από τους λίγους.
Αγωνιζόμαστε για Ενιαία Λαϊκή Παιδεία μέσα από δωρεάν δημόσιο εκπαιδευτικό σύστημα, έτσι που ο καθένας να αναπτύσσει αρμονικά τις ικανότητές του και το κοινωνικό σύνολο να υψώνεται για τη δημιουργία ενός ολοένα ανώτερου πολιτισμού.
Αντί για υποκατάσταση της μαζικής εκπαίδευσης από ατομικές μορφές «διά βίου μάθησης», εμπορεύσιμα «πακέτα» αθεμελίωτων γνώσεων και εμπειρικών δεξιοτήτων, εμείς ξεκινάμε από την αναγκαία και δυνατή στην εποχή μας ποιοτική και ποσοτική διεύρυνση της βασικής – γενικής μόρφωσης όλων, σαν ελάχιστη προϋπόθεση για οποιαδήποτε επιλογή ζωής και για την αναβάθμιση της επαγγελματικής ή της επιστημονικής μόρφωσης.
Το κρατικό σύστημα Υγείας και Πρόνοιας
Ποτέ άλλοτε ο αγώνας για τη σωματική και ψυχική υγεία και ευεξία δεν ήταν τόσο στενά δεμένος με τον αγώνα για τα εργατικά δικαιώματα, κατά των στρατηγικών επιλογών του καπιταλιστικού συστήματος, κατά του ίδιου του καπιταλιστικού συστήματος.
Διεκδικούμε:
Δημόσιο δωρεάν σύστημα Υγείας – Πρόνοιας, Φαρμάκου και Ασφάλισης, με κατάργηση κάθε επιχειρηματικής δραστηριότητας ή ασφαλιστικής εισφοράς από τους εργαζόμενους.
Το σύστημα Υγείας:
Να είναι καθολικό, για όλους όσοι ζουν στην Ελλάδα, είτε εργάζονται είτε όχι.
Να παρέχει δωρεάν σύγχρονες υπηρεσίες σε εργαζόμενους και μη, στους ανέργους και τα προστατευόμενα μέλη της οικογένειάς τους, στους μετανάστες, πρόσφυγες και στρατευμένους.
Να στηρίζεται στην αξιοποίηση των δυνατοτήτων της επιστήμης και της τεχνολογίας.
Να δείχνει ιδιαίτερη φροντίδα για την προστασία της γυναίκας σε όλη τη διάρκεια της αναπαραγωγικής ηλικίας.
Ιδιαίτερο βάρος να πέφτει στην πρόληψη των επαγγελματικών ασθενειών με βάση ειδικές μελέτες για το γυναικείο οργανισμό.
Προληπτική ιατρική και ιδιαίτερη παρακολούθηση της εγκύου και των παιδιών της.
Η πρόληψη πρέπει να είναι καθολική, εξειδικευμένη με βάση την ηλικία, το φύλο, το επάγγελμα, το περιβάλλον, την κατοικία.
Να παρέχονται δωρεάν υποχρεωτικά όλες οι συμβουλευτικές υπηρεσίες στους γονείς των παιδιών για τη δημιουργία θετικών τάσεων στο παιδί, στη διατροφή του, στην ατομική και ψυχοσωματική του υγεία, στην κοινωνική του προσαρμογή.
Στη σχολική και εφηβική ηλικία να παρέχεται δωρεάν σχολιατρική βοήθεια με σχολιατρική υπηρεσία, στελεχωμένη με ομάδα ειδικών επιστημόνων, όπως παιδιάτρου, οδοντιάτρου, κοινωνικού λειτουργού, ειδικού παιδοψυχολόγου – παιδαγωγού.
Να παρέχονται υπηρεσίες Υγείας για την ψυχοκοινωνική και πνευματική ανάπτυξη του παιδιού και του εφήβου, να εντοπίζονται προβλήματα και να γίνονται παρεμβάσεις όπως για το πρόβλημα του καπνίσματος, του αλκοόλ, τις εξαρτησιογόνες ουσίες, τις δυσκολίες μάθησης, τις διαταραχές συμπεριφοράς.
Σε πρωτοβάθμιο επίπεδο και μέσα από το κρατικό σύστημα Υγείας να συγκεντρώνονται οι απαραίτητες υποδομές σε κέντρα ψυχικής υγείας, δημόσιας υγείας, ιατρικής της εργασίας, της σχολικής υγείας.
– Το Κέντρο Υγείας αποτελεί τον κρίκο σύνδεσης με τα υπόλοιπα επίπεδα του συστήματος Υγείας, το δευτεροβάθμιο και τριτοβάθμιο και με το ΕΚΑΒ που πρέπει να είναι αναπτυγμένο Πανελλαδικά.
– Κάθε άτομο αποκτά το δικό του φάκελο υγείας από τη στιγμή που γεννιέται και σε όλη τη ζωή του.
– Κάλυψη όλων των οικογενειών με οικογενειακό γιατρό και παιδίατρο, που θα παρακολουθεί όλα τα μέλη της οικογένειας και από τη σκοπιά που σχετίζεται με την αναπαραγωγική ικανότητα και τις συνέπειές της.
– Υποχρεωτικός έλεγχος της ασφάλειας των υποδομών και υγιεινής στους χώρους εργασίας, εκπαίδευσης, ψυχαγωγίας, άθλησης κ.λπ. παίρνοντας υπόψη και τους παράγοντες φύλο και ηλικία.
– Το κάθε Κέντρο Υγείας να διαθέτει, ανάλογα με τον πληθυσμό και τη γεωγραφική, επαγγελματική ιδιαιτερότητα, τον απαραίτητο αριθμό κέντρων Γυναίκας και Παιδιού, στελεχωμένα με γυναικολόγο, παιδίατρο, ψυχολόγο, μαία, νοσηλεύτρια, κοινωνική λειτουργό.
Στο δευτεροβάθμιο επίπεδο, όλα τα νοσοκομεία να διαθέτουν επαρκή για τον πληθυσμό μαιευτικά, γυναικολογικά και παιδιατρικά κρεβάτια, με το ανάλογο μόνιμο προσωπικό.
Στο τριτοβάθμιο επίπεδο, να δημιουργηθούν με ειδικά κρατικά κονδύλια κεντρικά ερευνητικά προγράμματα πρόληψης σοβαρών ασθενειών και γύρω από θέματα για την υπογεννητικότητα, τους νοσογόνους παράγοντες, σε συνεργασία με νοσοκομεία και τα Κέντρα Υγείας.
Με όρους εξειδίκευσης κατά περιοχή, φύλο και ηλικία.
Υπάρχει ανάγκη για δημιουργία δημόσιων κέντρων αποκατάστασης σε όλες τις βαθμίδες του συστήματος Υγείας, με στόχο τη φυσική – ιατρική αποκατάσταση και επανένταξη στην παραγωγή και την κοινωνία.
Μέτρα προστασίας των οικογενειών με μειονεκτούντα παιδιά και των ίδιων των παιδιών
Διεκδικούμε:
Δημόσια δωρεάν υποχρεωτική ειδική αγωγή που να καλύπτει 100% τα παιδιά που έχουν ανάγκη, από το ειδικό βρεφονηπιακό σταθμό, και το σχολείο όπου χρειάζεται (για τυφλούς, κωφούς, άτομα με αυτισμό, μέση νοητική υστέρηση, βαριά αναπηρία) ή ειδικές τάξεις ή στήριξη με ειδικούς παιδαγωγούς στα κοινά σχολεία
Η ειδική αγωγή να ενσωματώνει τις σύγχρονες κατακτήσεις της παιδαγωγικής.
Να καλλιεργεί την αυτοπεποίθηση στο ανάπηρο παιδί, την αγάπη στη ζωή, στη γνώση, στα αγαθά του πολιτισμού
Δωρεάν παροχή όλων των απαραίτητων τεχνικών βοηθημάτων στους ανάπηρους μαθητές και φοιτητές, απαραίτητων για την εκπαίδευση και την καθημερινή τους ζωή
Η ειδική αγωγή να προβλέπει συγκεκριμένα και να σχεδιάζει την ένταξη των παιδιών αυτών στην παραγωγή
Ειδική εργονομική υπηρεσία που θα φροντίζει να γίνονται προσαρμογές στις υπηρεσίες και επιχειρήσεις για να είναι δυνατή η ένταξη νέων αναπήρων εργαζομένων, ή νέων με κάποια προβλήματα προσαρμογής.
Να αναπτύσσει τον ειδικό μαζικό αθλητισμό και την πολιτιστική δημιουργία
Για τα δημοκρατικά δικαιώματα
Οι δημοκρατικές ελευθερίες είναι αξεχώριστες με τα δικαιώματα στη δουλιά και στη μόρφωση, με τις συνδικαλιστικές ελευθερίες.
Μόνο σε συνθήκες κοινωνικής ιδιοκτησίας των βασικών και συγκεντρωμένων μέσων παραγωγής, σε συνθήκες εργατικού, κοινωνικού ελέγχου στα πλαίσια της λαϊκής εξουσίας μπορεί να γίνει λόγος για δημοκρατικά δικαιώματα της νεολαίας.
Στις σημερινές συνθήκες ο αγώνας για τη δημοκρατία είναι αναπόσπαστα δεμένος με την πάλη κατά της κρατικής και εργοδοτικής βίας και καταστολής,
κατά των αντιδημοκρατικών νόμων της ΕΕ που έχουν νομιμοποιηθεί και στην Ελλάδα,
κατά της ιμπεριαλιστικής πολιτικής που ανάγει την ταξική πάλη σε τρομοκρατία
Κατά της ιμπεριαλιστικής πολιτικής, της συμμετοχής στον πόλεμο και στη στρατιωτικοπολιτική βία
Παλεύουμε:
– Κατά του ΝΑΤΟ και της νέας δομής του, της διεύρυνσής του με χώρες νέα μέλη ή μέσω του λεγόμενου «συνεταιρισμού για την ειρήνη». Να καταδικαστεί η πολιτική του ΝΑΤΟ και ιδιαίτερα των τελευταίων χρόνων, η δράση εκτός συνόρων, η δυνατότητα προληπτικού χτυπήματος, η χρήση μικρών πυρηνικών, η απειλή και η χρήση βίας.
Να καταδικαστεί η πολιτική του ΝΑΤΟ και ιδιαίτερα των τελευταίων χρόνων, η δράση εκτός συνόρων, η δυνατότητα προληπτικού χτυπήματος, η χρήση μικρών πυρηνικών, η απειλή και η χρήση βίας.
– Ενάντια στη στρατιωτικοποίηση της ΕΕ, η οποία θεσμοθέτησε τις Νατοικές συνταγές για επεμβάσεις «όπου θίγονται τα συμφέροντα της Ενωσης».
Να καταδικαστεί η συγκρότηση του Ευρωστρατού, η δύναμη ταχείας αντίδρασης και η ανάληψη καθηκόντων στρατού κατοχής στα Βαλκάνια και την Αφρική.
– Ενάντια στη μετατροπή των Ενόπλων Δυνάμεων της χώρας σε μισθοφορικό στρατό για δράση εκτός συνόρων στα πλαίσια των ιμπεριαλιστών επιδιώξεων και πολέμων.
– Καμιά δράση εκτός συνόρων, να επιστρέψουν στη χώρα τα Τμήματα των Ενόπλων Δυνάμεων που βρίσκονται στο Κοσσυφοπέδιο, στη Βοσνία, στην ΠΓΔΜ, στο Αφγανιστάν. Καμιά εμπλοκή στη Μ. Ανατολή, καμιά ενίσχυση οικονομική και εκπαίδευση των «Ταγμάτων Ασφαλείας» στο Ιράκ.
Καμιά εμπλοκή στη Μ. Ανατολή, καμιά ενίσχυση οικονομική και εκπαίδευση των «Ταγμάτων Ασφαλείας» στο Ιράκ.
– Να φύγουν οι ΑμερικανοΝΑΤΟικές βάσεις από την Ελλάδα, της Σούδας, στο Ακτιο, οι ραδιοφωνικοί σταθμοί της «Φωνής της Αμερικής», το Κέντρο Ναυτικών Αποστολών.
Να μην παραχωρηθεί το λιμάνι της Θεσσαλονίκης και ζώνες του ελληνικού εναέριου χώρου.
– Καμιά παραχώρηση κυριαρχικών δικαιωμάτων άμυνας σε ΗΠΑ, ΝΑΤΟ, ΕΕ, καμιά υποχώρηση στις διεκδικήσεις της Τουρκίας στο Αιγαίο.
– Να ανατραπεί η δήλωση της Μαδρίτης που αναγνωρίζει στην Τουρκία «ζωτικά συμφέροντα» στο Αιγαίο.
Η πάλη για τα κυριαρχικά δικαιώματα στο Αιγαίο είναι αγώνας κατά των σχεδίων των ΗΠΑ και του ΝΑΤΟ να παίζουν το ρόλο του επιδιαιτητή στην περιοχή με στόχο να πάρουν στα χέρια τους τον έλεγχο του Αιγαίου.
– Να μειωθούν οι στρατιωτικές δαπάνες και οι εξοπλισμοί που υπηρετούν Νατοϊκές ανάγκες.
Τα εξοπλιστικά προγράμματα να υπηρετούν αποκλειστικά την άμυνα της χώρας, οπλικά συστήματα με τη μορφολογία του εδάφους, ανάπτυξη της αμυντικής βιομηχανίας της χώρας, κύρια της κρατικής.
Παλεύουμε κατά των τρομονόμων και της τρομοφιλολογίας που ένα στόχο έχουν, να ταυτίσουν την πάλη των λαών για κοινωνική απελευθέρωση, για κοινωνική πρόοδο, για το σοσιαλισμό, με την τρομοκρατία.
Η νεολαία έναν τρομοκράτη έχει απέναντί της, τον ιμπεριαλισμό, την καπιταλιστική βαρβαρότητα.
Διεκδικούμε κατάργηση του μισθοφορικού στρατού και την επιχείρηση παγίδευσής της στα σώματα τύπου ΕΠΟΠ, μερικής απασχόλησης, συμβασιούχοι ορισμένου χρόνου.
Ο μισθοφορικός στρατός όχι μόνο δεν απαντά στο πρόβλημα της ανεργίας, αντίθετα θα χρησιμοποιηθεί σε βάρος του λαού και της νεολαίας που διεκδικεί τα δικαιώματά της, με βάση το δόγμα δράσης των ενόπλων δυνάμεων και των μισθοφόρων στο εσωτερικό της χώρας.
Το ΚΚΕ εναντιώνεται στο θεσμό, όχι στους νέους που σπρωγμένοι από την ανεργία πείθονται να μετέχουν.
Για τα νεαρά ζευγάρια
Η προστασία της μητέρας και του παιδιού, οι ανάγκες του νέου ζευγαριού που θέλει να αποκτήσει παιδί είναι υπόθεση αποκλειστικά και μόνο κρατική.
Το ίδιο ισχύει για τις πολύτεκνες οικογένειες και τις μητέρες και τους πατέρες με παιδιά χωρίς σύζυγο.
Διεκδικούμε ολοκληρωμένα μέτρα και υποδομές, που ανατρέπουν τα αντικειμενικά εμπόδια, που υπάρχουν σήμερα στα νέα ζευγάρια να οργανώσουν τη δική τους ζωή με βάση τις σύγχρονες απαιτήσεις.
Οι νέοι και οι νέες πρέπει να αποφασίζουν ελεύθερα πότε θα αποκτήσουν οικογένεια, σε ποια ηλικία θα την αποκτήσουν, πότε και πόσα παιδιά θα κάνουν.
Η αντιμετώπιση του Δημογραφικού, που υποκριτικά προβάλλεται, δεν μπορεί να γίνει αν δεν αντιμετωπιστούν ορισμένοι από τους βασικούς παράγοντές του, όπως είναι η φτώχεια, η ανεργία, η ανασφάλεια, το κόστος ζωής.
Η ελευθερία επιλογής αν και πόσα παιδιά θα αποκτήσει μια οικογένεια μπορεί να υπάρξει μόνον αν είναι λυμένα, με ευθύνη του κράτους, τα προβλήματα που σχετίζονται με τη γέννηση και ανάπτυξη του παιδιού.
Απαιτούνται μέτρα που στηρίζουν την οικογένεια και όχι υποκριτικά μέτρα, που αναφέρονται μόνο στο άτομο χωρίς να παίρνουν υπόψη τις συνολικές συλλογικές ανάγκες της οικογένειας και, μάλιστα, στα πρώτα δύσκολά της βήματα.
Η ύπαρξη ενός ολοκληρωμένου δικτύου κοινωνικών εγκαταστάσεων για την οικογένεια, το παιδί, τα άτομα της τρίτης ηλικίας, για τα άτομα με ειδικές ανάγκες θα συμβάλει και στη βελτίωση της ζωής της γυναίκας, στην αύξηση του ελεύθερου χρόνου τους, αφού με τα σημερινά δεδομένα και καθιερωμένα το μεγαλύτερο βάρος της φροντίδας πέφτει στις πλάτες της.
Απαιτούνται:
Κρατικοί δωρεάν σύγχρονοι βρεφονηπιακοί σταθμοί και δημόσια κέντρα δημιουργικής απασχόλησης παιδιών και νηπίων.
Κατ’ οίκον στήριξη του νέου ζευγαριού που απέκτησε παιδί, για να αντιμετωπίσει τα όποια προβλήματά του.
Δημιουργία δικτύου κρατικών παιδικών κατασκηνώσεων για όλα τα παιδιά των εργαζομένων και των ανέργων.
Προτεραιότητα στις οικογένειες με άνεργο, στις μονογονεϊκές, φτωχές λαϊκές οικογένειες, στους μετανάστες.
Παροχή υπηρεσιών και φροντίδα με κρατική υποδομή και υπηρεσίες για την αντιμετώπιση προβλημάτων κακοποίησης του παιδιού.
Βοήθεια σε παιδιά που έχουν δυσπροσαρμοστικούς γονείς ή και επικίνδυνους, οικογένειες με ιδιαίτερα προβλήματα που δέχτηκαν σοβαρά πλήγματα.
Να καταργηθεί ο νόμος που ανάγει την πορνεία σε επάγγελμα, στο όνομα της προστασίας της υγείας, στο όνομα της νομιμοποίησης της παρανομίας.
Η πορνεία ανδρών και γυναικών είναι απόδειξη της σήψης και της διαφθοράς της κοινωνίας της εκμετάλλευσης. Αυτό που χρειάζεται είναι να καταργηθούν οι παράγοντες που εκτρέφουν το αντικοινωνικό και απάνθρωπο αυτό φαινόμενο βίας.
Για το πρόβλημα της γης και των δασών, των ελεύθερων χώρων, των ορεινών όγκων και των ακτών
Οσο αγοράζεται και πουλιέται η γη τόσο θα υπάρχει το πρόβλημα της κερδοσκοπίας που στηρίζεται στη συγκυριακή αύξηση ή μείωση των τιμών.
Σήμερα διεκδικούμε τη μετατροπή σε δημόσια λαϊκή περιουσία όλων των ιδιωτικών εκτάσεων στα βουνά και στα δάση, στις ακτές και στους εναπομείναντες ελεύθερους χώρους που ανήκουν σε εταιρείες, συνεταιρισμούς, στην Εκκλησία, σε κερδοσκοπικούς οργανισμούς.
Αν δε λυθεί το ζήτημα αυτό καμιά αναδάσωση δε θα λύσει ουσιαστικά το πρόβλημα.
Προοπτική θα υπάρξει μόνο όταν δημιουργηθούν οι πολιτικές προϋποθέσεις για την κοινωνικοποίηση της γης,
και ταυτόχρονα εξασφάλιση του δικαιώματος κάθε οικογένεια να έχει τη δική της πρώτη σύγχρονη κατοικία, με όρους ασφάλειας και προστασίας περιβάλλοντος,
όπως και το δικαίωμα της δεύτερης κατοικίας για λόγους παραθερισμού, ταυτόχρονα με τη διασφάλιση ότι δε θα υπάρχει οικογένεια, εργαζόμενος που δε θα απολαμβάνει το δικαίωμα παραθερισμού, αναψυχής.
