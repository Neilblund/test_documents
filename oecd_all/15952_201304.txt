Beint lýðræði: Við viljum að þú ráðir
Píratar vilja að þú getir tekið þátt í ákvarðanatöku í málum sem þig varðar.
Píratar vilja ekki að þú þurfir að framselja atkvæði þitt til fjögurra ára í einu.
Í þessum tilgangi hafa Píratar búið til kosningakerfi sem miðar að því að tryggja lýðræðisleg vinnubrögð
en jafnframt nýta tæknina upp að því marki sem mögulegt er.
Haltu atkvæðinu þínu og taktu þátt í alvöru lýðræðissamfélagi.
 
Í grunnstefnu Pírata segir:
6. Beint lýðræði og sjálfsákvörðunarréttur
6.1 Píratar telja að allir hafi rétt til að koma að ákvarðanatöku um málefni sem varða þá.
6.2 Réttur er tryggður með styrkingu beins lýðræðis
og eflingu gegnsærrar stjórnsýslu.
6.3 Píratar telja að draga þurfi úr miðstýringu valds á öllum sviðum
og efla þurfi beint lýðræði í þeim formum sem bjóðast.
Gagnsæi: Tökum upplýstar ákvarðanir
Píratar vilja að almenningur hafi aðgang að öllum þeim upplýsingum sem hann þarf til þess að geta tekið upplýstar ákvarðanir
og veitt stjórnsýslunni það aðhald sem hún þarf.
Án gagnsæis er ekki alvöru lýðræði,
ekki hægt að taka ákvarðanir um opinber fjármál,
ekki hægt að koma í veg fyrir spillingu
og ekki hægt að krefjast ábyrgðar.
Með opnum ríkisfjármálum má betur koma auga á sóun á fjármagni
og uppræta spillingu í stjórnsýslunni.
Í grunnstefnu Pírata segir:
4. Gagnsæi og ábyrgð
4.1 Gagnsæi snýst um að opna hina valdameiri gagnvart eftirliti hinna valdaminni.
4.2 Píratar telja gegnsæi eiga mikilvægan þátt í að almenningur sé upplýstur
og þar af leiðandi hæfur til lýðræðislegrar ákvörðunartöku.
4.3 Upplýsingar eiga að vera aðgengilegar almenningi.
4.4 Upplýsingar skulu vera aðgengilegar á opnum gagnasniðum, á því formi sem er hentugast upp á notagildi upplýsinganna.
4.5 Til að einstaklingur geti borið ábyrgð þarf hann að hafa getu til að taka ákvarðanir.
4.6 Píratar telja að allir hafi óskoraðan rétt til aðkomu að ákvörðunum sem varða eigin málefni, og rétt til vitneskju um það hvernig slíkar ákvarðanir hafi verið teknar.
Endurskoðun höfundarréttar
Í hinum vestræna heimi hefur eitt huglægt fyrirbæri staðið öðrum framar sem réttlæting yfirvalda fyrir takmörkunum á frjálsum samskipti.
Það fyrirbæri er höfundarréttur.
 
Í fljótu bragði virðist höfundarréttur ekki endilega skipta svo miklu samfélagslegu máli.
En þegar það kemur að því að setja hömlur á internetið, njósna um borgara og takmarka aðgengi þeirra að upplýsingum, þá er það undantekningalítið í nafni höfundarréttar.
Höfundarréttur, eða í það minnsta hefðbundinn skilningur á honum, er orðinn að verulegri ógn við frjáls samskipti, burtséð frá því hvort fólk sé að gera eitthvað ólöglegt eða löglegt.
 
Píratar eru ekki á móti höfundarrétti, en þykir ljóst að uppfæra þarf hugmyndir um hann ef vel á að fara.
Núverandi hugmyndum um höfundarrétt væri ekki hægt að framfylgja á internetinu nema með því að vega gróflega að réttindum borgaranna.
Það er ólíðandi að fjárhagslegir eiginhagsmunir trompi borgararéttindi og frjáls samskipti, sérstaklega í ljósi þeirrar ótrúlegu framfara, bæði menningarlegra og tæknilegra, sem internetið hefur fært okkur öllum.
 
Höfundarréttur er því eitthvað sem þarf að endurskoða á heimsvísu en það er hlutverk Pírata á alþjóðavettvangi.
Á Íslandi hinsvegar eru aðrar réttlætingar notaðar við tilraunir yfirvalda til að ná stjórn yfir samskiptum almennings, nefnilega aðgengi fólks að “óæskilegu efni” á borð við klám.
Mannúðleg fíkniefnastefna
Píratar aðhyllast afglæpavæðingu fíkniefnaneyslu á þeim forsendum að núverandi stefna, sem er stundum kölluð refsistefnan, geri beinlínis meira ógagn en gagn.
Óháð skaðsemi fíkniefna er ljóst að sú aðferðafræði að refsa neytendum dregur hvorki úr neyslu né neikvæðum áhrifum fíkniefnamisnotkunar.
Píratar vilja leitast við að hjálpa þeim sem eiga við fíkniefnavanda að stríða á mannúðlegan hátt.
Í stað þess að beina fíklum inn í dómskerfið viljum við taka þá inn í heilbrigðiskerfið, hjálpa þeim að takast á við fíknina og að verða aftur heilbrigðir þátttakendur í samfélaginu.
Píratar líta á fíkn sem heilbrigðisvandamál sem beri að leysa sem heilbrigðisvandamál frekar en með ofsóknum á hendur þeirra sem eiga við stærstu vandamálin að stríða.
 
Álykta Píratar eftirfarandi:
Fíkniefnamisnotkun er heilbrigðisvandamál sem þarf að leysa sem slíkt.
Píratar skulu leggja fram lagafrumvarp þess efnis að fara portúgölsku leiðina við að afglæpavæða neyslu á fíkni- og vímuefnum
samhliða heildstæðum úrræðum til að draga úr eftirspurn efnanna.
Láta skal ábyrga notendur fíkni- og vímuefna óáreitta
meðan að þeir sem kunna sér ekki hóf skulu fá hjálp við að koma undir sig fótunum og aðlagast vímulausu lífi og starfi á ný.
 
Menntamál
Píratar gera sér grein fyrir því að það þarf að uppfæra menntakerfið í heild sinni.
Samfélagið og menntakerfið þurfa að vera samstíga frá leikskóla til háskóla.
Tilgangur skólakerfisins er að kenna fólki á það hvernig samfélagið virkar
og hvernig á að búa til nýja þekkingu.
Vegna þess hversu samfélagið hefur breyst mikið á undanförnum árum þá er mjög nauðsynlegt að fara í gagngera endurskoðun á menntakerfinu.
Píratar vilja verkefnamiðaðra, lýðræðislegra, samfélagsmiðaðra og fjölbreyttara skólaumhverfi.
Leggja skal áherslu á notkun frjáls hugbúnaðar og að allur sá hugbúnaður sem gerður er fyrir menntastofnanir sé gerður aðgengilegur undir frjálsu leyfi.
Píratar vilja að kynfræðsla skuli lögbundin sem sérstök námsgrein í grunnskóla, og samið verði efni við hæfi mismunandi aldurshópa.
 
Álykta Píratar eftirfarandi:
Frjáls hugbúnaður:
Allur sá hugbúnaður sem gerður er, eða er aðlagaður sérstaklega fyrir stjórnsýsluna og menntastofnanir skal vera gefinn út og gerður aðgengilegur undir frjálsu leyfi.
Breytingar sem gerðar eru á frjálsum hugbúnaði á vegum opinberra aðila skulu alltaf vera gerðar opinberar í samræmi við leyfin sem hann er gefinn út undir.
Að minnsta kosti helmingur þess fjármagns sem stjórnsýslan og menntastofnanir eyða í dag í leyfisgjöld og stuðning fyrir sérleyfishugbúnað skal vera nýttur í stuðning við og aðlögun á frjálsum hugbúnaði eftir að hann hefur verið tekinn upp.
Leggja ætti ríka áherslu á að opinberir styrkir til hugbúnaðarþróunar fari til þróunar á frjálsum hugbúnaði.
 
Kynfræðsla:
Kynfræðsla skuli lögbundin sem sérstök námsgrein í grunnskóla, og samið verði efni við hæfi mismunandi aldurshópa.
Kennsluefni skal taka mið af hagsmunum kynferðislegra minnihlutahópa svo sem en ekki takmarkað við samkynhneigðra og transfólks.
Sérstaklega verði fjallað í kynfræðslu um klám og eðli þess sem afþreyingarefnis en ekki fræðsluefnis
og að það gefi því takmarkaða innsýn inn í kynhegðun fólks.
Sérstaklega verði fjallað um ábyrga internetnotkun, börnum bent á hættuna af því að setja of miklar upplýsingar á internetið, myndefni þar með talið.
Stefna skuli að því hafa sérmenntaða kynfræðslukennara eins og kostur er.
Áhersla verði lögð á gagnkvæma virðingu, samskipti og upplýst samþykki.
 
Stjórnarskráin
Píratar vilja samþykkja frumvarp til stjórnskipunarlaga sem er samhljóða frumvarpi Stjórnlagaráðs í öllum efnisatriðum.
Evrópusambandið
Píratar standa fyrir gagnsæi og beint lýðræði, því teljum við að allt viðræðuferlið eigi að vera opið og allar upplýsingar eiga að vera uppi á borðum.
Almenningur á síðan að fá að taka vel upplýsta ákvörðun í bindandi þjóðaratkvæðagreiðslu.
Það er ekki hlutverk stjórnmálaflokka að taka afstöðu með eða á móti aðild en aftur á móti eiga þeir að vera undirbúnir undir hvora niðurstöðuna sem er.
 
Álykta Píratar eftirfarandi:
Ísland má aldrei gerast aðili að Evrópusambandinu án þess að aðildarsamningurinn fari í þjóðaratkvæðagreiðslu eftir að hann hefur verið kynntur þjóðinni með hlutlausum hætti.
Gangi Ísland í Evrópusambandið skal það vera eitt kjördæmi í kosningum til Evrópuþingsins.
Gangi Ísland í Evrópusambandið skal íslenska vera eitt af opinberum tungumálum þess.
Ef aðildarviðræður um inngöngu Íslands í Evrópusambandið stöðvast, eða aðild verður hafnað af öðrum hvorum aðila, þarf að leitast við endurskoðun á samningnum um Evrópska efnahagssvæðið, til að tryggja betur sjálfsákvörðunarrétt Íslands.
Ótækt er að Ísland þurfi að taka upp stóran hluta af Evrópskri löggjöf í gegnum viðskiptasamning án þess að fá fulltrúa eða áheyrn.
Skilyrði Pírata fyrir inngöngu Íslands í Evrópusambandið eru undanþága frá upptöku á gagnageymdartilskipuninni (2006/24/EC) og reglugerð um fullnustu óáskoraðra krafna (1869/2005/EC), þar sem annars yrði gengið gegn grundvallarmannréttindum.
Skuldamál heimilanna
Ganga skal úr skugga um lögmæti verðtryggðra lána og Píratar munu styðja lántakendur í að sækja rétt sinn.
Þar sem óvissa ríkir um samningana skal komið í veg fyrir útburð og gjaldþrot uns úr þessu fæst skorið
og tryggja að þeir sem verða fyrir slíku fái sanngjarna úrlausn á sínum málum eins og lög gera ráð fyrir.
Reynist lánin ólögmæt skal gæta þess að dómum verði framfylgt sem og framfylgja dómum sem hafa fallið nú þegar um erlend lán.
Lyklalög skulu heimila lántakendum, sem það kjósa, að gera upp húsnæðislán sín með því að afsala sér fasteigninni til bankans.
Festa skal stimpilgjöld og lántökukostnað í fastri og eðlilegri upphæð svo lánhafar geti fært sig á milli lánastofnanna og til verði eðlilegur neytendamarkaður.
Uppgreiðslugjald skal bannað á nýjum lánasamningum. 
Fólk almennt skal ekki gert gjaldþrota vegna bankahruns sem lánveitandi þeirra orsakaði.
 
Álykta Píratar eftirfarandi:
Framfylgja skal dómum og lögum sem tryggja hagsmuni lántakenda.
Píratar munu styðja lántakendur í að sækja rétt sinn.
Lyklalög skulu heimila lántakendum að gera upp húsnæðislán með því að afsala sér fasteigninni til bankans.
Slík leið skal vera opin fyrir lántakendur sem kjósa að fá forsendubrest hrunsins leiðréttan hratt og örugglega.
Málsóknir eru réttlát leið fyrir lántakendur sem vilja fá lán sín lækkuð lögum samkvæmt
og skulu vera öllum opin óháð efnahag.
Venjulegt fólk skal ekki gert gjaldþrota vegna bankahruns sem lánveitandi þeirra orsakaði.
Atvinnu- og efnahagsmál
Smáiðnaður með aðstoð internetsins
Stór fyrirtæki hafa fengið allt of mikla athygli á undanförnum árum, 99% fyrirtækja á Íslandi eru lítil eða meðalstór.
Píratar vilja betrumbæta atvinnuumhverfi smáiðnaðar með einfaldara rekstrarumhverfi.
Píratar sjá líka tækifærin sem felast í internethagkerfinu.
Með því að hanna kjörlendi fyrir internetiðnað þá stækkar markaður núverandi og verðandi fyrirtækja á Íslandi gríðarlega
og atvinnutækifærum fjölgar.
Píratar styðja við alla nýsköpun,
við ætlum að standa vörð um atvinnufrelsið
og að allir einstaklingar geti nýtt sér sína þekking sér til atvinnu.
 
Opið bókhald
Píratar vilja opna á bókhald ríkissjóðs og ríkisstofnana þannig að það sé aðgengilegt á tölvutæku formi  að því marki sem sjónarmið persónuverndar leyfa.
Kjósendur hafa rétt á því að vita hvernig peningum þeirra er úthlutað
og hafa áhrif á gang mála.
 
Styttri vinnuvika
Píratar vilja stytta vinnuvikuna, það er ósanngjarnt að íslendingar fái allt að helmingi lægri laun en nágrannalönd okkar en þurfi að vinna jafn mikið eða jafnvel meira
 
Álykta Píratar eftirfarandi:
Netvænt land:
Internetið er grunnþáttur hagvaxtar sem þarf að virkja markvisst til að auka fjárfestingu, styrkja fyrirtæki  og skapa störf.
Píratar skulu leggja fram þingsályktun um að Ísland skapi sér afgerandi sérstöðu sem ‘Netvænt Land’ svo þegar fyrirtæki og fólk um allan heim tekur ákvarðanir í netmálum þá leiti það af þjónustu á Íslandi.
Píratar skulu vinna að sérstöðu Íslands sem ‘Netvænt Land’ með víðtæku samstarfi við fólk, fyrirtæki og félagasamtök til að skapa skilyrði fyrir verðmætasköpun
samhliða öryggi á internetinu.
Leita skal eftir þverpólitískri samstöðu á Alþingi.
 
Styttri vinnuvika:
Breyta skal lögbundinni vinnuviku úr 40 tímum í 35 tíma með breytingu á lögum 88/1971.
Ekki skal heimilt að lækka mánaðarkaup á móti þessari breytingu.
Fylgst verði með áhrifum þessarar breytingar á hagkerfið,
og ákvörðun tekin um frekari styttingu vinnuvikunnar að tveimur árum liðnum.
Að öðru leyti ber að endurskoða löggjöf þannig að sveigjanlegur vinnutími sé ekki óheppilegri kostur fyrir starfsmenn en fastur vinnutími, hvorki hvað varðar kjör né réttindi.
 
Aðskilnaður fjáfestinga- og viðskiptabanka:
Nauðsynlegt er að aðskilja starfsemi innlánsstofnana og áhættufjárfesta þannig að ekki sé mögulegt að nýta tryggðar innistæður í áhættuviðskiptum.
 
Velferðarmál
Píratar vilja lögfesta lágmarksframfærsluviðmið.
Allir eiga rétt á mannsæmandi tekjum í auðugu landi.
Einfalda þarf framfærslukerfið
Og bjóð þarf bótaþegum, hvort sem það eru öryrkjar, fatlaðir eða atvinnulausir upp á fjölbreytta atvinnu, frístunda og menntunarmöguleika.
Bæta skal aðstæður á almennum leigumarkaði með það að markmiði að húsnæði sem nú standa auð og án búsetu séu í boði á almennum markaði.
 
Álykta Píratar eftirfarandi:
Að lögfesta lágmarksframfærsluviðmið.
Allir eiga rétt á mannsæmandi tekjum í auðugu landi.
Að standa þurfi vörð um atvinnufrelsið
og að allir einstaklingar geti nýtt sér þá þekkingu sem viðkomandi býr yfir sér til atvinnuvegs.
Að bjóða þurfi bótaþegum, hvort sem það eru öryrkjar, fatlaðir eða atvinnulausir upp á fjölbreytta atvinnu, frístunda og menntunarmöguleika.
Tryggja þarf þó að enginn sé skyldaður til þess að nýta sér úrræðin, meta þarf hvert mál fyrir sig.
Tryggja þarf að bætur séu ekki skertar kjósi einstaklingurinn að nýta sér þessa möguleika
og auka þarf svigrúm innan bótakerfisins til verksins, t.d. með takmörkun á skrifræði og með aðkomu fyrirtækja og eða með styrkjum frá ríkinu.
Efla þarf núverandi mögleika.
Einfalda framfærslukerfið, þ.e.a.s. atvinnuleysisbóta, örorkubóta og önnur bótakerfi.
Afnema ætti hugtakið ‘bótakerfi’.
Að leita þurfi leiða til þess að hluti af námslánunum sé styrkur.
Ekki er ásættanlegt að hver sá sem kýs að afla sér þekkingar eða menntunar samfélagi sínu til hagsbóta, sé knúinn til þess að skulda fjármálastofnunum til lengri tíma, hvort sem þær eru ríkis- og/eða einkareknar.
Tryggja þarf að einstaklingar undir lögaldri eigi rétt á því að taka þátt í félags- og skólastörfum
óháð fjárhag foreldra.
Tryggja þarf að allir hafi aðgang að íbúðarhúsnæði í takt við fjárhagsgetu, heilsufar og fjölskyldustærð.
Gera þarf sértækar ráðstafanir fyrir einstaklinga með sérþarfir.
Að bæta skal aðstæður á almennum leigumarkaði með það að markmiði að húsnæði sem nú standa auð og án búsetu séu í boði á almennum markaði.
Fjármagna skal áðurtaldar aðgerðir með núverandi fjárveitingum til atvinnu- og menntamála fyrir bótaþega,
endurskoðun á bótakerfinu
samhliða eflingu á virkni einstaklinga og framtaks hans til sköpunar og atvinnu,
endurskoðun á núverandi skattkerfi með það að markmiði að einfalda kerfin og þarafleiðandi minnka yfirbyggingu þeirra (stjórnsýsla)
, og betri skilvirkni innan velferðar- og heilbrigðiskerfisins.
