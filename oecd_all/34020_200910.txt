Στις εκλογές της 4ης Οκτωβρίου, ο ΣΥΡΙΖΑ καλεί σε εγρήγορση, συστράτευση και συμμετοχή όλους όσους κι όσες θέλουν να αντισταθούν στην υποβάθμιση της πολιτικής μας ζωής, στη βάναυση επίθεσης κατά της ανθρώπινης αξιοπρέπειας, στο καταδίκη εκατομμυρίων ανθρώπων στην ανέχεια και τη φτώχεια, στην «απαγόρευση» που θέλουν να επιβάλλουν στους νέους και τις νέες να ελπίζουν ακόμα και να ονειρεύονται.
Σας καλούμε να συμμετέχετε παρότι γνωρίζουμε καλά ότι πολλές φορές σας θυμώσαμε, σας πληγώσαμε, ότι τραυματίσαμε την εικόνα μας.
Εμείς όμως, αντλώντας τη δύναμή μας από τη μεγάλη ιστορία της Αριστεράς με τις καλές και τις άσχημες στιγμές της, αλλά και την αδιαμφισβήτητα ανιδιοτελή προσφορά όλων μας, ξεπεράσαμε τα προβλήματα.
Και συνεχίζουμε να υπερασπιζόμαστε την ενότητα και την αυτονομία της Ριζοσπαστικής Αριστεράς, απέναντι σε κάθε σχέδιο για ενδυνάμωση του δικομματισμού σε βάρος της.
Θα αποκρούσουμε τη συντονισμένη επίθεση που εξαπέλυσαν πολιτικές και οικονομικές δυνάμεις εναντίον του ΣΥΡΙΖΑ, γιατί κατάφερε να ταράξει τα ήρεμα νερά του πολιτικού συστήματος να γίνει «επικίνδυνος» για το δικομματισμό.
Οι αγώνες μας για το άρθρο 16, η συμμετοχή μας στους αγώνες της νεολαίας το Δεκέμβρη, η αταλάντευτη στάση μας μέσα στη Βουλή, η αντιπολιτευτική μας δράση απέναντι στη ΝΔ, η σαφής οριοθέτηση μας από το παρελθόν και το παρόν του ΠΑΣΟΚ, η σύγκρουση μας με τα μεγάλα συμφέροντα και η σταθερή αναφορά μας στους κοινωνικά αδύναμους, τους άνεργους, τους νέους, δεν ήταν μεμονωμένες, ούτε τυχαίες επιλογές.
Είναι η ταυτότητά μας.
Οι πρόωρες εκλογές δε γίνονται γιατί τις «ήθελε» η ΝΔ ή τις «ζητούσε» το ΠΑΣΟΚ.
Επιβλήθηκαν από τις πιέσεις ισχυρών επιχειρηματικών συμφερόντων σε Ελλάδα, Ευρώπη, ΗΠΑ, αλλά και άλλων εξωθεσμικών κέντρων, που απαιτούν εδώ και τώρα πιο «τολμηρές μεταρρυθμίσεις» σε βάρος των εργασιακών δικαιωμάτων και του κοινωνικού κράτους, μιας και η σημερινή κυβέρνηση βρίσκεται πλέον σε πλήρη αδυναμία να υλοποιήσει ένα τέτοιο σχέδιο.
Το σχέδιο αυτό, με πρόσχημα την οικονομική κρίση, αποσκοπεί στο να επιβληθεί μια νέα πρωτοφανής επίθεση κατά των οικονομικά και κοινωνικά ασθενέστερων στρωμάτων, σε τέσσερα βασικά μέτωπα:
Τη δημοσιονομική πειθαρχία με μοχλό την άσκηση ακόμα μεγαλύτερης εισοδηματικής και φορολογικής πίεσης σε βάρος των εργαζομένων, καθώς και τον περιορισμό των κοινωνικών δαπανών
Τη πλήρη αποδιάρθρωση των εργασιακών σχέσεων, με έξαρση της ανεργίας και της υποαπασχόλησης
Την ένταση του αυταρχισμού με τον περιορισμό των ατομικών συνδικαλιστικών
και πολιτικών δικαιωμάτων
Τη καταστροφή του περιβάλλοντος στο όνομα μιας ανάπτυξης που εμπορευματοποιεί την δημόσια γη.
Με τα πρωτοφανή αντιλαϊκά μέτρα που εξήγγειλε ο Πρωθυπουργός στη Θεσσαλονίκη, διαμορφώθηκε μια υπερσυντηρητική ατζέντα την οποία ουσιαστικά σταδιακά και με πιο περίτεχνους τρόπους, προσεταιρίζεται και το ΠΑΣΟΚ.
Αυτή η νεοφιλελεύθερη πολιτική που εφαρμόστηκε όλα αυτά τα χρόνια σε Ελλάδα και Ευρώπη είναι υπεύθυνη για τη κρίση που δημιουργήθηκε, με θύματα τα χαμηλά οικονομικά στρώματα.
Αν η πολιτική αυτή δεν ανατραπεί, διαμορφώνονται σίγουρα οι προϋποθέσεις, για την επόμενη οικονομική κρίση, κάτι που θα καθιστά ακόμη πιο οδυνηρή τη θέση των εργαζομένων, θα ενισχύει την ανασφάλεια, θα μειώνει περαιτέρω το εισόδημα, και θα δημιουργήσει νέες στρατιές ανέργων κυρίως στους νέους ανθρώπους και στις γυναίκες.
Η οικονομική κρίση βρίσκει τις γυναίκες πιο ευάλωτες, ως πολίτες δεύτερης κατηγορίας.
Η φτώχεια τις χτυπάει περισσότερο, όπως δείχνουν και οι αριθμοί σε ελληνικό και παγκόσμιο επίπεδο.
Επίσης αντλεί ευκολότερα από αυτές ευέλικτο και φθηνό εργατικό δυναμικό.
Στην κατεύθυνση αυτή, αξιοποιούνται συντηρητικές αντιλήψεις που θεωρούν τις γυναίκες εξαρτημένες, πολίτες δεύτερης κατηγορίας που προορίζονται για οικιακή και όχι «κανονική» εργασία, με το εισόδημα τους να παίζει απλώς συμπληρωματικό ρόλο σε μια οικογένεια.
Στα πλαίσια της ανασφάλιστης εργασίας, οι γυναίκες επιστρατεύονται επίσης ως μη αμειβόμενα μέλη των οικογενειακών επιχειρήσεων.
Μέσα σ' αυτές τις οικονομικές και πολιτικές συνθήκες, η βία κατά των γυναικών γνωρίζει πρωτοφανή έξαρση, την ώρα που οι θεσμοί στήριξης βρίσκονται απλώς στα χαρτιά.
ΤΑ ΣΧΕΔΙΑ ΤΟΥ ΚΕΦΑΛΑΙΟΥ ΚΑΙ ΤΟΥ ΔΙΚΟΜΜΑΤΙΣΜΟΥ ΜΠΟΡΟΥΝ ΝΑ ΑΝΑΤΡΑΠΟΥΝ
Ο ΣΥΡΙΖΑ ζητά την ψήφο των πολιτών με την πεποίθηση ότι στα σχέδια αυτά πρέπει να αντιπαρατεθούν οι μέγιστες δυνατές κοινωνικές και πολιτικές αντιστάσεις, και ότι τα σχέδια αυτά μπορούν και πρέπει να ανατραπούν.
Όχι μόνο διότι οδηγούν σε πιο βαθιές κοινωνικές ανισότητες
αλλά και γιατί, υποβαθμίζοντας την εργασία και το περιβάλλον, καταστρέφουν το μέλλον και τις βάσεις μιας ουσιαστικής και βιώσιμης ανάκαμψης για την απασχόληση, τα εισοδήματα, την παραγωγή και τις επενδύσεις.
Με τον τρόπο αυτό, η μακροχρόνια λιτότητα και η μακροχρόνια υψηλή ανεργία προβάλλουν ως η πιθανότερη εκδοχή, αλλά και αν και όποτε υπάρξει κάποια ανάκαμψη, αυτή θα είναι απλώς το διάλειμμα ως την επόμενη κρίση.
Έχουμε πλήρη επίγνωση ότι οι αναγκαίες αντιστάσεις αλλά και η ανατροπή των συντηρητικών σχεδίων απαιτούν όχι μόνο την κοινή ενωτική δράση την οποία ο ΣΥΡΙΖΑ έχει ως κεντρικό του στόχο, αλλά και ένα εναλλακτικό πολιτικό σχέδιο, καθώς και το αντίστοιχο πρόγραμμα για την ανατροπή των σημερινών πολιτικών συσχετισμών.
Ο ΣΥΡΙΖΑ θα αξιοποιήσει την εκλογική του δύναμη για να κάνει πιο αποτελεσματική την πολιτική του στήριξη στους κοινωνικούς αγώνες, αλλά και για να δώσει ώθηση στη συγκρότηση ενός εναλλακτικού σχεδίου, αρνούμενος να παγιδευτεί σε σενάρια κεντροαριστερών ή οικουμενικών κυβερνήσεων, που θα έχουν ως στόχο τη διαιώνιση του σημερινού συστήματος.
Η ενίσχυση του ΣΥΡΙΖΑ σημαίνει, όχι μόνο την αποδυνάμωση των δύο παραδοσιακών κομμάτων εξουσίας και του ΛΑ.Ο.Σ. αλλά κυρίως την αλλαγή των πολιτικών συσχετισμών, και την ενίσχυση της Αριστεράς που αντιστέκεται, που διεκδικεί, που καταθέτει συγκεκριμένες προτάσεις για την προστασία της κοινωνίας από την κρίση.
Η ενίσχυση του ΣΥΡΙΖΑ σηματοδοτεί, ήδη από σήμερα αλλά και για το μέλλον, έναν νέο προσανατολισμό, που θα φέρει στο επίκεντρο τις ανάγκες της κοινωνίας και των εργαζομένων,
την ενεργητική προστασία του περιβάλλοντος,
την υπεράσπιση της δημοκρατίας,
και την δημιουργία μιας κοινωνίας ελεύθερων και ίσων πολιτών, ανδρών και γυναικών, Ελλήνων και αλλοδαπών.
Η γρήγορη κατάρρευση της πολιτικής της κυβέρνησης Καραμανλή, έδωσε τη δυνατότητα στο ΠΑΣΟΚ να ανακάμψει, χωρίς να αποκαλύπτει τις πραγματικές προγραμματικές του προθέσεις.
Το ΠΑΣΟΚ είναι δέσμιο της δικής του κυβερνητικής περιόδου κατά την διάρκεια της οποίας προώθησε τον νεοφιλελευθερισμό σε κάθε πτυχή της οικονομικής και κοινωνικής ζωής του τόπου.
Είναι δέσμιο των μεγάλων οικονομικών συμφερόντων, με τα οποία διατηρεί στενές σχέσεις.
Είναι δέσμιο των κεντρικών κατευθύνσεων της «Μεγάλης Συμμαχίας» συντηρητικών- σοσιαλδημοκρατών, η οποία κυβερνά την Ευρωπαϊκή Ένωση.
Γι´ αυτό δεν θέλει να ανατραπεί η πολιτική των ιδιωτικοποιήσεων, η κατάργηση της προστασίας της εργασίας, η κατεδάφιση του κοινωνικού κράτους, η αστυνομική αυθαιρεσία.
Δεν θέλει και δεν μπορεί να εφαρμόσει πολιτική υπέρ των λαϊκών στρωμάτων.
Αλλά μπροστά στην δίψα για ανάκτηση της κυβερνητικής εξουσίας, κάνει εξαγγελίες που είναι σκόπιμα αόριστες, αντιφατικές και αλληλοαναιρούμενες.
Τα δύο κόμματα, η Νέα Δημοκρατία και το ΠΑΣΟΚ συμφωνούν να συμμετέχει η Ελλάδα ενεργά στον ψευδεπίγραφο «πόλεμο κατά της τρομοκρατίας», καθώς και σε νατοϊκές εκστρατείες, σαν αυτή που διεξάγεται σήμερα στο σφαγείο του Αφγανιστάν.
Συμφωνούν στο δυσθεώρητο ύψος στρατιωτικών δαπανών, οι οποίες δεν επιβάλλονται από τις αμυντικές ανάγκες της Ελλάδας, αλλά από τους σχεδιασμούς των στρατοκρατών του ΝΑΤΟ.
Σε αυτό το σκηνικό η ενίσχυση της Αριστεράς που συγκρούεται και προτείνει, που διεκδικεί αλλά και κερδίζει, μπορεί να έχει καταλυτική σημασία.
Μπορεί να αποτρέψει μέτρα, μπορεί να περιορίσει τις δυνατότητες των κυρίαρχων δυνάμεων να επιβάλλουν τις πολιτικές τους επιλογές, μπορεί να συμβάλει στην βελτίωση της ζωή των εργαζόμενων ανθρώπων
Με την ψήφο σου ενισχύεις τον ΣΥΡΙΖΑ που ενοχλεί.
Ενοχλεί γιατί:
- υπερασπίζεται τα θύματα της κρίσης.
Και θεωρεί ότι αυτοί που πρέπει να πληρώσου την κρίση είναι αυτοί που την προκάλεσαν.
-  αρνείται να συναινέσει σε νέα αντιλαϊκά μέτρα, που θα φέρουν σε ακόμα πιο δύσκολη θέση τον κόσμο της εργασίας και τους κοινωνικά αδύναμους.
-  αμφισβητεί την «οικονομία της αγοράς», που προσπερνά τις πραγματικές ανάγκες των ανθρώπων και ενδιαφέρεται για τα κέρδη των λίγων.
-   μάχεται ανοιχτά τον ρατσισμό,
τον εθνικισμό
και τον κοινωνικό συντηρητισμό,
και υπερασπίζεται το κράτος δικαίου,
τα κοινωνικά δικαιώματα
και τις δημοκρατικές ελευθερίες.
-    τοποθετεί το περιβάλλον πάνω από τα κέρδη.
-    υπερασπίζεται ια δημόσια αγαθά από την μετατροπή τους σε κερδοσκοπικές ιδιωτικές επιχειρήσεις.
-   αγωνίζεται για το μέλλον και το όνειρο των νέων οι οποίοι καλούνται σήμερα να ζήσουν χειρότερα από τους γονείς τους, χωρίς δουλειά, χωρίς ελπίδα, χωρίς αυτοπεποίθηση, στο περιθώριο της ζωής.
- συνυπογράφει τα αιτήματα των εθνικών, φυλετικών και κοινωνικών μειοψηφιών, για πλήρη ελευθερία, ισότητα και απαλλαγή από κάθε είδους διάκριση.
- αρνείται να συμβιβαστεί με την αντίληψη ότι τα σκάνδαλα, το κομματικό κράτος, η αδιαφάνεια, η περιφρόνηση των πολιτών, είναι κατάσταση περίπου φυσική και αναπόφευκτη.
Ο ΣΥΡΙΖΑ ενοχλεί γιατί αγωνίζεται να αλλάξει η ζωή, η πολιτική και οι κυρίαρχες ιδέες.
Αυτή η ενοχλητική φωνή, πρέπει να είναι παρούσα στην επόμενη Βουλή, ακόμα πιο δυνατή, ακόμα πιο αποτελεσματική.
Τα σχέδια για αυτοδύναμες κυβερνήσεις ή για συγκυβέρνηση ΠΑΣΟΚ - Νέας Δημοκρατίας, είναι σχέδια για ενίσχυση των αντιλαϊκών μέτρων, και πρέπει να ναυαγήσουν.
Οι κοινωνικές ομάδες που πλήττονται, μπορούν για πρώτη φορά, σήμερα με τη ψήφο τους και αύριο με τους αγώνες τους, να ματαιώσουν αυτά τα αντιλαϊκά σχέδια.
Μπορούν να γίνουν δύναμη κοινωνικού ελέγχου, και ρυθμιστές της πολιτικής ζωής.
Μπορούν να αξιώσουν κοινωνική δικαιοσύνη και ισότητα.
Μπορούν να ανατρέψουν τους σημερινούς συσχετισμούς δύναμης και να επιβάλουν σεβασμό στις ανάγκες και τις επιθυμίες τους.
Ο ΣΥΡΙΖΑ, με την παρουσία και τη δράση του μέσα και έξω από τη Βουλή, επιδιώκει να βρεθεί δίπλα σε όλους αυτούς που δεν βολεύονται στη σημερινή τάξη πραγμάτων.
Στις 5 Οκτώβρη, πρέπει να έχουμε μια ισχυρή ριζοσπαστική και παρεμβατική αριστερή αντιπολίτευση, που θα βάλει μεγάλα εμπόδια στα αντεργατικά πολιτικά σχέδια.
Που θα προβάλλει εναλλακτικές λύσεις και θα δυναμώσει την ελπίδα για μια ριζική αλλαγή των κοινωνικών συσχετισμών.
Η Ριζοσπαστική Αριστερά, βρέθηκε στην πρωτοπορία των αγώνων για την προστασία του περιβάλλοντος,
του ασφαλιστικού συστήματος,
των εργατικών δικαιωμάτων.
Ήταν και είναι πάντα στην πρώτη γραμμή των πανευρωπαϊκών κινητοποιήσεων, ενάντια στο νεοφιλελεύθερο καπιταλισμό
και τον πόλεμο.
Πέτυχε σημαντικές νίκες.
Και αυτό την καταξιώνει ως τον πιο αποτελεσματικό αντίπαλο του νεοφιλελευθερισμού.
Έχει την πείρα, την θέληση και την μαχητικότητα να προωθήσει ένα εναλλακτικό σχέδιο για την χώρα, σύμφωνα με τις πραγματικές ανάγκες και ία συμφέροντα όσων πλήττονται από την αντιλαϊκή πολιτική του δικομματισμού.
Κάθε νόθευση αυτής της επιδίωξης είτε με την ψευδαίσθηση ότι τα όποια κεντροαριστερά σενάρια συνιστούν εναλλακτική λύση, είτε με τη σταθερή άρνηση της ενότητας της Αριστεράς, αποδυναμώνει τις κοινωνικές αντιστάσεις, και δεν βελτιώνει αλλά χειροτερεύει τη θέση των εργαζομένων.
-  Γιατί η αριστερά είναι με τα θύματα και όχι με τους θύτες
- Γιατί επί τέλους ο εργαζόμενος κόσμος έχει κουραστεί να γίνεται παιχνίδι στα χέρια του δικομματισμού, και τελικά η θέση του πάντα να χειροτερεύει.
- Γιατί το μέλλον μας δρομολογείται με τις σημερινές μας αποφάσεις.
