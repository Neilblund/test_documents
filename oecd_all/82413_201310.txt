Veřejné finance
Státní rozpočet
Občanská demokratická strana jako každý rozumný hospodář ví, že dlouhodobě nelze žít na dluh.
Že bohatství jedné generace nemůže být postaveno na tom, že její dluhy bude platit generace následující.
Platí to nejen pro každého jednotlivce a rodinu, ale i pro obce či stát.
Zkušenosti států, které by bez obrovské zahraniční pomoci zbankrotovaly, jsou jasným důkazem toho, že socialistické heslo „zdroje tu jsou“, neplatí.
_Dlouhodobé a stabilní hospodaření s prostředky daňových poplatníků
ODS prosazuje trvale vyrovnaný státní rozpočet.
Příjmy státního rozpočtu jsou dnes asi 1 080 miliard Kč, aby stát ale zaplatil veškeré své výdaje, musí si ještě dalších 100 miliard Kč každým rokem půjčit.
Pro představu je to asi to samé, jako kdyby si běžná rodina musela půjčit jeden měsíční plat, aby mohla vůbec zaplatit své výdaje.
Stejně jako v rodině, ani u státu to není dlouhodobě udržitelné.
Dříve nebo později na dveře zaklepe exekutor.
ODS proto prosadí do roku 2020 vyrovnaný státní rozpočet.
Budeme rovněž usilovat o zavedení námi navržené finanční ústavy, která bude bránit sestavování rozpočtů s nadměrným schodkem stanovením sankcí pro ty politiky, kteří by takové rozpočty prosadili.
_Rozpočet státu nesmí být jen účetnictvím
Dosáhnout dlouhodobě vyrovnaného rozpočtu znamená především omezit výdaje.
A to především výdaje na provoz státu, který je často neproduktivní a místo aby občanům sloužil, tak je pouze obtěžuje.
Výdaje na investice mají naopak smysl – rozumný hospodář si půjčuje, pokud investice povede k budoucímu růstu či vyšším příjmům.
Obdobně to platí pro rodinu.
Je rozumné si půjčit na vzdělání dětí, ale nikoli na dovolenou či běžnou spotřebu.
Daně a jejich výběr
_Preferujeme daňovou stabilitu a kvalitní výběr daní
Stát musí v daňové oblasti zamezit chaotickým změnám v daňovém systému,
zabezpečit stabilitu a předvídatelnost pro podnikatele.
To bude pro toto volební období naší první prioritou.
Druhou prioritou je zaměřit se na kontrolu a výběr daní, zvlášť u stánkových a tržních prodejců.
Nebudeme tolerovat, aby živnostník, který poctivě platí daně, musel konkurovat podnikavcům, kteří se na našem území placení daní vyhýbají.
Finanční správa ve spolupráci s celní správou bude této oblasti věnovat maximální pozornost.
Prosazujeme další zjednodušení daní pro OSVČ, a to sjednocení dnešních daní a odvodů pojistného do jedné předem stanovené paušální platby.
Takový živnostník by nemusel vést komplikované účetnictví a podávat přiznání, vedl by pouze jednoduchou evidenci příjmů.
Odmítáme zavedení registračních pokladen, které prokazatelně povede jen k další finanční zátěži podnikatelů, aniž by jednoznačně zvýšilo výběr daní.
_DPH
V minulém roce došlo k již několikáté změně sazeb daně z přidané hodnoty.
Protože každá taková změna komplikuje podnikatelům život, neboť musejí provádět změnu kalkulací, měnit informační systémy atd., jsme přesvědčeni, že je potřeba především stabilita.
Žádné změny sazeb nepovažujeme v této chvíli za nutné.
_Daň z příjmu fyzických osob
ODS podporuje zachování stávajících daňových sazeb a zachování rovné daně pro všechny.
Progresivní zdanění nepovažujeme za spravedlivé, neboť trestá lidi za úspěch, snahu a úsilí o vyšší kvalifikaci.
Současná solidární přirážka u vysokopříjmových skupin je pro nás pouze přechodným opatřením, které bylo zavedeno při změně valorizačního schématu důchodů.
_Daň z příjmu právnických osob
Ke snížení daně na současných 19 % došlo za vlády ODS v roce 2007 a považujeme za nutné ji zachovat.
Nápady na zavádění dalšího 30% daňového pásma pro firmy v různých sektorech, jako je energetika či telekomunikační služby, považujeme za nesmysl.
Firmy přenesou zátěž na zákazníka, omezí své investiční aktivity a budou buď přesouvat své podnikání mimo ČR, nebo daňově optimalizovat.
Jak podobné levicové recepty fungují, můžeme vidět v Maďarsku, kde je volání z mobilu nejdražší v Evropě.
_Daň z převodu nemovitosti
ODS je přesvědčena, že daň z převodu nemovitosti může být v budoucnosti zrušena.
Během následujících 4 let provedeme systémové změny v rozpočtech, které nám umožní tuto daň postupně odstranit,
aniž by došlo ke zvýšení rozpočtového deficitu.
_Ne evropským daním
Odmítáme kroky vedoucí k vytvoření fiskální unie, která by směřovala k harmonizaci daní a dalším ztrátám suverenity členských států.
Jsme přesvědčeni, že nastavení daní je základním politickým tématem, které patří na národní úroveň, nikoli do Bruselu.
Efektivní stát a veřejná správa
_Méně nepotřebných agend a úřadů
Stát musí dát lidem svobodu rozhodovat o vlastním životě, ne je svazovat stále rostoucím počtem zákonů, vyhlášek a nařízení.
Pokud stát aktivním lidem někde překáží a komplikuje život, je třeba tyto agendy zrušit bez náhrady.
Bude tak možné snížit počet úřadů,
a pokud to bude efektivní, úřady sloučit.
Již v minulém volebním období jsme navrhovali sloučení Ministerstva průmyslu a obchodu a Ministerstva dopravy a za svým návrhem si stojíme.
Rovněž navrhujeme vytvoření společného Ministerstva pro životní prostředí, zemědělství a regionální rozvoj.
Snížení byrokracie je pro vytvoření efektivního státu klíčové.
_Kvalitní služby státních úřadů
Stát je sluha, nikoli otrokář občanů.
Musí fungovat profesionálně.
Na kvalitu služeb úřadů se proto zaměříme.
Občané by měli na úřad zavítat spíše výjimečně, pokud tak již učiní, musí za své daně dostat kvalitní a profesionální službu.
Tu získají od adekvátně placených kvalitních státních úředníků.
Zasadíme se o přijetí služebního zákona, který povede k výrazné profesionalizaci státní správy podle britského vzoru a posílí konkurenceschopnost České republiky.
Státní správa v ČR zaostává proti soukromé sféře v efektivitě.
Pokud mají být daně od občanů užity smysluplně, musí státní správa nastavit kritéria maximální efektivity.
Budeme prosazovat klíčové výkonové ukazatele, které umožní porovnávat a řídit náklady jednotlivých úřadů.
_Elektronizace veřejné správy
Občanská demokratická strana je a vždy byla tahounem v oblasti elektronizace veřejné správy.
Po roce 2006 to bylo právě Ministerstvo vnitra, na jehož půdě vznikl eGON jako symbol Czech POINTU, datových schránek, základních registrů a komunikační infrastruktury.
Projektů, které – na rozdíl od například sKaret či registru vozidel – byly a jsou funkční a staly se nedílnou součástí komunikace mezi občanem a úředníkem.
Chceme v tomto trendu pokračovat.
Považujeme za nutné dokončit implementaci základních registrů na všech stupních veřejné správy, což vedle výrazného odbourání byrokracie odhalí také duplicity agend či vykonávaných činností.
_Kontakt s úřadem z domova
Díky zavedení systému Czech POINTů už není nutné čekat ve frontě na výpis z rejstříku trestů, z katastru nemovitostí nebo z insolvenčního a dalších rejstříků.
Je přes ně možné učinit úřední podání, ale třeba taky zkontrolovat bodové hodnocení řidiče.
Czech POINT šetří občanům v mnoha situacích jejich čas a peníze, protože ti například nemusí pro výpisy z rejstříku trestů jezdit do Prahy či o ně žádat poštou.
Nyní chceme službu pro občany na tomto poli ještě rozšířit a umožnit tak, aby „svůj“ Czech POINT mohl mít každý z nás ve svém počítači a mohl si pomocí přístupu do různých registrů vyřizovat své záležitosti přímo z domova.
_Stát a rozvoj informačních technologií
ODS věří, že kvalitní internetová infrastruktura je pro efektivní stát stejně důležitá, jako jsou dálnice či železnice.
Dostupnost skutečně vysokorychlostního internetu může znamenat výrazný rozdíl v konkurenceschopnosti malých i středních podnikatelů v daném regionu.
Mnoha nezávislými studiemi bylo prokázáno, že kvalitní širokopásmové připojení k internetu může znamenat výrazný příspěvek k růstu HDP
a zcela jistě přispívá k vyšší kvalitě života občanů dané země.
Významnou část výnosu z právě probíhající aukce kmitočtů proto chceme věnovat na rozšiřování skutečně vysokorychlostního internetu,
především do tzv. bílých a šedých míst, tedy regionů, měst a obcí, kde je pokrytí internetem slabé či kde se nedají očekávat komerční investice do stavby sítí.
Budeme podporovat uzákonění principu internetové neutrality.
Jen tak je možné zajistit, že operátor nebude smět diskriminovat určitý typ provozu ve své síti.
Internet tak bude stále otevřenou platformou pro technologické inovace, která zajistí rovné podnikatelské příležitosti pro živnostníky i velké korporace.
ODS zároveň vystoupí proti všem případným návrhům EU internetovou neutralitu omezit.
Zjednodušíme nesmyslné byrokratické nároky na stavbu vysokorychlostních internetových sítí.
V současné době je více než třetina nákladů na stavbu vyvolána přebujelou byrokracií státu i samosprávných orgánů, která brzdí podnikání a kterou je nutné odbourat.
Podpoříme takovou regulaci telekomunikačního a internetového prostředí, která zajistí, že podnikatelé nebudou obtěžováni zatěžujícími výkazy a 
budou ochotnější více investovat.
Zároveň bude ODS prosazovat taková opatření, která povedou k transparentnímu a kvalitnímu informování spotřebitele, jenž se tak bude schopen svobodně rozhodnout.
_Veřejné zakázky
Pro efektivní vynakládání veřejných prostředků je nezbytné upravit zákon o zadávání veřejných zakázek.
Vedle jeho transparentnosti je nutné upravit pravidla, která umožňují zneužívat institut odvolání a nastavit pevné lhůty pro rozhodování Úřadu na ochranu hospodářské soutěže.
Budeme rovněž podporovat takové změny, které zamezí velkému množství neúčelně a zbytečně rušených výběrových řízení, znemožňujících mnoha státním a samosprávným orgánům včas zadat potřebné zakázky, především z důvodu příliš striktních pravidel pro tendry s jedním zájemcem.
Navrhneme také zjednodušení pravidel pro veřejné zakázky menšího rozsahu, jako například letní prázdninové opravy ve školách nebo opravy chodníků.
_Zákaz hlášení podnikatelů na radnice
Budeme bojovat proti tomu, aby se lidé účelově přihlašovali k trvalému pobytu na radnici v libovolně zvolené obci.
Každému podnikateli, který má déle než 6 měsíců nahlášen trvalý pobyt na radnici, by měl být odebrán živnostenský list.
Hospodářská politika, podnikání
Podpora podnikání
_Podnikatelé nejsou paraziti
Kategoricky odmítáme pohled na podnikatele jako na parazity, jak je pojmenoval stínový ministr financí ČSSD Jan Mládek.
Začít podnikat vyžaduje daleko větší odvahu než nechat se zaměstnat.
Ve vládě jsme uhájili paušály pro OSVČ a dále budeme trvat na jejich zachování.
_Méně času na úřadech a více na podnikání
Prosazením deregulačního balíčku, který již máme připravený, chceme odstranit nejkřiklavější případy zbytečné byrokracie a administrativní zátěže podnikatelů.
Výrazně redukujeme počet úřadů, které musí živnostníci a podnikatelé z různých důvodů navštěvovat.
Navrhujeme například odstranit povinnost zasílat stejná účetní data finančnímu úřadu, obchodnímu rejstříku a Českému statistickému úřadu.
Stát nesmí na podnikatele přenášet svou neschopnost vzájemně si v rámci úřadů vyměnit totožné údaje.
Snížíme počet výkazů a výrazně je zjednodušíme, aby měli podnikatelé více času na byznys a méně se starali o byrokracii.
Značně zjednodušíme zakládání společnosti a provádění změn v jejích strukturách a statutárních orgánech.
Znovu navrhneme – se samozřejmou podmínkou transparentnosti celého procesu – možnost snižování a odpouštění pokuty u nezaviněných či drobných porušení daňových předpisů, kterou nechalo Ministerstvo financí zrušit.
Odstraníme také zbytečné ekologické regulace.
_Podpora firem v exportu
Česká republika je silně proexportně orientovanou ekonomikou.
Stát proto musí v této oblasti maximálně usilovat o podporu českých firem, v této roli je nezastupitelný.
Navážeme na námi prosazenou proexportní politiku, kde český stát významně pomáhá firmám otevírat nové trhy pomocí svých agentur CzechTrade.
Zároveň zajistíme dostatečné finanční prostředky pro Českou exportní banku a Exportní garanční a pojišťovací společnost, aby mohly nadále poskytovat podporu českým exportérům.
_Prosadíme změny v živnostenském zákoně
Občanská demokratická strana dokázala v minulém volebním období prosadit řadu pozitivních změn v živnostenském zákoně, které zjednodušují život podnikatelů.
Jedná se např. o zavedení centrálního registračního místa, kde při zahájení podnikání vyplňuje živnostník na jednom místě přihlášku pro finanční úřad, VZP a okresní správu sociálního zabezpečení, zavedení jedné široké živnosti nebo zrušení povinnosti označovat provozovnu zvláštním identifikačním číslem.
Další naše návrhy mají vést opět ke zjednodušení a férovosti podnikatelského prostředí.
Chceme zabránit řetězení živností, aby si někdo, kdo přivedl firmu ke krachu, nekale podnikal či neplatí pokuty od státních orgánů, nezaložil firmu novou a svým věřitelům se smál.
Rozšířením digitalizace určitých dokumentů chceme zajistit, aby je stačilo předkládat živnostenským úřadům pouze jednou (např. u maturitního vysvědčení, vysokoškolského diplomu aj.).
Doprava
Doprava je symbolem svobody pohybu osob i zboží.
Pro možnost svobodně cestovat, dojíždět za prací, úspěšně podnikat potřebujeme kvalitní silnice a železnice.
Kvalitní dopravní infrastruktura je také nezbytná pro konkurenceschopnost státu.
Prosadíme proto potřebné výdaje k zajištění moderního dopravního spojení.
_Skutečně efektivní příprava staveb
Bez fungující dopravní sítě, jak ji známe z vyspělých západoevropských států, trpí nejenom ekonomika, ale také každodenní život každého z nás.
Dokončení dálniční sítě je strategický státní zájem.
Stavby váznou zejména v přípravném řízení, které často brzdí obstrukce ekologických organizací.
Stát musí být při stavbě klíčových dopravních staveb schopen naslouchat dotčeným občanům, obcím a krajům.
Zároveň ale musí vytvořit takové zákonné podmínky, aby budování dopravní infrastruktury nemohly žádné subjekty účelově brzdit.
_Dlouhodobě fixované prostředky na výstavbu
Vládám, v nichž zasedala ODS, se podařilo díky úsporné rozpočtové politice našetřit ve státním rozpočtu finance, které nyní mohou být používány například na opravu dálnice D1 nebo na budování dalších klíčových dopravních staveb.
Prosazujeme stabilizovaný dlouhodobý výhled rozpočtu na dopravní infrastrukturu.
Stavba jedné silnice včetně přípravy a samotné výstavby trvá přes 7 let a rozpočet nelze libovolně měnit z roku na rok.
_Na dálnici 150 km/h
Pro vybrané dálniční úseky chceme prosadit zvýšení nejvyšší povolené rychlosti na 150 km/h.
Zároveň však navrhujeme přísnější postih pro řidiče, kteří by takto zvýšenou rychlost překročili.
_Posílíme konkurenční prostředí na železnici
Otevření trhu na železnici prokazatelně zlepšilo nejen cenové podmínky, ale i kvalitu služeb, nabízených zákazníkům v této oblasti.
Budeme nadále podporovat konkurenci v železniční dopravě, protože jde o nejlepší způsob, jak snížit ceny jízdného i objem peněz, které kraje vyplácí na dotacích osobní dopravě.
Větší konkurence přinese více investic do modernějších a rychlejších vlaků.
Trh podle nás dokáže daleko lépe reagovat na potřeby cestujících.
V oblasti železniční dopravy chceme klást dále důraz na efektivní provoz a modernizaci zabezpečení tratí.
Energetika
_Už žádné závazky v obnovitelných zdrojích
Česká republika má svou ekonomiku založenou z velké části na průmyslu s vysokou spotřebou energie.
Nemůžeme hazardovat a předstírat, že obnovitelné zdroje závislé na počasí mohou být jediným stabilním zdrojem energie.
Navíc kvůli nesmyslně nastavené dotační podpoře obnovitelných zdrojů, zejména pak fotovoltaických elektráren, ceny elektřiny extrémně zatěžují rozpočty rodin i firem.
Středně velká firma doplácí na obnovitelné zdroje až desítky milionů korun.
Taková politika likviduje průmysl v ČR.
Odmítáme proto přijmout jakékoli další závazky k navýšení podílu výroby elektrické energie z obnovitelných zdrojů.
_Preferujeme dostavbu JE Temelín a rozšíření JE Dukovany
Občanská demokratická strana je zastáncem dostavby Jaderné elektrárny Temelín.
Jádro vidíme jako v současné době jediný reálný, udržitelný a k životnímu prostředí šetrný zdroj energie pro Českou republiku.
Rovněž podporujeme výstavbu nového bloku v Jaderné elektrárně Dukovany a udržení jejího provozu do roku 2035.
_Nový horní zákon
ODS podporuje novelu horního zákona, který by nově definoval vztahy mezi těžebními společnostmi a obyvateli dotčených regionů a obcí.
Jsme si vědomi, že stát se svým nerostným bohatstvím musí být schopen racionálně nakládat
a musí být schopen zajistit si přístup k nerostnému bohatství, pokud je to nutné z pohledu energetické bezpečnosti státu.
Je ale nutné, aby vždy došlo k dohodě mezi občany a státem, který musí být garantem takové dohody.
Občané nesmí být vystaveni nátlaku těžební společnosti.
Občané regionů, ve kterých dochází k těžbě, musejí být více zvýhodněni ve vazbě na těžbu.
Navrhujeme zvýšení poplatku z vytěženého nerostu a jeho rovnoměrné rozdělení do celého regionu zatíženého těžbou.
_Podporujeme diverzifikaci zdrojů a přepravních cest
Vedle energetických surovin, které má Česká republika k dispozici z vlastních zdrojů, musí zbylé dovážet ze zahraničí.
Jedná se v první řadě o plyn a ropu.
Z důvodu energetické bezpečnosti je u těchto surovin nezbytně nutné, abychom nebyli při jejich získávání závislí pouze na jednom státu či jedné přepravní cestě.
Energetická bezpečnost je základním atributem státu.
Ochrana spotřebitele
ODS vnímá, že prosperita země musí stát na volném trhu a podnikavosti jednotlivce.
Nevěříme ve státem plánovanou ekonomiku.
Jsme ale přesvědčeni, že stát musí být tím, kdo na trhu určuje podmínky tak, aby nedocházelo k nárůstu tržní síly monopolů a oligopolů, proti kterým je zákazník jako jednotlivec v nerovném postavení.
Přirozená konkurence, která by „vyčistila“ trh od firem, jež si neváží zákazníků či jsou neefektivní, v síťových oborech, jako jsou telekomunikace, energetika a vodárenství, nefunguje.
V nich proto tvrdě hájíme regulaci trhu tak, aby občané nedopláceli na monopolní postavení firem.
Na Ministerstvu průmyslu a obchodu pod vedením ODS se podařilo udělat kroky k lepší regulaci telekomunikačního trhu.
Výsledkem bylo, že především mobilní operátoři výrazně zlevnili své služby.
I nadále podporujeme podmínky aukce kmitočtů, které zajistí vstup 4. operátora na trh v ČR a tím i vyšší konkurenci na trhu.
Další komoditou, ve které narůstá cena a není přirozená konkurence, je oblast vodárenství.
Zařadíme ji proto pod dohled regulátora.
Trváme na tom, že volný trh neznamená trh bez pravidel.
Budeme pokračovat v nastavování přísných podmínek pro prodej při předváděcích akcích, na kterých byli senioři dlouho vystavováni agresivním prodejním praktikám.
Občanskou demokratickou stranou připravený návrh zákona o ochraně spotřebitele a související tvrdé postihy prodejců již vedou k tomu, že se tzv. „šmejdi“ stahují z trhu v ČR.
Budeme proti takovým praktikám i nadále velmi tvrdě postupovat.
Trh práce
Nevěříme socialistickým receptům.
Není úkolem státu vytvářet pracovní místa.
Na druhou stranu nesmí jejich tvorbě bránit a musí ji všemožně podporovat.
Jsme přesvědčeni, že pracovní trh musí být pružný, postavený na takovém zákoníku práce, který umožňuje podnikům rychle reagovat na příliv nových zakázek, ale také na jejich ubývání.
Jen tak se nebudou zaměstnavatelé při současném začínajícím oživení ekonomiky bát nabírat nové pracovníky.
_Výhodná spolupráce zaměstnanců a zaměstnavatelů
Jedním z nejzávažnějších ekonomických problémů naší země je nezaměstnanost.
I když je míra nezaměstnanosti v České republice 7. nejnižší z celé EU, jsme odhodláni ji nadále vhodnými opatřeními snižovat.
Prosazujeme uvolnění pracovněprávních vztahů,
zvýšení možnosti využívání dohody o provedení práce či o pracovní činnosti,
stejně jako podporu práce na částečný úvazek.
_Aktivní pracovní týmy na úřadech práce
Stabilizujeme úřady práce, jejichž fungování paralyzovaly nefunkční IT systémy na zpracování dávkové agendy.
Tyto úřady se musí zabývat především zprostředkováním práce, nejenom výplatou dávek.
Vytvoříme odborné pracovní týmy, které budou ve spolupráci s agenturami práce, zaměstnavateli, neziskovými organizacemi a vzdělavateli pomáhat zajišťovat pracovní uplatnění uchazečům o zaměstnání.
Administrativu na úřadech práce zjednodušíme.
_Snížení byrokracie na pracovišti
Výrazně snížíme byrokratické překážky podnikání.
Zrušíme nesmyslnou povinnost prokazovat se platnou pracovní smlouvou i mimo pracoviště.
Tuto povinnost nemá mít zaměstnanec, ale zaměstnavatel, a to v sídle společnosti, u firem s velkým počtem zaměstnanců v jejích pobočkách.
Kontroly zaměstnavatelů nesmí být šikanou těch poctivých.
Budeme dále podporovat zavádění elektronické neschopenky, necháme však dostatečný náběhový čas – minimálně 2 roky.
Tento krok ušetří práci jak lékařům či zaměstnavatelům, tak zpracovatelům ČSSZ, a to nejenom časově, ale především finančně.
_Snížení ceny práce
Zaměstnavatelé nyní nejsou dobře motivováni k tvorbě nových pracovních míst.
Přestože v posledních letech došlo ke snížení odvodů na sociální zabezpečení, jsou u nás náklady práce stále velmi vysoké.
A to i v porovnání s ostatními zeměmi EU.
Chceme tak snížit pojistné, které platí zaměstnavatel za zaměstnance.
Tím dojde ke snížení ceny práce a to motivuje zaměstnavatele k vytváření pracovních míst,
sníží míru nezaměstnanosti a 
podpoří hospodářský růst.
S tím, jak lidé přejdou ze sociální sítě do práce, sníží se i výdaje státu, což vyrovná výpadek příjmů v rozpočtu.
_Zvýhodnění dohody o provedení práce
Firmy v dnešní době očekávají díky počínajícímu hospodářskému oživení nárůst zakázek.
Aby na něj mohly reagovat a rychle a flexibilněji zaměstnat lidi, navrhujeme zatraktivnění dohody o provedení práce.
Chceme rozšířit počet hodin, které je možné touto formou ročně odpracovat, z 300 na 500 hodin a zvýšit limit částky, ze které se odvádí sociální pojištění, na 20 tisíc Kč.
_Sleva na odvodech ze sociálního pojištění
V České republice je podíl částečných úvazků jeden z nejnižších v Evropské unii.
Chceme proto prosadit 80% slevu z odvodů na sociální pojištění pro zaměstnavatele, kteří vytvoří pracovní pozici na částečný pracovní úvazek,
určenou především pro maminky s dětmi
nebo osoby pečující o zdravotně postiženého člena rodiny ve 3. nebo ve 4. stupni závislosti.
_Nezvýšíme minimální mzdu
Nepřipustíme další zvýšení minimální mzdy, které je ve svém důsledku asociální.
Zvyšuje neúměrně náklady firem, a tím i cenu práce u nejvíce ohrožených skupin, kterým má údajně pomáhat:
mladých lidí,
lidí s nižším vzděláním
nebo pracujících na částečné úvazky.
_Podpora zaměstnávání zdravotně postižených
Zavedeme znovu status osoby se zdravotním znevýhodněním.
Zpřísníme kontrolní mechanismy a fungování náhradního plnění.
Rodinná a sociální politika
Podpora mladých – první byt a první práce
Především ve „starých zemích“ EU začíná být největším problémem hrozivá nezaměstnanost mladé generace.
Tato rizika se týkají i nás.
Odmítáme ale socialistické plány na tvorbu „umělých“ pracovních míst z dotačních titulů.
Jsme přesvědčeni, že taková místa musí být vytvářena na trhu práce aktivitou a podnikavostí mladých lidí a motivací firem takové lidi do svých pracovních kolektivů přijímat.
ODS si je vědoma, že na takových aktivních mladých lidech závisí budoucnost naší země, prosperita jednotlivých rodin.
Jsme přesvědčeni, že růstu – v této chvíli startujícího po ekonomicky složitém období – je třeba aktivně využít k tomu, abychom mladou generaci co nejdříve dokázali zapojit na trhu práce.
Proto chceme podpořit aktivní mladé lidi při jejich vstupu do života tak, aby si mohli realizovat své životní sny.
Podpořit u nich jak získání první práce, tak získání první vlastní nemovitosti.
Vlastnictví nemovitosti považujeme za jednu ze zásadních investic, která do budoucna dává základ i přípravě této generace na zajištění ve stáří.
_První byt
U mladých lidí do 30 let, kteří si pořizují první nemovitost k trvalému bydlení do osobního vlastnictví v hodnotě do 3 milionů Kč, navrhneme osvobození od daně z převodu nemovitosti.
Za současných podmínek tak ušetří 4 % z ceny nemovitosti.
Při nákupu nemovitosti v hodnotě 3 miliony Kč to znamená úsporu ve výši 120 tisíc Kč.
Takto ušetřené prostředky může pak využít na vybavení svého nového bytu.
_První práce
Jde nám o to, aby se mladí lidé po ukončení svého vzdělání co nejdříve uplatnili na trhu práce.
Chceme je motivovat k tomu, aby svůj životní úspěch založili na vlastní aktivitě a tvořivosti.
Nabízíme proto daňové zvýhodnění (osvobození daně z příjmu) pro všechny absolventy, kteří začnou do 3 měsíců po ukončení školy podnikat.
Motivujeme i zaměstnavatele, kteří se rozhodnou absolventy nabrat a dát jim tak potřebnou praxi.
Prosadíme odvodové zvýhodnění pro firmy ve výši 80 % platby sociálního pojištění, pokud zaměstnají absolventa, který je registrován 6 a více měsíců na pracovním úřadě.
Podpora rodin a seniorů
ODS věří, že rodina je tou nejdůležitější sociální sítí a základem pro život jednotlivce.
Stát nikdy rodinu nedokáže nahradit.
Budeme podporovat aktivity, které vedou k mezigenerační solidaritě.
Stát musí motivovat rodiče s malými dětmi a osoby, které pečují doma o postiženého člena rodiny, ke snaze získat vhodné zaměstnání.
Navrhujeme proto daňové úlevy pro zaměstnavatele, kteří vytvoří místa s částečným úvazkem a dají tak těmto lidem práci.
Maminkám a tatínkům chceme dále pomoci vyšší podporou dětských skupin a firemních školek.
Ty umožní v době nedostatku míst v klasických školkách, aby o jejich děti bylo postaráno v momentě, kdy chtějí například na částečný úvazek pracovat.
Prosazujeme zavedení systému dlouhodobé péče.
Chceme jednoznačné rozšíření možností, jak zajistit péči o seniora či zdravotně postiženého člena rodiny v jeho přirozeném domácím prostředí.
Podpoříme širší nabídku odlehčovací a ambulantní péče, která klientům i členům jejich rodiny pomůže zvládnout situace, kdy se neobejdou bez asistence odborníků.
Daňově zvýhodníme členy rodiny, kteří doma pečují o seniory s vyšším stupněm závislosti na jejich péči.
_Solidarita v rodině
Jako podporu fungujících rodin i pro zvyšování odpovědnosti za výchovu a péči o vlastní děti chceme zavést do systému důchodového zabezpečení možnost převodu části vlastního důchodového spoření z průběžného systému (1 %).
Lidé tak budou moci přispět rodičům, kteří už mají nárok na starobní důchod.
_Daňová sleva pro aktivní seniory
Průměrný věk se v České republice zvyšuje a senioři stále častěji dokazují, že i v pokročilém věku lze žít aktivním životem, tedy i pracovním.
K takovému přístupu seniorů budeme jednoznačně přistupovat pozitivně.
Napravit tak musíme kroky z dílny našich koaličních partnerů, které vedly ke zhoršení podmínek pro pracující důchodce.
Obnovíme proto dočasně zrušenou základní slevu na dani pro pracující a podnikající seniory, a to již od roku 2014.
Adresný systém sociálních dávek
Solidarita není slovo vyhrazené levici, princip solidarity byl a je pro lidské společenství podstatný.
Důležité místo má solidarita bohatých s chudšími,
zdravých s nemocnými,
bezdětných s těmi, kteří mají děti,
mladých se starými,
zaměstnavatelů se zaměstnanci.
Některé životní situace vyžadují speciální úctu a podporu.
Musíme pečovat o ty, kteří se o sebe postarat nemohou,
zajistit lidem důstojné stáří a
 kvalitní lékařskou péči.
_Dávky se nemohou vyplatit víc než práce
Pravice chce lidem umožnit svobodně se rozhodnout, jak se budou starat o život svůj a svých blízkých.
Zároveň trváme na tom, že stát musí aktivně a cíleně pomoci těm, kteří se o sebe nemohou postarat, ať už se jedná o opuštěné děti, zdravotně postižené či seniory.
Maximum prostředků určených na sociální zabezpečení musí směřovat těm skutečně potřebným.
Musíme změnit stav, kdy mnohé sociální dávky získávají ti, kteří je nepotřebují, nebo dokonce ti, pro které se staly lukrativním zdrojem obživy.
Kvůli podobným případům se potom často nedostává peněz na pomoc těm nejslabším.
_Nezaměstnaní musí pracovat pro společnost
Znovu zavedeme veřejnou službu.
Pracovat musí každý, kdo je 6 měsíců bez práce anebo se na zaměstnání nepřipravuje.
Každý takový člověk, žádající o sociální dávky a schopný práce, odpracuje pro společnost 20 hodin týdně.
Kdo odmítne pracovat, bude mít nárok pouze na existenční minimum.
Veřejná služba musí být nyní upravena v zákoně způsobem, aby nebylo možné její zrušení Ústavním soudem, jak se to nedávno stalo.
Takové řešení máme legislativně připravené.
_Konec kšeftů s ubytovnami
Živení kšeftařů s ubytováním dávkami sociální podpory považujeme v současnosti za jeden z největších problémů v oblasti sociálního zabezpečení.
Ubytovny, které parazitují na složité sociální situaci některých občanů, rostou jako houby po dešti.
Chceme zásadně omezit prostředky tekoucí majitelům ubytoven.
Tato forma bydlení musí být podporována pouze v krajním případě a prostředky na jedno lůžko v takových ubytovnách je nutné omezit na maximálně 1 tisíc Kč měsíčně.
Nechceme stavět sociální byty a podporovat vytváření vyloučených lokalit.
Zavedeme několikastupňový model sociálního bydlení.
_Proti zneužívání sociálních dávek
Kdo nepřijme práci nebo veřejnou službu nebo se nebude vzdělávat, bude odkázán pouze na existenční minimum.
Specifická ochrana v sociální pomoci bez časového omezení však patří lidem, kteří opravdu pracovat nemohou, tedy opuštěným dětem, lidem se zdravotním pojištěním a našim seniorům.
Výplata dávek musí být vázána na dodržování jasných pravidel.
Prosazujeme důsledné dodržování sociálního šetření, které jsme pomohli uzákonit.
Především důslednou vazbu výplaty sociálních dávek na řádnou školní docházku dětí,
výplatu všech účelově vázaných sociálních dávek přímo za službou – majiteli bytu na nájem a služby, zálohy na plyn do plynárny apod.
Nemělo by tak docházet k tomu, že by dávka na bydlení byla použita na jiné účely.
Sociální služby a zdravotně postižení
_Dlouhodobé financování sociálních služeb
Uvědomujeme si dlouhodobý problém, který je v systému financování poskytování sociálních služeb.
Nastavíme transparentní podmínky a kritéria financování sociálních služeb s akcentem na dlouhodobé financování a udržitelnost.
Stanovíme jednotnou cenu, kterou stát vynaloží například za hodinu práce sociálního pracovníka v terénu nebo u lůžka, stejně jako cenu za lůžkoden péče v ústavech nebo domovech seniorů.
Základní síť sociálních služeb nastavíme ve spolupráci s poskytovateli a obcemi.
Síť musí odpovídat skutečné potřebě a struktuře obyvatel v jednotlivých lokalitách.
Zjednodušíme systém registrací a standardů kvality sociálních služeb.
Odstraníme administrativní zátěže a legislativně duplicitní povinnosti.
_Lékařská posudková služba
Budeme prosazovat lidský přístup, odbornost a vyšší efektivitu posudkové služby.
Zajistíme omlazení posudkových lékařů.
Postavíme odborné týmy, které budou posuzovat jednotlivé typy onemocnění.
Zkrátíme lhůty pro posuzování.
Posuzování závislosti má provádět tým ve složení posudkový lékař a sociální pracovník, a to z jednoho pracoviště.
Důchodový systém
Česká republika patří mezi evropské země, kde se nejrychleji prodlužuje střední délka života.
To je výborná zpráva, dávající dobrou vizitku našemu zdravotnictví i postupnému zlepšování životního stylu.
Na druhou stranu na pracovní trh bude vstupovat stále méně občanů, zatímco bude přibývat seniorů.
Tento demografický vývoj ukazuje, že změny důchodového systému jsou nevyhnutelné.
_Důchodová reforma
Za předchozí pravicové vlády v naší zemi proběhla důchodová reforma.
Přestože byla výsledkem bolestivého kompromisu a jako taková není zcela ideální, nepřikláníme se k neodpovědným návrhům levice na její zrušení.
Dáváme přednost stabilitě a chceme jít cestou postupných úprav místo revolučních změn.
Zastrašováním ze strany levice a kvůli chybám příslušného resortu se nepodařilo přesvědčit větší počet občanů ke vstupu do 2. pilíře důchodového systému.
Řešením není ho zrušit, ale naopak zatraktivnit a více otevřít.
Zásadní součástí našeho řešení v oblasti důchodového zabezpečení je i zvýšení finanční gramotnosti občanů.
Dáme tím tak každému možnost svobodně, odpovědně a informovaně se rozhodnout, jak investovat do zabezpečení na stáří.
_Valorizace odpovídající ekonomické situaci
Nadále podporujeme valorizaci důchodů, i když jsme si vědomi demografického vývoje.
Je však poctivé sdělit, že výše této valorizace musí odpovídat ekonomickým možnostem státu.
Na druhou stranu nepovažujeme za rozumné zvyšovat sociální odvody, tedy přímé daňové zatížení občanů a firem, které vyvolává začarovaný kruh vyšší nezaměstnanosti a vyšších nákladů na údržbu sociálního systému.
Zdravotnictví
_Stabilní financování zdravotnictví
Považujeme za nezbytné, aby české zdravotnictví bylo z hlediska financování dlouhodobě stabilní a vyrovnané.
Jen tak získají pacienti i zdravotníci potřebný klid a jistotu.
Vývoj ve zdravotnictví jde ale dopředu mílovými kroky a stojí čím dál více peněz.
Nové léky, nové přístroje, nové medicínské postupy, to vše můžeme v České republice i nadále mít.
Je však zcela nereálné uhradit z veřejného zdravotního pojištění veškerou základní i specializovanou péči a současně udržet její vysokou kvalitu.
Při rozumné spoluúčasti pacienta s možností komerčního připojištění to však za možné považujeme.
_Umožnění zaplatit si nadstandard
Budeme nadále prosazovat, aby pacienti měli možnost reálně a zcela otevřeně připlatit si nadstandardy, případně se na ně připojistit.
Zabráníme tím otevřenému uplácení i nedůstojnému „žádání o dary“.
_Nabídka zdravotních pojišťoven
Monopol nepřináší kvalitu nikde, ani ve zdravotnictví.
Zdravotní pojišťovny musí mít možnost skutečné soutěže a kvalitní lékaři a nemocnice musí být placeni lépe než ti průměrní.
Platby ve zdravotnictví by podle našeho názoru měly být nastaveny na základě poskytované kvality péče.
Chceme každému občanovi umožnit, aby si zvolil z nabídky zdravotních pojišťoven takový pojistný program, který jemu konkrétně vyhovuje.
_Zodpovědný přístup = finanční zvýhodnění
Stát nemůže být občanovi chůvou, občan je odpovědný sám za sebe.
Zodpovědný přístup, zdravý životní styl, dodržování preventivních programů a komerční připojištění dává každému možnost rozhodovat o svém vlastním zdraví a zajistit si veškerou potřebnou zdravotní péči.
Příkladem zvýhodnění zodpovědných pacientů je náš návrh na úhradu amalgámových zubních plomb.
Pokud pacient pravidelně v předepsaném rozsahu v posledních třech letech absolvoval preventivní prohlídky u svého zubního lékaře, bude mu v případě potřeby amalgámová plomba uhrazena z veřejného zdravotního pojištění.
V případě, že tyto preventivní prohlídky neabsolvoval, uhradí si plombu sám.
_Transparentnost
Aby si pacient mohl vybrat nejvhodnějšího poskytovatele zdravotní péče nejen na základě místní a časové dostupnosti, ale i z hlediska kvality péče, zajistíme veřejnou dostupnost informací o výsledcích péče a spokojenosti pacientů u jednotlivých poskytovatelů v jednotné metodice.
_Kvalitní centralizovaná péče
Kvalitní poskytování zdravotní péče dnes vyžaduje nejen kvalitní lékaře, ale i kvalitní zázemí.
Zvláště u vysoce specializované péče je centralizace nutností.
Není třeba mít lékaře na každém rohu, ale musíme mít jistotu, že budeme mít v přijatelné dojezdové vzdálenosti dobrého lékaře na dobře vybaveném pracovišti.
_Provázanost dlouhodobé zdravotní a sociální péče
Prosadíme větší provázanost poskytování zdravotní a sociální péče a objektivní hodnocení její potřeby u konkrétního klienta.
V obcích s rozšířenou působností zavedeme informační centra, kde se budou moci klienti a jejich rodinní příslušníci na jednom místě dozvědět všechny potřebné informace o možnostech poskytování těchto druhů péče.
Vzdělávání a sport
Konec experimentů s dětmi a školami
České školy jsou v poslední době vystaveny neustálým změnám, reformám a módním nápadům.
Vzdělávací politika, ve kterou ODS věří, si nezahrává a neexperimentuje s dětmi a mladými lidmi, ale staví na důvěře mezi učiteli, dětmi, rodiči, školami a státem.
Chceme pracovat na dlouhodobé a koncepční vzdělávací politice v České republice.
Aby mohly poskytovat kvalitní a dobré vzdělávání, potřebují české školy stabilitu, jasná a jednoduchá pravidla, řád a možnost spolehnout se na podmínky od státu.
Na kvalitě našich školek, škol, univerzit a na možnostech základního, profesního i dalšího celoživotního vzdělávání záleží, zda dokážeme pro budoucí generace zachovat společnost, v níž stojí za to žít, zda budeme napříště schopni vydělávat peníze, které zajistí prosperitu naší země.
_Dobré školy dělají dobří učitelé
V prvních třech letech volebního období vyčleníme 3 miliardy Kč na podporu kvalitních pedagogů a 
uvedeme do praxe motivační kariérní systém pro učitele, který jim umožní další vzdělávání, profesní rozvoj a poskytne lepší životní perspektivu. 
Omezíme administrativní byrokratickou zátěž státu, která bere pedagogům čas na učení.
_Dostupné předškolní vzdělávání
Budeme usilovat o to, aby byl dostatek míst ve školkách.
Podporujeme také alternativní formy péče o děti, jako jsou firemní školky nebo dětské skupiny, které budou vhodné především tam, kde je nedostatek klasických mateřských školek.
_Angličtina od první třídy a atraktivnější matematika
Chceme-li zajistit našim dětem budoucnost v otevřeném světě, musíme je naučit aktivně používat cizí jazyky
a umožnit jim získání dobrých znalostí v matematice.
Stejně tak je třeba podpořit technické obory.
Vyčleníme postupně prostředky z evropských strukturálních fondů na to, aby se v průběhu čtyř let zahájila výuka angličtiny již od prvních tříd základních škol.
Posílíme ale také kvalitu výuky matematiky a přírodních věd.
_Svoboda volby a spravedlivé podmínky
Budeme usilovat o to, aby všechny děti a jejich rodiče měli svobodu zvolit si správnou vzdělávací cestu.
Školy musejí mít možnost přistupovat individuálně ke každému dítěti a pomoci mu rozvíjet jeho talent.
Stát má proto zajistit, aby děti měly na startovní čáře srovnatelné podmínky a mohly prokazovat svoji schopnost.
Jasně a transparentně musí být financováno také mateřské, základní a střední školství tak, aby žáci stejného věku pobírali napříč republikou stejný státní příspěvek.
Chceme bránit rušení škol ve venkovských oblastech a usilovat o zachování víceletých gymnázií.
_Jasná a stabilní pravidla pro státní maturity
Pravidla pro společnou část maturitní zkoušky (tzv. státní maturitu) musí být přehledná, stabilní a rozumná.
Je potřeba se co nejdříve dohodnout na definitivní podobě státních maturit a dát tak mladým lidem jistotu.
_Spolupráce zaměstnavatelů a škol
V posledním volebním období jsme prosazovali daňové zvýhodnění pro zaměstnavatele, kteří spolupracují s odbornými školami a učilišti, a budeme v tom pokračovat.
Chceme udržet stávající podíl všeobecného a odborného vzdělávání a trvale ho zkvalitňovat.
Zároveň chceme zvýšit atraktivitu technického a odborného vzdělávání, mimo jiné investicemi z evropských fondů.
_Konkurenční prostředí pro rozvoj vysokých škol
Zásadně zkvalitníme proces akreditace a
 nastavíme jasné a transparentní standardy veřejných a soukromých vysokých škol.
Stabilizujeme financování vysokých škol na základě specifického poslání jednotlivých škol a univerzit tak, aby mohly dlouhodobě plánovat a předvídat provozní i investiční náklady.
_Platí ten, kdo studuje navíc
Více než na školné je potřeba se soustředit na revizi stávajících poplatků.
Ti, kteří studují bezdůvodně déle nad řádnou dobu studia, nesmí být zvýhodněni proti těm, kteří dokončí vysokoškolské studium ve standardní době. 
_Podpora excelence a kvalitního výzkumu
Pokud chce Česká republika uspět v mezinárodní konkurenci, musí se zaměřit na podporu excelentního domácího výzkumu,
tvorbu zázemí a podmínek pro práci špičkových vědců.
Potřebujeme také jednotnou koncepci koordinace vědy, výzkumu a inovací, která sjednotí doposud nepříliš koordinované politiky, strategie a legislativní změny.
Sport
Sport a pohybové aktivity patří k moderní společnosti.
Sport v žádném případě nelze chápat jen jako zábavu,
má vliv na zdraví občanů,
představuje prevenci sociálněpatologických jevů ve společnosti a 
má i nemalý ekonomický význam.
Úspěšní sportovní reprezentanti jsou také velkou inspirací a vzorem pro děti a mládež.
_Sportovní prostředí potřebuje jasná pravidla a řád
Navrhneme nový zákon o podpoře sportu, který by dodal sportovnímu prostředí v České republice potřebný řád.
Tento zákon musí stát na spravedlivých principech a jasně určovat odpovědnost a působnost všech klíčových aktérů v oblasti sportu.
_Financování sportu musí být přehledné a předvídatelné
Systém podpory sportu musí být v České republice jednoduchý a stabilní, aby nedocházelo k meziročním výkyvům a nejasnostem ve financování.
Finanční prostředky poskytované sportovnímu prostředí ze státního rozpočtu by měly být rozdělovány podle transparentních pravidel.
Cesta k zajištění financí pro pohybové aktivity a pro sportovní činnost mládeže vede přes vytvoření samostatné kapitoly státního rozpočtu pro oblast sportu, spravované Ministerstvem školství, mládeže a tělovýchovy.
Kultura
Ke kultuře přistupovala ODS vždy s respektem.
Víme, že státu je v této oblasti vymezena malá role, protože jeho prvořadým úkolem je do kulturního dění byrokratickými zásahy nevstupovat.
Jsme si velmi dobře vědomi toho, že kultura hraje u každého jednotlivého občana takovou roli, jakou jí sám přisoudí.
Cítíme odpovědnost za kulturní dědictví naší země,
ale také za to, aby kultura měla životodárný prostor v současnosti a byla oporou i pro nastupující generace, aby sehrála významnou roli v jejich životě, tedy v budoucnosti.
Vztah ke kultuře je dán výchovou i vzděláváním, působením kulturních spolků či institucí, ale také médií.
Ukazuje se, že zcela jiný občanský komfort poskytují místa, kde se lidé kultuře aktivně věnují, ať již s pomocí mecenášů, obcí nebo měst.
I stát má svůj úkol, v němž jej nelze zastoupit.
_Péče o kulturní dědictví
Trvalým úkolem státu je pečovat o kulturní dědictví, o hmotné i duchovní bohatství, které vytvořily minulé generace.
Budeme prosazovat spolupráci vlastníků památek s odbornými institucemi státu.
Požadujeme jasná pravidla pro přístup k financím na opravu památek
a rovný přístup státu ke všem vlastníkům památek.
_Víceleté financování
Budeme prosazovat víceleté závazné financování důležitých rekonstrukcí tak, aby se neplýtvalo časem ani penězi.
Jako příklad lze uvést probíhající rekonstrukci Národního muzea, jejíž zdárné a včasné dokončení budeme plně podporovat i během rozhodování o výdajích státního rozpočtu na rok 2014 a roky další, až do plánovaného ukončení rekonstrukce.
_Personální politika
V uplynulých letech stát necitlivě ovlivňoval řízení kulturních institucí v naší zemi.
Posledním příkladem je dění v Národním divadle.
Jsme poučeni a napříště nepřipustíme personální změny, které by proběhly bez ohledu na odbornost, stabilitu instituce a dobré mravy.
_„Berlusconizace“ naší společnosti
Čeká nás nesnadná diskuse o roli a vlivu médií v demokratické společnosti.
Jsme na ni připraveni.
Jsme zneklidněni spojováním velkého finančního kapitálu se světem médií a s politikou.
Vidíme to jako možné ohrožení svobody,
jako kumulaci obrovského vlivu do jedněch rukou.
Budeme klást důraz na větší odpovědnost veřejnoprávních médií.
Navrhujeme tato řešení:
_Sloučení Rady Českého rozhlasu a Rady České televize.
_Posílení odbornosti těchto rad.
_Důraz na vzdělávání pracovníků veřejnoprávních médií.
_Změna zákona o České tiskové kanceláři.
_Grantová politika
Úkolem všech institucí, které přerozdělují peníze (z rozpočtu ČR nebo EU) formou grantů, je, aby rozhodovaly na základě předem jasných kritérií
a aby celé grantové řízení bylo přehledné a hospodárné.
Dokončení digitalizace archivu ČTK Kvůli nedostatku peněz byla zastavena digitalizace archivu České tiskové kanceláře (zejména fotodokumentace).
Budeme chtít tuto digitalizaci finančně podpořit.
Předpokládaná celková částka, která je zapotřebí, se pohybuje ve výši 40 milionů Kč.
Budeme chtít, aby ČTK mohla efektivně spolupracovat s Národním archivem.
_Výchova kulturou
Budeme usilovat o to, aby kultura hrála větší roli ve vzdělávání.
Díky počítačům jsou dostupné programy mapující světový historický kulturní vývoj, umělecké sbírky či profily vynikajících tvůrců, které mohou být pro mladé lidi inspirací, mohou se podílet na jejich individuálním řazení hodnot.
Proto budeme navrhovat v této oblasti vytvoření speciálních výukových programů – jde o spolupráci ministerstev kultury a školství.
Životní prostředí, zemědělství a venkov
Životní prostředí
_Příroda otevřená lidem
Ochrana přírody a krajiny patří mezi naše hlavní principy.
Jsme ovšem přesvědčeni, že ji stát má provádět s rozumem a nezapomínat na to, že součástí přírody je i sám člověk.
Přírodu nelze ohradit a vyloučit z ní člověka.
Podporujeme proto konkrétní projekty, které nejenže nebudou škodit přírodě, ale naopak ji zatraktivní pro její návštěvníky.
Příkladem mohou být naučné stezky, přístřešky proti dešti v lesích, informační tabule, stojany na kola, dřevěné chodníky v obtížně schůdném terénu.
Ochrana přírody také nemůže sloužit jako prostředek nesmyslného omezování svobody lidí.
Na druhou stranu stát musí být tvrdým vymahatelem sankcí pro poškozovatele životního prostředí.
Z těchto principů vzešel jeden ze symbolů naší politiky v oblasti ochrany životního prostředí, kterým bylo zrušení vyhlášky, jež vyžadovala povolení úřadů k tomu, aby si majitelé mohli pokácet svůj strom na vlastní zahradě.
_Rozumná pravidla pro národní parky
Dalším dobrým příkladem politiky ODS v oblasti životního prostředí je zákon o Národním parku Šumava, který nevstoupil v platnost pouze proto, že byla rozpuštěna Poslanecká sněmovna.
Na jednu stranu je třeba přísných pravidel, ale zároveň musí být zachován rozvoj obcí.
V rámci zákona jsme navrhli přísnější ochranu a její rozšíření v nejcennějších lokalitách a jasnou regulaci toho, co nemůže být v národním parku budováno.
Občané získali přesná a srozumitelná pravidla a cenné lokality lepší ochranu.
_Čistší ovzduší a ekologické nakládání s odpady
Vláda s účastí ODS se výrazně zaměřila na ochranu ovzduší formou několika programů.
Kotlíkové dotace, jejichž koncept vznikl v Moravskoslezském kraji, nabídly občanům středních Čech, Ústeckého kraje a Moravskoslezského kraje zatím celkem 220 milionů Kč na výměnu starého kotle za nový, šetrný k životnímu prostředí.
Díky programu Nová zelená úsporám mají české domácnosti možnost výrazně ušetřit peníze za vytápění.
V takto započaté cestě chceme pokračovat i do budoucna.
Podstatné je také připomenout, že vláda ODS vyjednala v Bruselu až 90% podporu na ekologizaci průmyslu v Moravskoslezském kraji.
Podpora životního prostředí totiž nemá průmysl zabít, ale podpořit ho.
V oblasti nakládání s odpady budeme usilovat o to, aby Česká republika sledovala poslední odborné trendy a místo budování rozšiřujících se skládek vsadila spíše na energetické využití odpadů.
Co můžeme, zrecyklujme, co nemůžeme, přetavme v energii a teplo.
Ušetříme primární zdroje energie a zbavíme se odpadu bez zamoření krajiny skládkami.
Zemědělství a venkov
_Kvalitní potraviny a jejich kontrola
Hlavní prioritou Občanské demokratické strany v oblasti zemědělství bude dohled státu nad kvalitou potravin.
Toto téma do české politiky vnesli ministři zemědělství za ODS a chceme pokračovat v jeho rozvíjení.
Jako klíčovou prioritu spatřujeme jednotnou a přísnou kontrolu všech potravin.
_Potravinová soběstačnost
Dosažení potravinové soběstačnosti je strategickým zájmem státu, a proto budeme pokračovat v tom, abychom tohoto cíle dosáhli.
Dlouhodobým záměrem musí být zajištění potravinové soběstačnosti ČR, především v tradičních národních komoditách, jako jsou obiloviny, mléko a maso.
_Podpora zemědělství
Zemědělství pro nás hraje klíčovou roli v udržování rázu krajiny a ve fungování venkova.
Vlády pod vedením ODS v minulých letech podporovaly malé zemědělce a vinaře a
 odstraňovaly zbytečné legislativní a administrativní překážky, především v oblasti zpracování zemědělských produktů.
Budeme v tom pokračovat tak, abychom maximálně usnadnili prodej zemědělských a potravinářských výrobků konečnému zákazníkovi přímo „ze dvora“ nebo prostřednictvím farmářských trhů.
Chceme rovněž podporovat další rozvoj rybníkářství, které se podařilo za našich vlád dokonce začlenit do systému podpory z evropských prostředků.
_Podpora rozvoje venkova
Budeme pokračovat v efektivním čerpání dotací z Evropské unie, které směřují k podpoře venkova
a které vytvářejí nová pracovní místa ve venkovském prostoru.
Soustředíme podporu venkova z více směrů, zejména v oblasti investičních akcí
a v oblasti cíleného vzdělávání.
Venkov musí být důstojným místem pro kvalitní život.
_Podpora živočišné a rostlinné výroby
Vyvážená struktura rostlinné a živočišné produkce je v našich klimatických a půdních podmínkách základem konkurenceschopnosti.
Nastavením dotačních pravidel podpoříme živočišnou výrobu a s tím související vznik nových pracovních příležitostí na venkově.
_Protipovodňová opatření
Ničivé povodně se v České republice bohužel stávají téměř každoroční realitou.
Stát se s těmito přírodními katastrofami naučil v posledních letech lépe pracovat a daří se mu alespoň částečně omezovat jejich ničivé následky.
Miliardové investice do protipovodňových opatření musí pokračovat, ale zároveň se musí také upravit koncepce protipovodňových opatření, aby se zvýšila schopnost krajiny pojmout a udržet v sobě vodu.
Musíme proto stanovit rozlivová území a přizpůsobit v nich hospodaření.
Spravedlnost
Zajištění vymahatelnosti práva je jednou ze základních povinností státu.
Stát musí budovat akceschopnou, odborně zdatnou a mravně vyspělou justici.
Na skutečné ochraně práv občanů totiž závisí důvěryhodnost demokratických institucí a právní jistota.
ODS bude i nadále věnovat velkou pozornost rozvoji justice, a to při plném respektu k její nezávislosti.
_Nezávislé státní zastupitelství
Přes všechny mediální i skutečné kauzy je zřejmé, že to byla vláda ODS, za které se prokazatelně zvýšila nezávislost státních zastupitelství.
Budeme nadále podporovat, aby státní zástupci nepodléhali mediální ani politické objednávce.
Jejich činnost musí být vyvážena také odpovědností konkrétního státního zástupce.
_Rychlé a spravedlivé soudy
Bez rychlého soudního rozhodování vždy trpí spravedlnost.
Občanské demokratické straně se díky konkrétním změnám zákonů podařilo zkrátit trestní i občanskoprávní řízení před českými soudy.
Připravíme další balík konkrétních opatření, která ještě více zkrátí projednávání případů na českých soudech.
_Vězni musejí pracovat a platit
V posledních letech se podařilo ministrům spravedlnosti za ODS zvýšit zaměstnanost vězňů.
Podíl pracujících vězňů dosáhl více než 60 %.
ODS bude usilovat o to, aby se počet pracujících vězňů nadále zvyšoval, protože práce vězňů je výrazným zdrojem financování chodu věznic.
Stejně budeme pokračovat ve snaze o lepší a efektivnější vymáhání pohledávek za vězněnými osobami, protože vězni musejí dostát svým závazkům nejenom vůči státu, ale také vůči lidem poškozeným jejich trestnou činností.
_Exekutoři pod přísným dohledem
Díky snížení odměn exekutorů, které Občanská demokratická strana prosadila, se podařilo v letošním roce snížit počet exekucí o třetinu.
Činnost exekutorů na jednu stranu zvýšila vymahatelnost práva u nás, na druhou stranu se ovšem excesy některých exekutorů staly vážným společenským problémem.
ODS bude i nadále dbát na zajištění přísného dohledu nad činností exekutorů.
Malé dluhy nesmí přerůstat do neřešitelných závazků.
_Soudy chrání soukromí
ODS bude nadále usilovat o to, aby veškeré zásahy do soukromí osob byly pod drobnohledem a ochranou soudní moci.
Nový občanský zákoník v tomto směru umožňuje jednoznačně citelnější a spravedlivější odškodnění.
Jedná se také o zásahy státních orgánů, kde se množství a zneužívání odposlechů musí opět dostat pod důslednou soudní kontrolu.
Vnitřní bezpečnost
Pocit bezpečí je jedním ze základních předpokladů spokojeného života.
Stát nesmí připustit, aby se občané necítili ve svých sídlech bezpečně, aby se báli o děti, osobní nebo obecní majetek.
Důraz ze strany státních orgánů musí být kladen jak na účelné potlačování drobné kriminality,
tak na řešení vážné situace v některých částech naší země, kde sociální problémy radikalizují společnost a tohoto stavu zneužívají extremisté.
Stát musí pomáhat také systematicky.
Vzděláváním, pečlivou prací s dětmi i dospělými, podporou lokálních autorit a jejich programů.
_Posílení zastoupení Policie ČR ve vyloučených lokalitách
Stát musí být schopen okamžitě a tvrdě zasáhnout proti extremismu a rasismu.
Zároveň nesmí připustit, aby v zemi existovala byť jediná lokalita, kde se slušní lidé bojí vyjít večer na ulici.
Je bezpodmínečně nutné v tomto směru posílit postavení obcí,
realizovat smysluplné preventivní programy i poskytnout Policii ČR dostatek sil a prostředků na zajištění veřejného pořádku a objektivního pocitu bezpečí pro občany žijící v oblastech většího výskytu sociálně nepřizpůsobivých osob.
_Policisté z kanceláří do ulic
Občané oprávněně pociťují zhoršující se stav zejména drobné a pouliční kriminality.
Stát nemůže v takové situaci stát stranou, naopak musí konkrétními kroky usilovat o zvýšení bezpečnosti v ulicích.
ODS bude podporovat stabilizaci počtu policistů a přijímat opatření, která zabrání odchodům těch zkušených a kvalitních z nich.
Jsme si zároveň vědomi, že jen počet policistů nic nevyřeší.
Budeme proto nadále usilovat o maximální přesun policistů z kanceláří do ulic, kde jsou pro udržení bezpečnosti občanů nejdůležitější.
_Třikrát a dost
Podpoříme návrh, jehož cílem bude razantně omezit počet drobných krádeží.
V současné době například platí, že krádež, při které byla způsobena škoda nižší než 5 tisíc Kč, je klasifikována pouze jako přestupek.
Prosadíme proto, že kdo se takového přestupku dopustí potřetí v řadě, bude souzen pro trestný čin.
Pro zrealizování tohoto principu „třikrát a dost“ v oblasti přestupků podpoříme rychlé zavedení registru přestupků.
I drobný útok na soukromý majetek musí být odhalen a potrestán.
_Konec krádeží kovů
Prosadíme silnější roli obcí v boji se zloději kovů, protože řadu občanů i obcí trápí opakované krádeže, například okapů či kanálů.
Budeme proto usilovat o zákaz prodeje těchto věcí ve sběrných surovinách, doplněný o razantní postihy sběren, které by to nedodržovaly.
Dáme městům a obcím možnost omezit výkup sběrných kovů pouze na určitý čas a místo.
Nyní jsou sběrny povolovány krajskými úřady, a obce tak nemají možnost jejich provoz na svém území ovlivňovat.
Prosadíme proto změnu zákona o odpadech, která umožňuje obcím si obecně závaznou vyhláškou stanovit, na kterých místech v obci může být sběrna povolena,
a zároveň omezit provozní dobu takového zařízení.
Krajský úřad, který vydává konečné rozhodnutí o povolení, pak musí takovou obecně závaznou vyhlášku obce respektovat.
_Podpora hasičů
Hasičský záchranný sbor ČR nesmí zůstat na okraji zájmu resortu Ministerstva vnitra.
Vedle svého základního poslání chránit životy, zdraví obyvatel a majetek před požáry má svou nezastupitelnou roli při mimořádných událostech a živelních pohromách.
Budeme se proto snažit pro HZS střednědobě garantovat dostatečně vysoký rozpočet, který zajistí, že hasiči budou perfektně vycvičeni, rychle se dostanou na místo katastrofy a při zásahu budou mít kvalitní vybavení.
Chceme také vytvořit legislativní podmínky pro větší motivaci dobrovolných hasičů a jejich zaměstnavatelů.
Vedle společenského ocenění musí být tento koncept postavený i na motivačních a materiálních výhodách.
_Migrační politika
Migrační politika musí být přínosná pro Českou republiku.
Považujeme v této oblasti za důležité přijímat pouze tolik cizinců, kolik jich jsme schopni integrovat,
ulehčovat podmínky vstupu těm, kteří jsou přínosem,
a naopak zpřísňovat podmínky těm, kterým jde jen o zneužívání našeho zdravotního a sociálního systému.
Obrana
Ekonomická a společenská krize, která v posledních pěti letech postihla celý západní svět, Českou republiku nevyjímaje, do značné míry změnila strategické poměry ve světě.
Na jedné straně roste vliv a vojenská síla států jako Rusko, Čína, Indie nebo Brazílie, na druhé straně klesl v poslední dekádě v důsledku rozpočtových škrtů celosvětový podíl výdajů na obranu evropských států NATO na polovinu.
Rozpočtové škrty v oblasti obranné politiky realizují také USA.
To vše se děje v situaci, kdy sice střední Evropě nehrozí bezprostřední vojenský konflikt, ale kdy bezpečnostní poměry na pomezí Evropy a Asie, zejména na Středním a Blízkém východě, jsou vysoce nestabilní a 
kdy islamistické a protidemokratické síly nijak neomezují své teroristické a násilné aktivity.
K zajištění bezpečnosti České republiky v dnešním světě proto nesmíme přistupovat nezodpovědně.
_Spojenectví v NATO, pevná transatlantická vazba a „chytrá obrana“
ODS bude usilovat o to, aby Česká republika nadále zůstala důvěryhodným, spolehlivým a respektovaným spojencem v NATO a partnerem v EU.
Budeme aktivně podporovat udržení transatlantické vazby a
 posilování vztahů mezi EU a USA nejen v oblasti obrany, ale i hospodářské spolupráce (obchod a investice).
Jsme přesvědčeni, že je v životním zájmu všech západních demokracií, aby v době nejistoty a omezených zdrojů úzce spolupracovaly.
K tomu je nezbytná specializace, dělba práce a sdílení některých prostředků a sil.
Při řešení akutních bezpečnostních hrozeb a krizí dáváme přednost politickým prostředkům a mírovým řešením.
Pokud ale tyto prostředky selžou, neschováváme se za záda silnějších a budeme připraveni přispět lidskými, materiálními i technickými prostředky ke spojenecké vojenské operaci.
Podpoříme také společná cvičení, která zvýší připravenost spojeneckých a partnerských sil k teritoriální obraně.
_Postupné zvyšování výdajů na obranu
Rozvoj ozbrojených sil České republiky vyžaduje také adekvátní financování.
Stabilizace veřejných financí a předpokládané ekonomické oživení umožní postupný nárůst výdajů na obranu tak, aby rozpočet během čtyř let dosáhl 50 miliard Kč.
Tyto prostředky je ovšem nutné směřovat – s využitím cílově orientovaného plánování a efektivního ekonomického řízení – výlučně do rozvoje bojových schopností armády a její nasaditelnosti v souladu s našimi spojeneckými závazky,
nikoli do nadměrné administrativy a málo výkonných nebo zbytných složek.
_Dokončení transformace a modernizace ozbrojených sil
Odpovědné zajištění obrany vyžaduje kontinuitu transformačních opatření.
Proto budeme pokračovat v naplňování kroků popsaných ve schválených strategických a koncepčních dokumentech (Bílá kniha o obraně), včetně prosazení nezbytné legislativy,
a nejpozději v polovině následujícího volebního období provedeme další prověrku obranného systému ČR, která zhodnotí jeho připravenost na krizové situace a jeho efektivitu.
Prioritou bude další modernizace systémů, které mají přímou vazbu na integrovaný systém protivzdušné obrany NATO, včetně udržení schopností taktického nadzvukového letectva,
pokračování v projektu Voják 21. století a rozvoj oblastí, kde se ČR v rámci spojeneckých vztahů specializuje (vrtulníkové letectvo, ochrana před zbraněmi hromadného ničení, logistika).
Dokončíme legislativní kroky, které zavedou nový kariérní a platový řád,
a tím vrátíme vojenskému povolání konkurenceschopnost na trhu práce
a zabráníme stárnutí ozbrojených sil.
Chceme také podporovat – samozřejmě na dobrovolné bázi – větší zapojování občanů do přípravy k zajištění bezpečnosti státu, zejména rozvojem aktivních záloh.
_Podpora obranného průmyslu
Přítomnost obranného průmyslu na území státu zvyšuje jeho bezpečnost.
Budeme proto podporovat české průmyslové podniky v oblasti zbrojní výroby, včetně oblasti vývoje, inovací a výroby s vyšší přidanou hodnotou.
Aktivně podpoříme jejich zahraniční spolupráci, zejména se státy ve střední Evropě (Polsko, Slovensko aj.), a jejich férový přístup na evropské trhy.
Podmínkou takové podpory je ovšem transparentnost,
efektivnost
a konkrétní přínos pro rozvoj ozbrojených sil ČR.
Zahraniční politika a Evropská unie
Hlavní cíle zahraniční politiky se v čase nemění.
Mění se však mezinárodní prostředí, a tudíž nástroje, které k efektivnímu působení na mezinárodním poli musíme využívat.
Důležitost státu a jeho mezinárodní význam se již neměří hrubou silou nebo velikostí, ale ekonomickou silou,
potenciálem hospodářského růstu
a mezinárodní konkurenceschopností.
Česká republika má omezené možnosti, jak mezinárodní dění ovlivňovat, ale jako středně velký evropský stát nesmí rezignovat na prosazování vlastních národních zájmů v Evropě i ve světě, a to jak na bilaterální, tak multilaterální úrovni.
_Ekonomické zájmy
Česká ekonomika je exportně orientovaná, a je tedy závislá na schopnosti obstát na zahraničních trzích.
Potenciál českých firem je značný, zejména malé a střední podniky však při vstupu na zahraniční trhy potřebují asistenci státu.
V následujících letech musí pokračovat proces sjednocování zahraničního zastoupení České republiky a vytvoření jasného partnera nejen pro české firmy, ale i zahraniční společnosti, které mají zájem o investování v ČR.
Nejde o to, kdo danou organizaci zřizuje nebo spravuje, ale o to, jak efektivně pracuje a jak dokáže našim firmám pomoci.
Základem jsou důvěryhodné informace o daném teritoriu a schopnost jejich správné interpretace.
Důraz na zlepšení ekonomického povědomí diplomatů a ostatních úředníků je třeba nadále zvyšovat.
_Bezpečnost a stabilita
Posilování euroatlantické vazby znamená posilování svobody a je také východiskem ke konkrétním návrhům v bezpečnostní a ekonomické spolupráci.
Česká republika bude i nadále aktivní v zajišťování bezpečnosti naší země i našich spojenců.
Prioritou je zajištění bezpečnosti v Evropě a v Americe a stability v jejich blízkém sousedství.
Nasazení vojenských sil je krajním řešením, na které však musíme být vždy připraveni.
Stabilita blízkého zahraničí je naším bytostným zájmem.
_Vztahy se sousedy
Vztahy České republiky se sousedními státy se za vlád pod vedením ODS dostaly na zatím nejvyšší úroveň.
Německo je nejenom naším největším odbytištěm výrobků, ale také partnerem prosazujícím rozšiřování volného trhu a zdrženlivou fiskální politiku na evropské úrovni.
Vztahy se Slovenskem i Polskem se mimo vrcholná setkání politiků prohlubují až na úroveň úředníků, což přispívá k rychlejší a kvalitnější spolupráci těchto zemí.
_Lidská práva
Česká republika je známa svým důrazem na rozvoj základních lidských práv ve státech, jejichž občané stále žijí v úplné či částečné nesvobodě, a to jak na úrovni státních institucí, tak v případě neziskového sektoru.
Tato podpora bude pokračovat i nadále,
musí však být racionálně vyvážena s ekonomickými zájmy státu.
_Rozvojová spolupráce
Rozvojovou spolupráci považujeme za důležitý nástroj zahraniční politiky,
zejména ve vztahu k mimoevropskému světu a perspektivním novým trhům.
Za vlády pod vedením ODS se podařilo strategicky i institucionálně sjednotit řízení politiky rozvojové spolupráce a 
odstranit tak resortní roztříštěnost, dublování jednotlivých projektů
a plýtvání finančními prostředky.
Evropská unie
_Národní zájmy
Evropský vývoj posledních let a zejména krize eura daly jednoznačně za pravdu našemu realistickému přístupu k evropské integraci.
Jsme si vědomi toho, že evropská integrace přináší České republice řadu výhod, je ale třeba ji posuzovat tak, aby nepostupovala na úkor některých členů.
Nechceme z Unie neodpovědně vystupovat,
to však neznamená, že budeme bezhlavě přijímat vše, co z Bruselu přichází.
Každý prvek evropské integrace budeme poměřovat českýma očima a z úhlu českých národních zájmů.
Chceme Unii jako prostor ekonomické svobody, a nikoli jako prostor evropské byrokracie.
Chceme Českou republiku jako hrdou a sebevědomou zemi v Evropě.
Zasadíme se o to, aby čeští zástupci reprezentovali Českou republiku v Bruselu, a ne Brusel v České republice.
V oblasti čerpání evropských fondů budeme namísto „slepých“ dotací dávat přednost dlouhodobé podpoře udržitelných projektů, například formou zvýhodněných úvěrů.
_Ne euru
Česká republika si nyní euro nemůže dovolit, nebylo by přínosem.
Česká koruna je pro nás výhodnější a věříme v její budoucnost.
Budeme proto trvat na referendu o případném přijetí společné evropské měny.
Závazky spojené s přijetím eura se od našeho vstupu do EU natolik změnily, že to považujeme za nezbytné.
Nechceme, aby naši senioři dopláceli na mnohem bohatší řecké důchodce, kteří si v posledních letech místo šetření užívali luxusu.
ODS také nepřipustí, aby vklady tuzemských daňových poplatníků a střadatelů posloužily jako záruky za dluhy zahraničních bank v důsledku vzniku jednotného evropského dohledu.
_Rozšiřování zóny volného obchodu, dokončení vnitřního trhu
Evropská unie vznikala jako prostor ekonomické svobody, jako prostor volného pohybu zboží, později kapitálu, osob a služeb.
Právě v těchto čtyřech základních svobodách je největší potenciál dalšího rozvoje EU a zároveň největší rezervy.
Uvnitř Unie např. stále není dokončena liberalizace služeb.
V současné době probíhají intenzivní jednání o vytvoření zón volného obchodu s mimoevropskými státy.
Odstraňování obchodních překážek jednoznačně podporujeme.
Speciální důležitost pro nás má návrh na vytvoření transatlantické zóny volného obchodu, kterému kromě ekonomických přínosů přičítáme i významný politický dopad, zejména posílení transatlantických vztahů a vnitřní soudržnosti euroamerické civilizace.
_Snížení regulace ekonomiky
Evropská regulace již v mnoha oblastech dosáhla hraničních hodnot.
Zvláště malé a střední firmy jsou zahlceny různými předpisy a normami, které musí dodržovat,
což omezuje jejich možnosti dalšího rozvoje a způsobuje značné náklady.
Zejména v této oblasti musí být regulace zrevidována a malé a střední podniky zbaveny povinností, které jsou stejně v realitě nekontrolovatelné.
Politický systém
V současné době prožíváme souboj o parlamentní podobu demokracie.
ODS bude bránit přeměně politického systému na prezidentský, stejně tak případným necitlivým zásahům do Ústavy České republiky.
Za problém považujeme také přebujelost právní regulace.
Požadujeme malý stát, který pečlivě váží skutečnou nezbytnost přijímaných zákonů a vyhlášek.
_Nechceme ideologické změny Ústavy
Jako konzervativní strana nevoláme po neustálých změnách Ústavy ČR.
K Ústavě a ústavním tradicím je třeba přistupovat s velkým respektem a zodpovědností.
Podporujeme pouze případné zpřesňování některých jejích částí, jako jsou například pravomoci prezidenta republiky při jmenování vlády.
Rozhodně budeme bránit snahám levicových stran provést ideologickou revizi Ústavy.
_Prosekání právní džungle
Chceme zjednodušit a „vyčistit“ právní řád o zákony, nařízení a vyhlášky, které pozbyly smyslu, jsou neaplikovatelné nebo nadbytečné.
Budeme pravidelně navrhovat v Poslanecké sněmovně rušení nadbytečných zákonů a podpoříme rozšíření úkolů Legislativní rady vlády o povinnost vyhledávat nepotřebné právní normy a navrhovat je ke zrušení.
_Většinový volební systém
Budeme podporovat zavedení většinového systému pro volby do Poslanecké sněmovny, které přiblíží poslance voličům a spojí je více s konkrétním územím.
Tento způsob výběru poslanců by navíc posílil stabilitu českých vlád, jejíž absence je dlouhodobým problémem české politiky.
Neustálé obměny vlád a vládní krize odvádějí pozornost vlády od její klíčové role poskytovat za vybrané daně občanům kvalitní služby.
