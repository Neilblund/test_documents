1.INTRODUCCIÓ
CiU te com a prioritat Catalunya.
En aquest moments tenim el repte de fer front a la crisi i a la destrucció d’ocupació mitjançant l’inici d’una nova etapa.
Catalunya te futur, però necessita més capacitat d’actuació i d’autogovern per incidir en la reactivació, en la creació d’ocupació i en la consolidació de l’estat del benestar.
La darrera legislatura ha representat el punt d’inflexió en l’encaix de Catalunya a l’Estat.
La sentència del Tribunal Constitucional contra l’Estatut d’Autonomia, les actuacions del govern, de l’oposició i dels tribunals en relació al model educatiu català i sobretot la precipitada i excloent reforma constitucional d’aquest estiu, reafirmen la necessitat d’endegar una nova etapa en la política catalana a Madrid.
A Catalunya aquesta nova etapa ja es va iniciar l’any passat amb la victòria electoral de CiU, i l’assumpció per part d’Artur Mas de la Presidència de la Generalitat.
El nostre país torna a estar governat per una força inequívocament nacionalista.
Ara, el catalanisme polític, que sempre ha estat motor de canvi, de progrés i de modernitat, s’enfronta al gran repte de lluitar contra la profunda crisi econòmica que afecta la nostra societat.
Com que aquesta afecció també es posa de relleu en el desprestigi de la política i de les institucions, cal igualment actuar de forma decidida per recuperar la confiança dels ciutadans.
I, tanmateix el catalanisme s’ha d’implicar de ple en la construcció del futur dels catalans, assumint els reptes del nou mil·lenni i plantejant-hi solucions.
CiU ha jugat, els darrers 33 anys, un paper molt destacat a les institucions estatals.
La nostra implicació en la formulació i l’aprovació de la Constitució i en la consolidació de la jove democràcia en va ser un primer exemple.
Des d’aquella primera etapa fins a l’actualitat hem realitzat una més que generosa aportació, que s’ha posat de relleu tant durant les majories absolutes d’un o altre partit espanyol, com, sobretot, quan hem garantit la governabilitat mitjançant acords d’estabilitat.
Aquesta implicació en la política espanyola ens ha donat un indubtable prestigi, que, no obstant, en massa ocasions no ha estat ni valorat ni correspost quan hem formulat les més que legítimes demandes d’autogovern per a Catalunya.
L’acció política de CiU a les institucions de l’Estat té com a objectiu prioritari Catalunya, i, especialment, en la demanda d’un pacte fiscal que garanteixi els recursos necessaris per reactivar la economia catalana, crear ocupació mantenir la cohesió social en temps d’extremes dificultats.
Els nostres compromisos sectorials els formulem agrupats en quatre grans objectius que pretenen:
− Reactivar l’economia productiva i crear ocupació.
− Formular polítiques de benestar per reforçar la cohesió social i la igualtat d’oportunitats.
− Respondre als reptes de futur.
− Plantejar mesures de qualitat democràtica.
− La voluntat de CiU de tenir un paper molt actiu en el món es fa palesa a través de propostes per dissenyar la política de presència catalana en les institucions internacionals, amb un èmfasi especial en la política europea, en l’entorn mediterrani i en la cooperació internacional.
Tot el programa respon a plantejaments de major capacitat d’autogovern i d’emancipació nacional, però és evident que dediquem una atenció preferent a aquelles qüestions que presidiran l’acció de CiU a Madrid en aquesta nova etapa que ara s’enceta: el pacte fiscal, la defensa de la llengua catalana i del model educatiu i el desenvolupament de la capacitat d’autogovern de Catalunya.
En temps complexos cal refermar les conviccions, actuar amb major audàcia i respondre eficaçment als reptes de la societat catalana.
En temps complexos, Catalunya no pot renunciar a les seves legítimes aspiracions.
És amb aquest esperit que la política catalana que CiU portarà a terme a Madrid enceta la nova etapa.
2.REACTIVAR L’ ECONOMIA PRODUCTIVA I CREAR OCUPACIÓ
Obrir un nou futur econòmic per Catalunya
És l’hora d’obrir un nou futur econòmic per Catalunya.
Per fer-ho, la iniciativa política no pot ser de continuïtat, sinó de canvi.
Ens cal renovar el contracte social que mantenim la societat i els governants.
Cinc grans canvis que exigim des de Catalunya:
a) El Pacte Fiscal
Cal canviar les relacions financeres entre Catalunya i Espanya a través del Pacte Fiscal que aporti un millor finançament per Catalunya.
Cal que una part més important dels impostos que paguen els catalans segueixin a Catalunya per una qüestió de justícia i de millora de l’Estat del benestar (veure apartat sobre Pacte Fiscal).
b) Austeritat i eficiència a l’Administració central
Hem de canviar la dinàmica de despesa i endeutament de l’administració central.
Generar dèficit va contra les generacions futures, l’objectiu ha de ser minimitzar el dèficit.
En 4 anys, entre el 2008 i el 2011, el pagament d’interessos pel deute de l’Estat ha crescut un 65%, des dels 16.600 milions d’euros als 27.400 milions d’euros.
Pel 2012 el pagament d’interessos superarà els 33.000 milions d’euros, xifra superior a tot el que es paga en prestacions d’atur o a tot el pressupost no financer de la Generalitat.
Cal tallar d’arrel aquesta evolució perversa que imputa a generacions futures la factura del nostre benestar.
L’Administració central ha de ser més petita i més eficient, més austera.
Cal racionalitzar-la, eliminant-ne organismes
i derivar en la Generalitat tota l’administració perifèrica.
Reformar la Constitució per equilibrar els comptes públics l’any 2020, no ens serveix a curt termini.
Pagar més de 30 mil milions d’euros anuals en interessos desestructura la totalitat de polítiques econòmiques i socials de l’Estat.
Per això cal avançar ràpidament cap a la minimització del dèficit, amb dues úniques cauteles:
no malmetre l’Estat del benestar
i deixar marge per estimular el creixement econòmic.
−  En els propers 4 anys caldrà aprimar l’administració central a través de: la fusió i supressió d’organismes,
la transferència a les CCAA de la seva administració perifèrica
i a través de l’aplicació de polítiques d’austeritat i eficiència.
−  Cal reduir el nombre de ministeris a l’administració central.
Proposarem la integració del Ministeri de Ciència i Innovació en el Ministeri d’Indústria
i la supressió dels ministeris de Cultura, de Sanitat i d’Afers Socials, els quals en els tres casos gestionen competències que corresponen a les CCAA.
En el cas de la sanitat, les competències regulatòries poden ser desenvolupades des d’una secretaria general depenent del Ministeri d’Economia.
−  La reducció del dèficit també ha de venir per una profunda revisió de les finalitats que compleix el sector públic empresarial de l’Estat.
Caldrà privatitzar aquelles participacions, ens o empreses públiques que no es considerin estratègiques pel sector públic.
c) Més creixement: Liquiditat i creació d’ocupació
Hem de canviar la política econòmica per reforçar els estímuls al creixement i a la creació d’ocupació.
Per retallar el dèficit no n’hi ha prou amb l’austeritat en la despesa pública, calen més ingressos.
La clau està en ajudar l’economia productiva a créixer, facilitar-li liquiditat i crear ocupació, serà aquesta la via que més recursos reportarà a la hisenda pública per minorar el dèficit i el deute.
Finançament a les pimes, estímuls a la reinversió i a la innovació, suport a la internacionalització, un pla de xoc per a la creació d’ocupació i una reforma laboral que reforci la flexiseguretat, tal com proposa la Unió Europea.
Aquests són els eixos de l’impuls al creixement.
−  Per CIU, serà el creixement econòmic el que ens retorni la normalitat laboral, econòmica, social i pressupostària a la nostra societat.
Per això caldrà estimular totes les potencialitats i capacitats de la societat civil, conjuntament amb les del sector públic i generar un entorn favorable a la productivitat i competitivitat per tal de propiciar la represa d’un creixement econòmic sostenible i de llarga durada.
−  Més creixement a través de la política fiscal: La revisió de la fiscalitat ha d’apostar per la moderació fiscal i per reduir impostos a la inversió, a la reinversió i a la creació d’ocupació.
−  Més creixement a través de la política financera: La crisi ha col·lapsat el funcionament ordinari del sistema financer:
o  Cal reestructurar el funcionament de l’ICO per apropar-lo i donar resposta a les pimes, tant per circulant com per la inversió.
o  Cal reestructurar el funcionament dels organismes públics de finançament per tal que siguin més eficients al servei del creixement i la competitivitat.
o  Cal aprofitar els recursos públics del FROB perquè les caixes beneficiàries instrumentalitzin el finançament públic cap a pimes.
o  Cal posar en marxa vies de finançament alternatives a les entitats financeres, com ara els inversors de proximitat o business angels, els mediadors de crèdit, el capital risc, els mercats alternatius borsaris, els préstecs preferents, o els instruments d’aval de les Societats de Garantia Recíproca per a les pimes.
−  Més creixement a través de la política laboral: bonificacions de fins el 100% de les cotitzacions socials a la contractació de noves ocupacions i atorgament d’una subvenció de 5.000 € per cada nou contracte estable.
−  Més creixement a través de la política administrativa: És important poder crear una empresa en 24 hores, però encara ho és més garantir una permanent simplificació administrativa en la operatòria de les empreses amb l’Agència Tributaria, amb comptabilitats simplificades per les pimes, o respecte la presentació dels comptes al registre.
Exigirem que es legisli per les pimes i que per cada nova normativa se’n derogui una altra com a mínim.
−  Més creixement a partir del suport als emprenedors: Suport financer, amb línies específiques per aquesta finalitat i suport fiscal i laboral.
Fins que el nou emprenedor no facturi més de 30.000 €, amb un màxim de dos anys, estarà exempt de tributació per IRPF i Societats, a la vegada que gaudirà d’una bonificació del 100% en les cotitzacions socials com autònom.
Aquesta serà també una via important d’aflorament d’economia submergida.
−  Més creixement a través de la innovació i la internacionalització. Una i l’altra són els motors de la recuperació econòmica i del canvi de model productiu que experimenta Catalunya (veure apartats corresponents)
d) Innovació i política industrial Hem de canviar la visió sectorial de la promoció de l’activitat productiva.
El motor del nou futur econòmic de Catalunya està en la innovació, tant pels sectors tradicionals com pels nous sectors.
I la innovació tindrà forma de nous productes i serveis o de nous processos i vindrà de la mà de la formació, de l’experiència o de la recerca i desenvolupament.
Només amb innovació podrem entrar a nous mercats, ens internacionalitzarem, i podrem mantenir els mercats tradicionals catalans.
La innovació és la base de la política industrial del segle XXI.
e) Més col·laboració públic-privada Hem de canviar les relacions entre el sector públic i el sector privat, ambdós han de col·laborar més estretament en les activitats d’interès general.
Les institucions públiques i l’administració han de ser garants de d’interès general, però la prestació dels serveis a vegades és més eficient gestionada per la iniciativa privada i la societat civil.
És hora d’actualitzar el contracte social entre ciutadans i administració.
Ens cal preservar i potenciar l’estat del benestar de la manera més eficient i això requereix més presència de la societat civil i del tercer sector, més col·laboració públicoprivada.
2.1 REACTIVAR L’ECONOMIA
2.1.1 FISCALITAT
Revisió de la política fiscal per guanyar en equitat i estimular el creixement
La crisi ha desgavellat el sistema fiscal de l’Estat, els ingressos recaptats s’ajusten a les despeses anuals compromeses;
tampoc és un sistema fiscal just, hi ha col·lectius que no tributen o que tributen poc en relació a la seva capacitat;
i des de la perspectiva europea, algunes figures fiscals estan poc harmonitzades amb Europa.
−  Des de la moderació fiscal, és el moment de fer una revisió del sistema fiscal per guanyar en equitat
i per impulsar el creixement.
−  Avançar en equitat significa que aquells col·lectius amb capacitat econòmica, que avui tributen poc, passin a tributar d’acord amb les seves possibilitats;
significa també que la tributació de les famílies amb fills i ascendents a càrrec ha de ser més moderada.
−  Impulsar el creixement significa reduir impostos a la inversió, a la reinversió i a la creació d’ocupació.
També significa atorgar un tractament més favorable a l’estalvi a llarg termini, element indispensable per reduir l’actual endeutament públic i privat.
−  Des d’una altra perspectiva, la lluita contra el frau i la millora de la seguretat jurídica del ciutadà davant l’Agència Tributària també seran dos eixos d’actuació de CiU per disposar d’un sistema fiscal més equitatiu i just
i per estimular el creixement.
−  Impost sobre la renda:
−  Vetllarem perquè la base imposable reflecteixi adequadament la capacitat econòmica real dels contribuents, per tal de millorar la equitat de l’impost.
−  Caldrà apropar la tributació de les rendes del treball i del capital, especialment quan aquestes siguin a curt termini.
−  Millorarem la neutralitat de la tributació dels rendiments de les activitats econòmiques, reduint les discriminacions existents per raó de tipologia d’entitats jurídiques, ja sigui persona física en el cas d’empresari individual, bé una societat.
−  Revisarem el sistema de mòduls per adequar-lo a l’actual situació econòmica i per reforçar la seva utilització en els casos d’inici d’activitat.
−  Qualsevol reforma de l’IRPF haurà de prioritzar la millora del tractament fiscal a la família a través de l’augment dels mínims exempts aplicables a fills i ascendents, corresponents al tram estatal.
−  Les despeses en guarderia que tinguin les famílies seran deduïbles  en el tram estatal de l’IRPF.
−  Les despeses de pagament o copagament de prestacions per dependència, com ara pagament de la residència o d’assistència a domicili també seran deduïbles en el tram estatal de l’IRPF.
−  Reintroduirem per a tots els contribuents, i no només pels autònoms, de la deducció de les primes d’assegurança mèdica satisfeta pel contribuent i la seva família.
−  Promourem l’establiment d’un compte estalvi comerç desgravable a l’IRPF que permeti destinar l’estalvi personal cap a noves inversions generadores d’ocupació o de renovació d’equipaments.
−  En el cas de persones vídues que treballin, s’establirà un mecanisme que eviti l’acumulació de la pensió de viduïtat amb la resta de rendes, de manera que la pensió no es vegi afectada per la progressivitat.
−  Recuperarem temporalment la deducció per habitatge habitual i el compte estalvi habitatge, durant el 2012, mentre hi hagi un sobre-estoc d’habitatges, per afavorir la seva reducció.
−  Caldrà reforçar les deduccions per lloguer d’habitatge habitual per a tots els contribuents que no superin un nivell determinat de renda.
−  Promourem la desgravació del 100% de les quotes dels primers 150 euros donats a fundacions i entitats socials.
−  Incrementarem les deduccions del 25 al 65% per les quantitats donades a mecenatge.
−  Modificarem el sistema de retencions en els casos de famílies nombroses en què només treballi un cònjuge per tal de possibilitar que un contribuent pugui imputar-se la totalitat de les reduccions per nombre de fills, prèvia renúncia expressa del cònjuge.
−  Elevarem la quantia màxima d’ingressos que permeten aplicar la deducció per ascendent a un import superior a la pensió mínima.
−  Aplicarem una exempció al nou emprenedor fins que no facturi més de 30.000€/any o durant els dos primers d’una nova activitat.
−  Establirem bonificacions per a inversors de proximitat (business angels) com a sistema per a finançar la inversió necessària per a posar en marxa o expandir empreses:
−  Reclamarem una deducció de per les pèrdues de capital invertit del business angel si l’empresa fa fallida en els 8 anys següents.
−  Estendrem els beneficis fiscals existents per a la contractació de treballadors amb discapacitat als empresaris per compte propi no constituïts en societats.
−  Permetrem que els crèdits hipotecaris tinguin el mateix tractament fiscal que els préstecs hipotecaris.
−  Promourem  la modificació de la part estatal de l’IRPF per tal que les quantitats abonades per l’empresa al treballador destinades a millorar la conciliació de la vida laboral i familiar (guarderies, cangurs, serveis de lleure, ...) de les persones treballadores no siguin considerades rendiments en espècie a efectes de l’IRPF
−  Incrementarem les deduccions de les persones físiques per mecenatge del 25% al 65%
−  Reforma de l’Impost sobre Societats
−  L’impost sobre societats és un instrument de competitivitat fiscal per les economies europees, contribueix a atreure inversions estrangeres si es competitiu o bé a deslocalitzar empreses del país, si no ho és.
−  Per Convergència i Unió, cal procedir a una reforma de l’Impost sobre Societats per simplificar l’impost, reduir la càrrega fiscal de les petites i mitjanes empreses, afavorir la reinversió, la capitalització de les empreses i la creació d’ocupació, a la vegada que reforçar els estímuls a la innovació tecnològica i a la internacionalització de les empreses.
−  De manera concreta:
−  Promourem  reforma de l’impost pensant en les pimes i amb un règim específic per a les grans.
−  Tornarem a promoure la reducció dels tipus amb el doble objectiu d’afavorir la competitivitat de les pimes i facilitar la competència fiscal de l’Estat espanyola a Europa.
En concret proposem:
−  o Microempreses: creació d’un nou tipus de 15% per a petites empreses amb un màxim de 5 treballadors i 2 milions d’euros de facturació.
−  o Pimes. Abaixar el tipus del 25% al 20%, per a empreses amb un màxim de 50 treballadors i 12 milions d’euros de facturació.
−  o Cooperatives 15%.
−  o Mutualitats de Previsió Social 20%
−  o Tipus general. Abaixar el tipus del 30% al 25%.
−  Estimularem la millora de la solvència i fons propis de les empreses a través de la reducció de la tributació a la capitalització.
−  Incentivarem  fiscalment l’accés de les PIMES al MAB (Mercat Alternatiu Borsari) com a via per a captar recursos propis per a finançar el seu creixement.
−  Elevarem les deduccions per reinversió del 12 al 18%
−  Reforçarem les deduccions per les despeses en R+D+i.
Són claus perquè la recerca i la innovació siguin activitats estables en les empreses del país.
Cal implementar la deducció com a crèdit fiscal.
−  Mantindrem els incentius per despeses dedicades a afavorir la conciliació de la vida familiar i laboral dels seus treballadors i treballadores,
i millorarem el règim introduint, per exemple, bonificacions fiscals per a les empreses que tenen llars d’infants de 0 a 3 anys.
−  Impulsarem  beneficis fiscals per a les empreses que facilitin als seus treballadors i familiars la prestació de serveis personals, com ara la cura dels fills, el suport escolar, l’atenció a les persones grans i les persones en situació de dependència, la millora de la formació, les reparacions a la llar, etc.
−  Prorrogarem, més enllà del 2011, les deduccions per despeses de formació professional, almenys per les pimes.
−  Per promoure les sinergies en R+D+i entre els diferents agents del sistema, els contractes entre petites i mitjanes empreses i universitats, centres tecnològics i de recerca tindran la consideració d’inversió en R+D+i.
−  Establirem  bonificacions per a inversors de proximitat (business angels) com a sistema per a finançar la inversió necessària per a posar en marxa o expandir empreses:
−  Promourem la deducció del 25% per a inversions de proximitat (business angels) que es mantinguin a l’empresa un mínim de 5 anys,
i la deducció del 50% dels dividends i plusvàlues obtingudes pel business angels en els primers 8 anys de funcionament de la nova empresa.
−  Flexibilitzarem el règim fiscal específic existent a l’Impost de Societats per aquelles empreses que construeixin habitatges per destinar-los a lloguer.
Es tracta de possibilitar que un nombre major d’aquestes empreses posin al mercat immobles per a ser llogats.
−  Avançarem en el reconeixement de les deduccions en R+D+i com a crèdit fiscal.
−  Agilitzarem el procés de reconeixement del compliment dels requisits científics i tecnològics, a efectes de l’aplicació de les deduccions fiscals en l’impost de societats per a despeses en activitats de R+D+i.
−  Promourem un marc fiscal favorable per a les empreses que incorporin a la seva gestió criteris de RSE més enllà dels requerits legalment.
−  Establirem la compatibilitat de les bonificacions del personal investigador amb les deduccions per activitats I+D+i
−  Ampliarem les deduccions per mecenatge del 35% al 55%.
−  Ampliarem  l’exempció de l’Impost a certes modalitats d’explotacions econòmiques exemptes, quan siguin desenvolupades per entitats sense finalitats lucratives.
Per exemple, serveis d’inserció sociolaboral de persones aturades o en risc d’exclusió social, les d’ensenyament i formació professional, o les d’organització d’activitats públiques de difusió i promoció cultural.
−  Proposarem  l’aplicació de desgravacions fiscals, subvencions i premis a l’adopció de mesures de racionalització i flexibilització d’horaris en l’àmbit empresarial.
−  Supressió de l’Impost sobre el Patrimoni. Implantació de l’Impost solidari sobre grans fortunes
−  Plantejarem la substitució de l’impost actual sobre el Patrimoni per un altre impost solidari temporal sobre les grans fortunes o els grans patrimonis, per evitar que es donin situacions d’inequitat.
Per exemple: d’acord amb la legislació vigent, una persona que té un patrimoni de 5 milions d’euros i que declara rendiments de treball de 15.000 euros, la seva tributació conjunta IRPF-Patrimoni vindrà limitada al 60% de 15.000 euros, és a dir tindrà una tributació màxima de 9.000 euros.
Per això plantejarem una mesura correctora consistent en una renda presumpta en funció de l’import del patrimoni.
D’aquesta manera s’aconsegueix als efectes de fixar el límit de renda més patrimoni, així com garantir que les grans fortunes que tenen gran patrimoni amb rendes baixes també tributin per aquest nou impost, aconseguint els següents objectius:
−  a) Incentivar la mobilització de patrimonis ociosos per destinar-los a la inversió i creació d’ocupació.
Si s’aplica el criteri de la renda presumpta a efectes del límit ja no te sentit immobilitzar el patrimoni per evitar la seva més gran tributació.
−  b) L’objectiu d’aquesta figura impositiva va en la direcció d’aconseguir la màxima efectivitat perquè tributin les grans fortunes a través de rendes presumptes que actualment no tributen.
−  Modificacions en l’Impost sobre el Valor Afegit
−  L’ elevada morositat en l’activitat econòmica exigeix la reforma de la Llei de l’IVA per possibilitar el pagament de l’IVA per criteris de caixa, és a dir un cop s’ha cobrat la factura i no en el moment de la seva emissió.
−  Estendrem la reducció de l’IVA al 4% aplicable a la compra d’habitatges i a l’activitat promotora-constructora d’habitatges destinats a lloguer a llarg termini o en cessió d’ús, durant els anys 2012 i 2013.
−  Reduirem el tipus d’IVA aplicable als habitatges de protecció oficial, sigui quina sigui la seva modalitat i amb caràcter estable, des del 8% fins al 4%.
−  Defensarem  l’aplicació d’una fiscalitat més favorable a la prestació de serveis del sector turístic, amb una rebaixa temporal de l’IVA del 4% aplicable a 2012,
i ens oposarem a l’establiment de noves figures impositives estatals que tinguin per objecte principal gravar l’activitat turística.
−  D’acord amb la normativa comunitària sobre l’IVA, CiU impulsarà l’aplicació del tipus reduït als subministres de béns i serveis de primera necessitat com llum, butà, gas i els productes sanitaris.
L’IVA que grava la factura de la electricitat i el gas ha de baixar del 18% al 8%, la qual cosa permetrà reduir la factura en un 10%.
−  Promourem  la modificació de la normativa comunitària de l’IVA, a fi de poder aplicar un tipus de l’1% sobre els productes culturals, inclosos els de format digital i els espectacles.
−  Agilitarem els mecanismes per a la devolució de l’IVA, de manera especial en el cas de les petites i mitjanes empreses i de les empreses exportadores.
−  Estudiarem  la possibilitat de crear un IVA reduït per als productes respectuosos amb l’entorn i la biodiversitat.
−  Flexibilitzarem l’aplicació de l’IVA a les entitats sense finalitats lucratives que estan exemptes, a fi que aquest règim fiscal realment les afavoreixi.
−  Modificar  la Llei del IVA perquè les entitats del Tercer Sector puguin renunciar al règim d’exempció de l’impost quan aquesta les perjudica.
Així mateix, modificar la Llei de Contractes del sector públic perquè en els preus de licitació s’inclogui obligatòriament l’IVA quan l'òrgan licitador sigui consumidor final.
−  S’estudiarà l’adequació del règim fiscal que afecta les activitats relacionades amb l’esport de la náutica i en especial l’aplicació del règim d’arrendament financer, la matriculació i l’IVA
−  Millores en la gestió tributària
−  Des de Convergència i Unió treballarem per simplificar les obligacions tributàries dels contribuents amb la Hisenda Pública i en particular per reduir costos de gestió a les pimes.
−  En el marc del Pacte Fiscal i de l’Estatut, l’Agència Tributària de Catalunya serà la responsable de recaptar, gestionar, liquidar i inspeccionar tots els impostos generats a Catalunya.
Això suposarà un pas important per simplificar la gestió tributària i oferir un millor servei a les catalanes i els catalans.
−  Reclamarem el traspàs del cadastre
i promourem la revisió dels seus criteris de valoració per apropar-los a la correcció de valoracions que ha fet el mercat.
Els valors cadastrals han de ser la referència per la liquidació de qualsevol impost de l’Estat.
−  Ampliarem i flexibilitzarem el compte corrent tributari per tal de facilitar la compensació en el pagament dels diferents impostos
i avançarem en la compensació de pèrdues fiscals retroactivament com passa en altres països del nostre entorn.
−  Simplificarem els tràmits per aplicar la deducció per inversions en R+D+I, mitjançant l’emissió de certificacions que vinculin l’administració tributària.
−  Potenciarem els acords previs de valoració en la majoria d’operacions que tenen transcendència tributària, per tal de dotar-les de major seguretat jurídica.
−  Modificarem la normativa relativa a notificacions electròniques per tal de flexibilitzar la seva aplicació, fent que tingui caràcter voluntari per a les petites i mitjanes empreses.
−  Modificarem el règim de les operacions vinculades per tal d’apropar-nos a les normatives de la resta d’Europa.
−  Impulsarem  la millora de la seguretat jurídica dels incentius fiscals per R+D+i per comprometre inversions amb elevat contingut innovador, garantint la fiscalitat aplicable.
−  Impulsarem un augment de la capacitat de decisió de la Generalitat (i altres CC.AA) per a determinar quines activitats han de ser beneficiàries de mecenatge a Catalunya, així com per valorar béns donats a la Generalitat o a una administració local o a una entitat catalana.
−  Reformarem els mecanismes per a l’atorgament de la declaració d’utilitat pública a les associacions que ho sol·licitin.
−  Impulsarem un nou sistema de càlcul de les retencions dels administradors i membres del Consell d’Administració de les petites i mitjanes empreses.
− Incentius fiscals per a l’economia verda:
−  Promourem incentius fiscals, administratius i socials, per afavorir la creació d’ocupació en l’àmbit de l’economia verda.
−  Establirem avantatges fiscals per a mercaderies que es transportin per vies amb una menor ràtio de contaminació per km.
−  Fomentarem, mitjançant instruments econòmics i mesures de fiscalitat verda, els vehicles més nets.
Proposarem una reforma de Llei d’Hisendes Locals que permeti als ajuntaments aplicar bonificacions als vehicles menys contaminants i gravar els més contaminants.
−  Revisarem el sistema tributari i fiscal espanyol per tal d’incorporar-hi en major mesura criteris mediambientals.
Promourem i incentivarem les bones pràctiques ambientals i de lluita contra el canvi climàtic.
Penalitzarem les males pràctiques.
Lluita contra el frau fiscal
Contra el gran frau fiscal i contra el petit.
No pot ser que ara que ha baixat el frau derivat de la compravenda immobiliària, per la caiguda de les transaccions, augmenti dramàticament l’economia submergida per altres bandes.
Cal combatre el gran i el petit frau, també quan va la percepció de prestacions socials.
−  És més important lluitar contra els rendiments no declarats i ocultats que revisar exhaustivament la correcta declaració formal dels rendiments efectivament declarats.
Si realment es vol lluitar contra el frau fiscal s’ha de posar a la Inspecció tributaria en el camí de descobrir els fets no declarats, posant límit al frau i a l’economia submergida de proporcions perilloses.
−  Hem de reduir la conflictivitat entre l’Administració tributària i els contribuents.
Un sistema fiscal basat en les autoliquidacions genera gran nombre de conflictes que acaben davant dels Tribunals administratius primer, i contenciosos administratius desprès.
Obtenir una resolució representa dos o tres anys d’espera.
Una gran càrrega de treball pels tribunals i uns desproporcionats costos pels contribuents, si es considera que una gran part dels plets acabant donant la raó, en tot o en part als reclamants.
−  Per reduir aquesta conflictivitat es proposa que la via econòmicadministrativa sigui voluntària, podent dirigir-se el contribuent directament a la jurisdicció competent (contenciosa-administrativa).
A més a més, els contribuents han de tenir dret al reemborsament per part de l’Administració de totes les despeses incorregudes en les reclamacions i plets, incloses les de lletrats i procuradors, quan siguin estimades total o parcialment les seves peticions.
−  Proposarem l’aplicació de tècniques d’estratificació de contribuents per a facilitar acords de revisió entre els contribuents i l’Agència Tributària i poder concentrar el gruix dels recursos humans de lluita contra el frau al descobriment de rendiments no declarats.
Harmonització fiscal europea
−  CIU es manifesta favorable a un procés d’harmonització fiscal i econòmica europea i com a via per consolidar una àrea euro enfront dels desequilibris que aquesta pateix actualment.
No obstant això, aquest procés està condicionat i ha de venir acompanyat de la posada en marxa dels eurobons en el context del sistema financer europeu.
Consolidació fiscal i finançament a través d’eurobons constitueixen dues potes del mateix edifici de l’economia europea que ens ajudarà a sortir de la crisi.
2.1.2 Política financera
La crisi ha posat de manifest les deficiències estructurals i debilitats del sistema financer.
Des de la perspectiva europea i internacional es constaten uns desequilibris greus que deriven en elevats costos de finançament i incerteses per a diverses economies, com l’espanyola.
Des de la perspectiva interna, en el breu període de dos anys, pràcticament s’ha encarit fortament el deute públic i privat i s’ha transformat el sistema financer: s’ha liquidat el teixit de caixes d’estalvi i tot el sistema financer ha quedat sotmès a una forta reestructuració limitant els fluxos de crèdit destinats a famílies, pimes i autònoms.
Aquest procés ha estat particularment difícil a Catalunya.
Per restablir el crèdit cap a l’activitat productiva CIU planteja:
−  En l’àmbit europeu, CIU reiterarà el compromís amb l’euro i amb l’estabilitat financera de la Unió Monetària,
a la vegada que exigirem més celeritat a les institucions comunitàries per cobrir els buits de reglamentació i supervisió dels mercats financers.
−  CiU vetllarà per la transparència del sistema financer i pel rigor de l’actuació dels òrgans reguladors per garantir la solvència de les entitats financeres i el funcionament eficient del propi sistema.
Cal evitar que mai més pugui repetir-se la confusió, manca de transparència i lentitud de resposta de l’òrgan regulador que s’ha produït en la passada legislatura i que ha derivat en un greu afebliment del sistema financer.
−  En el mercat intern, exigirem la màxima transparència en els balanços de les entitats de crèdit i promourem la seva capitalització.
−  Vetllarem per preservar a Catalunya els centres de decisió de les entitats financeres que donen continuïtat a les caixes catalanes, ja que són uns instruments rellevants per finançar l’activitat productiva de les pimes catalanes.
−  L’atorgament d’ajuts públics a les entitats financeres anirà acompanyat de condicionants en l’atorgament de crèdit a les pimes.
−  Mentre duri el període de reestructuració de les entitats financeres, cal que des de les administracions públiques s’instrumentin vies alternatives de finançament.
−  L’ICO ha de ser reestructurat per tal de disposar d’una estructura que li permeti donar resposta eficaç al teixit de petites i mitjanes empreses.
−  La diversitat d’organismes de finançament de l’Estat també ha de ser reestructurada per donar resposta a les necessitats de les empreses i el creixement de la economia.
−  La dispersa oferta de préstecs ICO s’ha de racionalitzar, cal reforçar les línies de circulant i mantenir una continuada avaluació, transparent, sobre l’efectivitat d’utilització de cadascuna de les línies de crèdit de les que disposi.
−  Les entitats financeres participades pel FROB instrumentalitzaran crèdit i aval públic cap a les pimes, mitjançant l’establiment de convenis amb l’ICO i els altres instituts públics de crèdit, la qual cosa revertirà en més eficiència per l’ICO i més finançament per a les pimes.
−  Farem urgent l’obertura de noves vies alternatives de finançament a pimes i autònoms amb projectes de creixement.
Regularem incentius fiscals semblants als atorgats a les empreses de capital risc per als inversors de proximitat o bussines angels.
−  En l’àmbit del capital risc, suprimirem l’actual topall del 58% dels fons patrimonials que les empreses de capital risc poden invertir en préstecs participatius a les pimes.
−  Estimularem fiscalment el finançament de les Pimes a través de mercats secundaris, com el Mercat Alternatiu Borsari.
−  La reinversió de beneficis és una altra via d’autofinançament, per la qual cosa proposarem un increment de les deduccions fiscals per reinversió des del vigent 12% al 18%.
−  Promourem els estímuls fiscals destinats a facilitar la capitalització de les empreses per part dels seus accionistes, sigui a través d’aportacions o de reinversió
−  Potenciarem les Societats de Garantia Recíproca (SGR) per facilitar aval a petites i mitjanes empreses amb projectes viables, però sense prou garanties per a l’atorgament de crèdit per part de les entitats financeres, o també per avalar l’emissió d’obligacions que les empreses facin en el mercat de capitals.
−  CiU donarà suport a la posta en marxa d’una figura tributària que abasti el conjunt dels països que participen a l’OMC que gravi les transaccions financeres.
2.1.3 Reformes estructurals
Per avançar cap a un nou model d’economia productiva més dinàmica i competitiva cal fer les reformes estructurals que no s’han fet en els anys de bonança econòmica.
Les principals són:
−  Reforma laboral, per dinamitzar el mercat laboral, reduir l’atur, vincular millor els augments salarials a la millora de la productivitat i avançar cap a la flexiseguretat, tal com ha proposat reiteradament la Unió Europea
−  Reforma i aprimament de l’administració central, per simplificar, racionalitzar i fer més eficient el funcionament de l’administració central.
Tota la despesa de l’administració central ha de poder ser avaluada en termes de cost-efectivitat.
−  L’agilitació de la justícia, eterna assignatura pendent, per apropar-la al funcionament de la societat.
−  L’aprofundiment en la liberalització de l’economia, especialment en els sectors de les telecomunicacions, l’energia, el transport i la prestació de serveis.
Una política energètica que garanteixi una menor dependència, i una energia mes barata i més neta.
−  L’enfortiment dels mecanismes de defensa de la competència, tot respectant les competències dels òrgans reguladors de caràcter sectorial i les de les comunitats autònomes.
−  El compliment efectiu de la Llei de mesures contra la morositat, tant per part del sector públic com del sector privat.
A aquests efectes, caldrà posar en marxa les corresponents mesures sancionadores pel cas d’incompliment de terminis.
−  El reforçament dels organismes reguladors que vetllen per la transparència i bon funcionament dels mercats.
2.1.4 Polítiques econòmiques a favor de les pimes
Les PIMES tenen unes necessitats diferents de les que presenten les grans empreses.
CIU es compromet amb les pimes a adequar un marc legislatiu i administratiu pensant en les pimes, pensant en simplificar.
Mesures de caràcter fiscal
−  Millorar la neutralitat de la tributació dels rendiments de les activitats econòmiques, reduint les discriminacions existents per raó de tipologia d’entitats jurídiques, ja sigui persona física en el cas d’empresari individual, o bé una societat.
−  Revisar el sistema de mòduls per adequar-lo a l’actual situació econòmica i per reforçar la seva utilització en els casos d’inici d’activitat.
−  Millorar el règim especial de tributació per a les empreses de reduïda dimensió a l’Impost sobre Societats.
De manera concreta:
  Aplicar un tipus impositiu del 15% a les microempreses amb un màxim de 5 treballadors i 2 milions d’euros de facturació.
  Incorporar les definicions comunitàries de petita empresa al règim d’estimació de tributació de les empreses de reduïda dimensió.
Promourem la seva aplicació a les empreses que facturin menys de 12 milions d’euros, enlloc dels 10 milions actuals.
  Afavorir la reinversió, aplicant un tipus reduït per als beneficis no distribuïts per les empreses que es destinin a inversió.
−  Impulsar un nou sistema de càlcul de les retencions dels administradors i membres del Consell d’Administració de les petites i mitjanes empreses.
Mesures de caràcter laboral per a les PIME
Les PIME, les microempreses i els autònoms seran els primers en crear ocupació.
Estimulem-ho.
−  Convergència i Unió plantejarà, en el marc del diàleg social, la regulació d’un marc laboral adaptat a les necessitats reals de les microempreses, de manera especial en allò que fa referència a la concreció de la jornada laboral i a la mobilitat funcional.
−  Impulsar el ràpid desenvolupament de l’Estatut del Treballador Autònom.
−  Prosseguir amb els programes de Foment de l’Ocupació indefinida, bonificar en un 100% les cotitzacions socials, en el cas de la contractació d’un primer treballador assalariat.
−  Impulsar, de manera notable, la formació contínua en les petites empreses.
Mesures per afavorir el finançament de les petites i mitjanes empreses
−  Potenciarem l’ICO com a entitat estatal encarregada de col·laborar amb les entitats financeres per a la concessió de línies específiques de crèdit oficial, en condicions preferencials, per a les PIMES.
−  Estendrem la utilització del préstec participatiu, com a instrument que permet aportar recursos a llarg termini a les empreses, sense interferir en la seva gestió i aplicant uns tipus d’interès vinculats a l’evolució de l’empresa sense exigència de garanties addicionals.
−  Incentivarem fiscalment l’accés de les PIMES al MAB (Mercat Alternatiu Borsari) com a via per a captar recursos propis per a finançar el seu creixement.
−  Promourem com a instruments financers tant els avals a través de les Societats de Garanties recíproques com la titularització de préstecs per a PIMES per incrementar el nombre d’ajuts per a les petites i mitjanes empreses.
−  Cal incrementar el nombre d’ajuts i subvencions que incorporen la possibilitat de concessió d’acomptes amb què les microempreses podran destinar part dels recursos previstos en l’ajut o la subvenció, a impulsar el projecte.
−  Impulsarem la revisió de la Llei reguladora dels plans de pensions i dels fons d’inversió per tal de permetre que una part dels recursos que gestionen puguin invertir-se en projectes de capital risc.
−  Continuarem lluitant contra la morositat en les operacions comercials que afecten molt negativament sobre el finançament de la petita i mitjana empresa.
Mesures per a la innovació i desenvolupament tecnològic
−  Promourem, conjuntament amb les Comunitats Autònomes, plans específics de col·laboració entre centres tecnològics i empreses, especialment Pimes.
−  S’establirà, en els programes marc de innovació i recerca de l’Estat, una quota mínima de participació de les PIMES i microempresa.
−  Es prioritzaran els programes que incentivin la utilització del comerç electrònic a les Pimes i microempreses.
−  S’impulsarà la creació de xarxes telemàtiques per part de PIMES i microempreses
i s’establiran línies específiques de crèdit oficial, gestionades per l’ICO, per al finançament de projectes d’innovació i desenvolupament tecnològic efectuats per PIMES.
−  Establirem un pla específic per a Pimes en el marc de les polítiques de compra pública e innovadora.
−  Potenciarem programes per internacionalització tecnològica de Pimes.
Mesures de caràcter administratiu
−  Cada modificació normativa que plantegi el Govern haurà d’haver estat analitzada amb caràcter previ per tal de veure’n l’impacte que pot tenir sobre les petites i mitjanes empreses.
−  Donarem prioritat en el desplegament de l’administració virtual a la tramitació i informació empresarial per Internet, en col·laboració amb Comunitats Autònomes i corporacions locals, per tal de simplificar els tràmits i poder presentar documentació a les Administracions mitjançant Internet.
−  Promourem una major participació de les PIMES en els mercats públics, mitjançant el fraccionament de les ofertes públiques i la potenciació d’associacions de PIME per tal de participar a concursos o licitacions, tal com s’està defensant des de la UE.
−  Establirem compensacions per les despeses administratives derivades del compliment de les obligacions de gestió i retenció tributària.
−  Insistirem en la creació de figures societàries amb limitació de responsabilitat per l’emprenedor individual.
−  Garantirem que la classificació empresarial atorgada per la Generalitat de Catalunya tingui eficàcia en el conjunt del territori de l’Estat, a través de les vies més adients.
2.1.5 Més política industrial: internacionalització i innovació Nova política industrial
−  Proposarem la creació d’un Ministeri de l’Empresa (o Ministeri per a la Competitivitat), amb plenes competències i amb caràcter transversal, especialment pel que fa a la innovació, la competitivitat, la productivitat i la internacionalització.
Només des d’aquesta perspectiva creiem que les polítiques destinades a la indústria i als sectors productius poden donar resposta als reptes que afronten el conjunt de sectors econòmics.
−  Promourem la superació de la tradicional distinció entre sectors emergents i sectors madurs, ja que des de la perspectiva de Convergència i Unió cal centrar les polítiques públiques de foment de la indústria en les capacitats i en les estratègies industrials.
−  L’eix conductor i dinamitzador de la política industrial serà la innovació, amb caràcter transversal, per tots els sectors com ara automoció, tèxtil, farmacèutic, sanitari, químic, agroalimentari, TIC i tecnologies del coneixement, biotecnologia, aerospacial, energètic, entre d’altres. (veure apartat sobre Innovació, Recerca i Desenvolupament).
−  De les polítiques sectorials pels propers 4 anys destacaran les destinades a impulsar el vehicle elèctric, amb especial atenció a Barcelona com a capital de la moto elèctrica,
i les destinades a potenciar les tecnologies i aplicacions del mòbil com a clúster, aprofitant l’esdeveniment de Barcelona Capital mundial del mòbil fins al 2018.
Guanyar en competitivitat i productivitat
−  Impulsarem la racionalització dels diferents organismes de l’Administració de l’Estat de suport al creixement i competitivitat de la indústria i l’activitat econòmica (ICEX, CDTI, ENISA, COFIDES, INVEST IN SPAIN, etc.), promovent una major integració de les seves actuacions i evitant la duplicació d’esforços amb línies desenvolupades per altres organismes.
−  Posarem en marxa instruments que facilitin els processos de creixement, concentració, fusió i d’aliances entre empreses, per tal de guanyar en competitivitat i dimensió, especialment per a les petites i mitjanes empreses.
−  Establirem mecanismes d’avaluació de la gestió dels recursos públics destinats al foment de la competitivitat, evitant l’existència de romanents i establint mecanismes de flexibilitat que permetin derivar-los a altres línies d’actuació.
−  Estimularem els models de participació i finançament públic-privat per l’assessorament de petites i mitjanes empreses, generant programes de proximitat i qualitat en matèries com la internacionalització, el finançament, model de negoci, etc.
Internacionalització: la indústria catalana al món, factor d’èxit
−  Impulsarem l’intercanvi més dinàmic d’informació entre l’ICEX, les entitats de suport a la internacionalització de les Comunitats Autònomes i el sector privat, per tal de cooperar en una línia d’actuació estratègica per a la internacionalització.
−  Reclamarem que el CESCE sigui un organisme competitiu i eficient al servei del creixement i de la internacionalització de les nostres empreses, com a instrument en assegurances a l’exportació, especialment en els mercats amb risc.
−  Impulsarem, en col·laboració amb les Comunitats Autònomes, aquelles actuacions que possibilitin la creació d’aliances estratègiques entre les empreses de cada sector, amb l’objectiu de dotar-les de més competitivitat.
−  Proposarem accions específiques orientades a l’exportació regular, establint programes d’iniciació a la internacionalització i formació per tal d’augmentar el nombre de pimes exportadores.
−  Promourem la vinculació entre innovació i internacionalització a través de consorcis i programes.
−  Diversificarem l’exportació i la internacionalització cap a països extracomunitaris i en particular cap els països emergents d’Asia i Sudamèrica.
−  Treballarem per tal d’agilitar les devolucions de l’Impost sobre el Valor Afegit a les empreses exportadores.
−  Reclamarem l’agilitació del sistema de concessió de visats relacionats amb l’activitat econòmica d’internacionalització, establint els corresponents protocols consulars.
La Generalitat, administració en matèria d’indústria
La Generalitat de Catalunya ostenta la competència exclusiva en matèria d’Indústria, llevat de la planificació, que és matèria compartida amb l’Estat.
Per això, reclamarem la transferència de l’Estat a la Generalitat en les següents matèries:
− L’ordenació  dels  sectors  i dels  processos  industrials.
−  La seguretat de les activitats, de les instal·lacions, dels equips, dels processos i dels productes industrials.
−  La regulació de les activitats industrials que puguin produir impacte en la seguretat o la salut de les persones.
−  La competència exclusiva en matèria de propietat industrial, abastant les capacitats d’autorització, d’inscripció en els registres i de vigilància del compliment dels requisits en el marc de la normativa general i comunitària.
− Les competències d’execució en matèria de metrologia.
2.1.6 Impulsar el sector terciari: el comerç, el turisme i els serveis a les persones
Comerç
−  Defensarem el model comercial català, impedint la ingerència estatal que pretengui limitar les competències de la Generalitat pel que fa a la regulació del comerç i els serveis.
Convergència i Unió lluitarà contra qualsevol intent d’homogeneïtzació normativa que, sota la forma de legislació estatal bàsica, qüestioni els aspectes essencials de l’ordenació comercial catalana.
−  Dotarem els eixos comercials urbans del marc jurídic necessari per a la implementació de les àrees de promoció econòmica urbana, seguint els models internacionals dels BID (Business improvement district), com a associacions privades voluntàries, col·laboradores amb l’administració per a la promoció de carrers i places, amb concentració de comerç i serveis.
Aquest marc jurídic haurà d’impulsar-se d’acord amb les Comunitats Autònomes i les entitats municipalistes.
−  Estudiarem el trasllat dels festius intersetmanals d’àmbit estatal al dilluns immediatament anterior, amb les úniques excepcions de les festes de Nadal, Cap d’Any i Reis.
−  Promourem l’establiment d’un compte estalvi comerç desgravable a l’IRPF que permeti destinar l’estalvi personal cap a noves inversions generadores d’ocupació o de renovació d’equipaments.
−  Modificarem la regulació estatal de la venda no sedentària per tal d’equiparar les garanties de continuïtat dels comerciants dels mercats de marxants a les dels comerciants del comerç sedentari, establint que les autoritzacions s’entenen atorgades per temps il·limitat i restant condicionades al compliment continu dels requisits establerts per la normativa autonòmica o local d’aplicació.
−  Reforçarem els instruments que facilitin la lluita contra les vendes il·legals i el control duaner per tal de detectar i immobilitzar còpies il·legals, productes falsificats o productes que per la seva naturalesa i característiques poden comportar riscos per a la salut.
Turisme
−  Reclamarem la participació majoritària i determinant de les institucions catalanes en la gestió de l’aeroport de Barcelona
i la gestió per part de la Generalitat dels ports de Barcelona Tarragona, garantint que estiguin al servei del desenvolupament econòmic del país i no supeditats a decisions estatals.
D’una manera essencial, el poder de decisió sobre l’aeroport de Barcelona ha d’impulsar la seva conversió en un hub del sud d’Europa i la connectivitat intercontinental.
−  Exigirem la transferència a la Generalitat dels paradors de turisme, actualment de titularitat estatal, i juntament amb els establiments ubicats en monuments culturals, històrics, religiosos o d’especial rellevància paisatgística, s’integraran en la marca Paradors de Catalunya.
−  Estimularem la modernització del sector mitjançant nous incentius temporals a la reinversió
i l’increment de les ajudes financeres directes i mantingudes en el temps, per tal d’incrementar la qualitat i la diversificació de les activitats turístiques.
−  Defensarem l’aplicació d’una fiscalitat més favorable a la prestació de serveis del sector turístic, amb una rebaixa temporal de l’IVA del 4% aplicable a 2012,
i ens oposarem a l’establiment de noves figures impositives estatals que tinguin per objecte principal gravar l’activitat turística.
−  Requerirem la participació financera de l’Estat per col·laborar en els programes de les Comunitats Autònomes que impulsen les destinacions turístiques de costa; el suport als ajuntaments en les actuacions d’esponjament i millora de l’entorn urbà en que es desenvolupen activitats turístiques o la intensificació de les actuacions per a la captació de turisme sènior, entre d’altres.
−  Promourem la potenciació de les marques turístiques en funció dels mercats geogràfics de destí, permetent una més efectiva coordinació en la seva promoció.
−  Impulsarem la “intel·ligència de mercats”, en cooperació i col·laboració de les Comunitats Autònomes per definir els criteris, i el seu trasllat a les empreses per facilitar la innovació, la definició d’estratègies i la orientació de les inversions, facilitant estadístiques reals i amb credibilitat.
Serveis a les persones
A la nostra societat han sorgit noves necessitats associades a les transformacions de les darreres dècades, com ara la cura dels fills, el suport escolar, l’atenció a les persones grans i les persones en situació de dependència, la millora de la formació, les reparacions a la llar, etc.
És el que s’anomena a Europa com a Serveis de la Persona.
Convergència i Unió ens proposem la regularització i l’impuls d’aquests serveis, per la importància que tenen en la generació de llocs de treball i en la satisfacció de les necessitats de moltes persones i famílies.
En aquest sentit:
−  Regularem un xec de pagament per aquests serveis, que suposarà un sistema integrat de cotització social bonificada i retencions per IRPF liquidable conjuntament, amb lo qual tant els drets del treballador com el ingressos de la Hisenda Pública guanyaran.
−  Impulsarem beneficis fiscals per a les empreses que facilitin als seus treballadors i familiars la prestació de serveis personals.
−  Articularem mesures per regularitzar l’ocupació informal o irregular en el sector dels serveis d’atenció a les persones.
−  Promourem, de forma concertada amb les Comunitats Autònomes, un desenvolupament de la Llei de Dependència orientat a la creació d’ocupació, primant la prestació de serveis enfront les ajudes informals, sense detriment de les polítiques de suport a les famílies amb persones dependents a càrrec.
2.1.7 Agricultura, ramaderia i pesca sostenible i competitiva
La política agrària és competència de Catalunya i de la Unió Europea.
A l’Estat li correspon defensar amb decisió les posicions de les Comunitats Autònomes a Europa respecte la Política Agrària Comuna,
sense deixar d’insistir en el fet que Catalunya ha de tenir capacitat d’interlocució directa davant les institucions europees per poder defensar correctament els nostres interessos.
−  Defensarem que la futura Política Agrària Comuna 2014-2020 sigui al més adequada possible a les característiques productives del món agrari i rural català donant cabuda a les singularitats de la realitat mediterrània en el marc regulador comunitari.
Alguns aspectes en els quals Catalunya té una sensibilitat específica:
El nou sistema d’ajuts directes s’hauria de calcular d’una manera clara i actualitzada, a més d’incloure les explotacions ramaderes sense base territorial, atès que els seus titulars han de tenir la consideració d’agricultors actius i poder gaudir d’aquest pagament.
Reconeixement de la ramaderia intensiva, no tan sols pel paper mediambiental i d’equilibri territorial, sinó en relació a la contribució que aquesta ramaderia té en la suficiència alimentaria i en el subministrament d’aliments de qualitat, sans i innocus i a uns costos adequats.
Rebutjarem l’increment per part de la UE d’alguns requeriments en benestar animal que no estiguin suficientment avalats científicament, i que suposen un increment en els costos de producció.
Manteniment del règim de quotes lleteres, atès que així es limita l’entrada de llet d’altres Estats membres a uns preus molt baixos.
Les estratègies de desenvolupament rural, han de mantenir com a eix vertebrador l’activitat del sector agrari i han d’anar dirigides a millorar-ne la seva competitivitat i innovació.
A Catalunya, com a primer clúster agroalimentari Europeu li convé que la PAC tingui molt present aquest sector en les seves polítiques.
Cal que la PAC contempli mesures d’internacionalització i impuls de projectes col·laboratius entre empreses de diferents estats membres.
Cal posar a l’abast de les pimes instruments que permetin la seva sortida als mercats internacionals, com a factor rellevant per consolidar o incrementar la seva dimensió i la continuïtat dels llocs de treball.
−  Regionalitzar la PAC, aconseguint d’aquesta manera capacitat de decisió en determinats aspectes (definició de zones de muntanya i zones desafavorides, implementació de la convergència de drets, etc.) i incrementant l’autonomia en la gestió, amb l’objectiu de poder adaptar determinades decisions als nostres sistemes productius i de ser més àgils en la gestió.
A més, un cop regionalitzats els fons Catalunya ha de tenir plena capacitat de gestió d’aquests.
−  Demanarem la territorialització dels ajuts i subvencions que provenen de la Unió Europea i de l’Estat, transferint la dotació no finalista amb caràcter immediat a les Comunitats Autònomes.
−  Reclamarem formar part del Fons Espanyol de Garantia Agrària (FEGA), organisme de coordinació i control dels ajuts comunitaris que depèn del Ministeri sense participació, actualment, de les Comunitat Autònomes.
−  Exigirem, per garantir la seguretat alimentària, que qualsevol producte agroalimentari que s’importi a Catalunya compleixi les mateixes exigències i requisits de seguretat alimentària, mediambientals, de benestar animal, sanitaris, de salut pública i de normatives laborals, que els produïts a la Unió Europea.
En aquest sentit, reforçarem els sistemes d’inspecció i control.
−  Propiciarem un marc de relacions més estables entre productors, transformadors i distribuïdors.
En aquest sentit, les relacions contractuals temporalment dilatades poden ser un instrument eficient o bé l’establiment de manera obligatòria d’un contracte en les operacions de compravenda de determinats productes com fruites, verdures i oli que permeti als agricultors cobrar en els terminis establerts entre les parts.
−  Demanarem adaptar les normes de la competència a les necessitats del sector agrari, tenint en compte la seva especificitat i amb l’objectiu d’aconseguir una aplicació eficaç del “dret de la competència” que permeti evitar els actuals desequilibris, així com la transferència excessiva de despeses i riscos cap els subministradors.
−  Reforçarem les Comunitats Autònomes en el foment de les organitzacions de productors del diferents sector agraris, amb l’objectiu de concentrar l’oferta i contribuir d’aquesta manera a un millor equilibri de poder a la cadena alimentària.
També donarem suport a les interprofessionals com a eines essencials de col·laboració entre totes les parts de la cadena alimentària.
−  Exigirem mesures per reduir els costos de producció com ara l’establiment d’una energia elèctrica agrària de preu reduït per al regadiu, el foment del gasoli professional agrari o bé el reforç de les assegurances ampliant les actuals cobertures per donar resposta a contingències econòmiques, entre d’altres.
−  Treballarem per la connectivitat total del món rural millorant les infraestructures físiques, socials i ambientals.
−  Garantirem i facilitarem l’accés a crèdits de l’Institut de Crèdit Oficial (ICO) per al sector agroalimentari.
−  Vetllarem per la instal·lació de calefacció a base de biomassa forestal en edificis públics d’obra nova o rehabilitats (escoles, presons, hospitals, universitats, etc.).
−  La Generalitat ha de tenir més participació directa en la gestió de la conca catalana de l’Ebre que exerceix la Confederació Hidrogràfica de l’Ebre.
−  Adoptarem una posició comuna en relació a l’establiment d’un règim diferenciat per a la pesca litoral Mediterrània en la futura Política Pesquera Comuna.
−  Prestarem una atenció especial a la flota artesanal, tot propiciant-ne la modernització i vertebració.
−  Reclamarem al Govern de l’Estat el traspàs de les competències de l’autoritat marítima llevat de les exclusives de l’Estat en matèria de defensa.
2.1.8 Infraestructures eficients per a la competitivitat del país
−  Catalunya necessita dotar-se d’unes infraestructures adequades per tal de fer possible la reactivació i la internacionalització de la seva economia.
−  La complementarietat entre els diferents modes de transport, afavorint la intermodalitat i els serveis de transport combinat, serà un objectiu cabdal que centrarà els nostres esforços els propers anys.
−  En un context com l’actual en el qual s’han de prioritzar els recursos, les inversions estatals en infraestructures s’han de centrar en aquelles que són més eficients, tant des de la seva viabilitat d’explotació com de l’impacte que generen en l’economia.
Promourem la implementació d’un debat públic previ a la presa de decisions entorn de les grans infraestructures.
−  Davant de l’escassetat de recursos, s’han de buscar noves fórmules de finançament público-privades, així com basar-se en el principi de que qui usa paga, amb l’excepció dels serveis mínims de caràcter universal.
Un model ferroviari propi
Potenciarem les infraestructures ferroviàries com a mitjà de transport públic col·lectiu i de transport de mercaderies, en benefici de la sostenibilitat i de l’equilibri territorial.
Per tal d’avançar en un model ferroviari propi, reclamarem la transferència i el traspàs de la xarxa ferroviària que en aquests moments és de titularitat estatal.
En aquest sentit:
−  Negociarem la transferència de la titularitat de les infraestructures ferroviàries interiors de Catalunya (vies, catenàries, estacions, àrees destinades al control i manteniment de la xarxa i xarxa d’abastament d’energia), que inclouen la Barcelona-Manresa-Lleida; Barcelona-Puigcerdà; Barcelona-Maçanet de la Selva (línia Maresme); Barcelona-Vilanova i la Geltrú-Sant Vicenç de Calders-Roda-Valls-Plana de Picamoixons; Barcelona-Aeroport del Prat; Castellbisbal-Sants; Tortosa-L’Aldea.
−  Demanarem que es concreti el traspàs a la Generalitat de la xarxa ferroviària d’interès general de l’Estat (Línia alta velocitat; Castelló-L’Aldea-Camp de Tarragona; Saragossa-Lleida-Reus-Port de Tarragona; Tarragona-Sant Vicenç de Calders-Vilafranca-El Papiol-Mollet-Girona-Portbou; Reus-Casp; Castellbisbal-Port de Barcelona (mercaderies)) que no hagin estat traspassades en virtut de l’Estatut.
Aquest traspàs es realitzarà per via de l’article 150.2 de la CE
El Corredor Ferroviari Mediterrani
−  Treballarem decididament per l’execució del corredor mediterrani, des d’Algesires fins la frontera francesa, passant per Màlaga, Almeria, Cartagena, València, Castelló, Tarragona, Barcelona i Girona..
−  Així, exigirem la redacció i l’execució prioritària dels projectes que formin part del corredor mediterrani, i especialment de:
La connexió del Port de Tarragona amb amplada internacional fins a Castellbisbal.
Els accessos ferroviaris i viaris al Port de Barcelona.
Rodalies i Regionals
−  Negociarem la modificació de la Llei del Sector Ferroviari i la de la Llei d’Ordenació dels Transports Terrestres perquè la Generalitat pugui gestionar completament el Pla de Rodalies i escollir els operadors ferroviaris dels serveis de Rodalies i Regionals de Catalunya
−  Exigirem la gestió del Pla de Rodalies 2008-2015 firmat entre l’Estat i la Generalitat per a la millora de la xarxa ferroviària a Catalunya, que preveu una inversió de 4.000 M€ en rodalies per part del Ministeri de Foment.
−  Exigirem que anualment s’incloguin en els Pressupostos de l’Estat els suficients recursos econòmics per incrementar la capacitat, la freqüència i la puntualitat dels trens de rodalies.
−  Negociarem un Pla de millora de Regionals, gestionat per la Generalitat i dotat econòmicament de manera suficient per l’Estat en la proporció que pertoca a la xarxa en el nostre territori nacional. Móra – Falset -Reus, Lleida – Mollerussa – Tàrrega – Cervera -Manresa -Barcelona, Barcelona – Vic – Ripoll -Puigcerdà, Barcelona -Portbou, Lleida -Les Borges Blanques – Valls -Barcelona, Tortosa – Tarragona -Barcelona.
Un sistema català de ports i aeroports
Com qualsevol país que vol ser competitiu, Catalunya requereix tenir un sistema propi de ports i aeroports, tant pel què fa a poder realitzar les inversions que es requereixen, però sobretot de cara a la seva gestió, ja que així les decisions es prenen exclusivament en benefici del territori on s’ubica la infraestructura, a diferència del que succeeix actualment.
La construcció d’un sistema aeroportuari català
−  La Generalitat i les institucions catalanes han de tenir una participació majoritària i determinant en l’organisme de control de la societat concessionària de l’aeroport del Prat.
−  Els aeroports de Girona, Reus i Sabadell cal que deixin de tenir la consideració d’aeroports d’interès general, siguin desclassificats i es procedeixi a fer efectiu el seu traspàs a la Generalitat de Catalunya amb el corresponent acord sobre les inversions futures.
−  Des de la preservació d’una gestió individualitzada per a cadascuna de les infraestructures, cal treballar intensament per la creació d’una marca aeroportuària pròpia, promocionar-la en l’àmbit internacional i utilitzar-la per impulsar un nou desenvolupament de la nostra economia i la projecció exterior del nostre país.
El front portuari català
−  Desenvolupar les autopistes del mar o short sea shipping com alternativa al transport per carretera.
−  Demanarem la competència exclusiva en la gestió dels ports de Tarragona i Barcelona per incrementar-ne la coordinació, la competitivitat i la realització d’inversions.
−  Reclamarem les obres de millora necessàries per tal que els ports de Barcelona i de Tarragona esdevinguin i es mantinguin com a infraestructures modernes i competitives.
−  Farem realitat les ampliacions de les Zones d’Actuació Logística de Barcelona i Tarragona.
−  Convertirem el Port de Palamós en punt fronterer de Schengen, per fer possible que vaixells de tercers països puguin amarrar directament a Palamós sense haver de passar prèviament per Barcelona.
Xarxa viària
−  Reclamarem encomanar la gestió a la Generalitat de Catalunya de les carreteres incloses a la RIGE (Red de Interés General del Estado) per fer front a la reiterada manca d’execució de les actuacions.
−  Exigirem un pla de xoc per a la supressió de tots els punts negres existents a les carreteres de l’Estat a Catalunya.
−  Reclamarem un pla de renovació de la senyalització de les carreteres de l’estat a Catalunya, molt més entenedor per als conductors i que respecti la nostra identitat cultural i lingüística.
Gestió de la mobilitat
−  Promourem la formació d’un criteri únic respecte els peatges d’autopistes de titularitat de l’Estat, de manera que s’homogeneïtzin les subvencions específiques atenent a la seva utilització per part de Vehicles amb Alta Ocupació (VAO), vehicles amb baixes emissions contaminants i vehicles amb reiteració de freqüències de pas.
−  La dotació, per part de l’estat, d’un Fons de rescat selectiu de peatges a Catalunya, atesa l’enorme desproporció entre el nombre de quilòmetres d’autopistes de peatge a Catalunya respecte les existents a l’Estat.
−  L’impuls a l’aplicació del sistema de l’Eurovinyeta, taxa recomanada per la Unió Europea que ja està en ús a diversos estats, que es regeix pels principis de “qui usa, paga” i “qui contamina, paga”.
Aquesta taxa ha de servir pel manteniment de les infraestructures, per polítiques mediambientals i també per impulsar polítiques en favor el sector del transport, la qual no ha de comportar un increment de la fiscalitat sobre aquest sector.
Compliment dels compromisos de l’Estat aturats a causa de la crisi
−  Exigirem la immediata represa de les obres que l’Estat espanyol ha aturat a Catalunya en els darrers anys i de les obres compromeses per l’Administració Central, i especialment:
El Quart Cinturó
La connexió entre l’A2 i la B-30
El desdoblament de diversos trams de l’A2 a les comarques de Girona.
L’A-27 entre Tarragona i Montblanc i connexió amb Lleida.
Les variants de la N-420
L’A14 entre Lleida i la Val d’Aran amb la reforma urgent del tram entre el Túnel i Viella.
L’Eix Pirinenc.
Pel que fa al desdoblament de la N-340 (autovia A-7) caldrà:  Finalitzar les variants de Vallirana i de l’Aldea.
 Resoldre la resta de trams, utilitzant, si cal, l’autopista de peatge tot establint la gratuïtat dels residents d’on encara no s’hagi construït l’autovia A-7.
El soterrament de les línies de ferrocarrils convencionals en els municipis de Montcada i Reixac, Sant Feliu de Llobregat, Girona i L’Hospitalet de Llobregat, així com per la façana marítima de Tarragona.
L’accés ferroviari a la T-1 de l’aeroport del Prat, i la connexió ferroviària entre Vandellòs i Tarragona, incloses les estacions de Cambrils, Vila-seca i l’Estació central de Reus – Tarragona.
Impuls a la logística
−  Definirem una xarxa de zones logístiques i terminals ferroviàries en el traçat del corredor mediterrani, impulsant prioritàriament les del Penedès, Zona Franca, La Llagosta i Vilamalla-El Far, la gestió de les quals haurà de ser compartida entre l’Estat i la Generalitat.
−  Negociarem el traspàs a Catalunya del Consorci de la Zona Franca (CZF).
Transport públic col·lectiu
−  Impulsarem la redacció d’una Llei de Finançament del Transport Públic destinada a garantir unes tarifes equitatives en el sistema.
−  Continuarem impulsant un increment de la inversió en el transport públic i la participació de l’Estat en el seu finançament.
−  Al llarg de la propera legislatura, reclamarem les mesures que facin possible la universalització de les adaptacions a persones amb mobilitat reduïda a tota la xarxa pública de transport.
−  Facilitarem l’ús gratuït dels aparcaments pels usuaris del transport públic.
−  Prioritzarem la construcció d’un carril Bus VAO a l’autopista B-23 d’accés a Barcelona des de Sant Feliu de Llobregat.
Serveis Postals
Impulsarem una política postal basada en:
−  Flexibilitzar el model empresarial de Correus, millorant la gestió de l’empresa pública per fer-la sostenible a llarg termini.
−  Desenvolupar la Llei Postal per permetre la configuració d’un sector postal potent, buscant més equilibri entre el sector públic i el privat.
−  Activar polítiques postals innovadores, basades en la innovació tecnològica i la competitivitat, la inversió productiva i la qualificació professional.
Desenvolupament de les competències previstes a l’Estatut
−  Amb l’objectiu que les inversions de l’Estat en infraestructures a Catalunya s’equiparin al pes del PIB català sobre el total de l’Estat, promourem la creació d’una Comissió de Seguiment i Control de la Inversió Pública, que vetlli per la correcta execució dels projectes d’inversió,
així com la incorporació en els Pressupostos Generals de l’Estat d’una memòria econòmica anual d’execució de les inversions.
−  Demanar allargar el període d’aplicació de la disposició addicional tercera de l’Estatut de 7 a 10 anys, per compensar la baixa inversió de l’Estat a Catalunya des de que s’ha aprovat l’Estatut.
−  Reclamarem l’execució del 100% de les obres que es pressupostin anualment en els Pressupostos Generals de l’Estat, o bé la transferència anual dels recursos no gastats a la Generalitat de Catalunya.
−  Exigirem el reconeixement de la Generalitat com Administració única en matèria d’infraestructures, a través de la possibilitat d’execució de l’obra pública a Catalunya i la realització de les declaracions d’impacte ambiental.
La Junta d’Obres Públiques de Catalunya, a través d’un consorci amb majoria determinant per part de la Generalitat, serà que redacti i executi les infraestructures del Pla Catalunya, tant de la Generalitat com de les inversions de l’Estat a Catalunya.
−  Reclamarem la participació de la Generalitat a Puertos del Estado, AENA, RENFE, ADIF i altres organismes estatals d’àmbit supraautonòmic que exerceixin funcions sobre les infraestructures de transport situades a Catalunya de titularitat estatal.
2.1.9 L’energia: un sector clau
−  En el futur la política energètica ha de ser menys dependent, econòmicament més competitiva i més neta.
L’estalvi i l’eficiència energètica han de ser prioritaris.
−  Promourem l’aprovació d’un projecte de llei d’estalvi i eficiència energètica, respectuós amb les competències de la Generalitat de Catalunya, contemplant mesures i accions adreçades al sector energètic i als consumidors industrials, construcció, serveis, domèstic, transport i sector primari.
−  Defensarem la seguretat jurídica i l’estabilitat del sistema energètic, especialment en relació al règim de retribució de les energies renovables.
−  Reclamarem el compliment dels objectius europeus del “20-20-20”: reducció de les emissions de CO2 en un 20%, increment de l’ús de les energies renovables fins a un 20% de la producció total i reducció en un 20% de l’actual consum energètic gràcies a un increment de l’eficiència energètica per a l’any 2020.
−  Exigirem la realització de les proves d’estress més exigents a les centrals nuclears, condicionant el seu funcionament, d’acord amb en Consell de Seguretat Nuclear.
−  L’eliminació del dèficit tarifari l’any 2013, tot complint amb els compromisos adoptats i, també, a través de la modificació del sistema de fixació de tarifes, ha de ser prioritat de la política energètica.
−  Apostem de forma decidida pel desenvolupament de la R+D+i en l’àmbit energètic, especialment per a les tecnologies sostenibles, l’estalvi i l’eficiència energètica i la creació clústers.
−  Donarem suport al desenvolupament de xarxes elèctriques intel·ligents, necessàries per a la generació elèctrica distribuïda, i dels projectes pilot que es desenvolupin, avaluant els seus resultats.
−  Garantirem la interconnexió elèctrica i gasista amb França.
Impulsarem la construcció del gasoducte internacional entre França i la Val d’Aran.
−  Emprendrem mesures per introduir l’ús dels vehicles i motocicletes elèctrics i per fer que es pugui utilitzar com a capacitat addicional d’emmagatzematge d’electricitat.
−  Garantirem que la Generalitat de Catalunya pugui exercir les competències compartides en matèria d’energia i tingui un paper determinant i decisiu a les institucions competents de l’Estat a l’hora de prendre les decisions en matèria energètica que afectin al nostre territori.
2.1.10 El medi ambient i la lluita contra el Canvi Climàtic: una oportunitat
−  Impulsarem el sectors ambientals emergents que poden generar nova ocupació.
−  Promourem incentius fiscals, administratius i socials, per afavorir la creació d’ocupació en l’àmbit de l’economia verda.
−  Promourem polítiques que permetin l’aparició, el creixement i el correcte dimensionament de noves empreses en l’àmbit de l’economia verda i la reconversió de les existents, treballant des de les universitats i centres tecnològics, passant pel suport logístic, fins a facilitar el finançament privat intensiu en capital de vocació tecnològica i de risc.
−  Promourem la creació d’activitat i de llocs de treball en sectors de present i futur com ara la rehabilitació i gestió energètica dels edificis, la gestió del transport, l’eco-disseny, la gestió dels residus, les energies renovables, l’agricultura ecològica i de proximitat, el vehicle elèctric, la conservació d’espais naturals i del paisatge, la gestió dels boscos, l’eco-turisme, etc.
−  Impulsarem el procés d’adaptació tecnològica de les petites i mitjanes empreses, els emprenedors i els autònoms promogut per les regulacions orientades a la millora de l’eficiència energètica i l’estalvi, en l’ús de tecnologies baixes en CO2 i alhora en la identificació de noves oportunitats en el mercat, que ha de formar part d’una política industrial activa del sector públic.
−  Promourem, pel que fa a la innovació en petites i mitjanes empreses, l’ecoinnovació en productes, serveis, tecnologies i processos, que donin resposta a necessitats tant de sectors tradicionals com emergents.
−  Vetllarem per tal que, tot i complint les exigències de la Llei de Competència de la UE, les administracions públiques prioritzin la tecnologia desenvolupada a Catalunya i a l’Estat espanyol amb l’objectiu d’emprar el diner públic de manera eficient, obtenint beneficis immediats en estalvi d’emissions i preparant la nostra indústria per a la internacionalització.
2.2 Mantenir l’ocupació i crear nous llocs de treball
2.2.1 Pla de Xoc per l’ocupació.
−  Impulsarem un Pla de Xoc per a l’Ocupació amb nous incentius per a la generació d’ocupació a curt termini.
El Pla haurà de venir acompanyat de mesures financeres, a través de l’ICO, i fiscals destinades a finançar la posada en funcionament de projectes empresarials potencialment viables i creadors d'ocupació.
−  Proposarem la subvenció directa de 5.000 euros per la contractació d'un nou treballador per a empreses de menys de 250 treballadors.
− Concentrarem i augmentarem les bonificacions a les contractacions indefinides en les PIMES.
− Bonificarem amb el 100% de la cotització, la contractació del primer treballador per part d'autònoms i emprenedors.
−  Proposarem l’aplicació d'una bonificació del 100% de les cotitzacions socials als nous treballadors autònoms durant els dos primers anys.
−  Recuperarem la mesura, vigent fa dos anys, de permetre pagar la cotització social d’un nou treballador contractat amb part de la prestació per desocupació que percebria si continués a l’atur.
−  Ampliarem a tots els col·lectius la capitalització del 100% de la prestació de desocupació per a l'inici d'una activitat empresarial.
−  Regularem l’exempció de l’IRPF i societats al nou emprenedor fins que no facturi més de 30.000 €/any o durant els dos primers anys d’una nova activitat.
−  Millorarem el règim de protecció dels contractes estables a temps parcial amb l'objectiu de possibilitar una major flexibilitat en l'organització de la jornada, afavorir l'adaptabilitat de les empreses a les variacions del procés productiu, i afavorir l’adequació a les necessitats de conciliació de la vida laboral i familiar.
−  Avançarem en la configuració de les agències globals d’ocupació.
Impulsarem l’activitat dels serveis d’ocupació privats i ETTs en la contractació indefinida, complementant els serveis públics d’ocupació.
−  Promourem noves mesures de simplificació administrativa per als processos de creació d'empreses, per a la creació de figures societàries amb limitació de responsabilitat per a l'emprenedor individual, per a la contractació i per a la transmissió.
Ha de ser possible obrir un negoci o crear una empresa en 24 hores.
−  Farem possible l’extensió de les bonificacions per al manteniment de l'ocupació als treballadors majors de 55 anys.
−  Possibilitarem la creació de plans d’ocupació per a les empreses reconduint una part dels actuals recursos econòmics dels plans d’ocupació del sector públic
−  Fomentarem els nous filons d’ocupació: Serveis a les persones i economia verda
−  Reclamarem l’elaboració d’una Llei per regularitzar l’ocupació i impulsar la creació de nous llocs de treball en el sector de la prestació de Serveis a les Persones (cura de nens, suport escolar, cura de la llar, cura de persones malaltes, grans o en situació de dependència).
(Una llei coneguda a França com la Llei Borloo amb aquests objectius, va suposar la creacióregularització de prop de mig milió de llocs de treball en tres anys).
−  Impulsarem el sectors ambientals emergents que poden generar nova ocupació i promoure incentius fiscals, administratius i socials, per afavorir la creació d’ocupació en l’àmbit de l’economia verda.
2.2.2 Avançar cap a la “Flexiseguretat”: un mercat de treball més flexible i més segur
Cal endegar reformes en el mercat de treball per aconseguir major estabilitat laboral, millor formació i sistemes més eficients per a la recol·locació en cas de perdre la feina,
a la vegada, és imprescindible que les empreses tinguin també, més capacitat per adaptar les seves plantilles a la situació econòmica.
Facilitar la contractació: més flexibilitat externa
−  Recuperarem el contracte per Llançament de Nova Activitat per a les empreses de nou establiment o aquelles ja existents que ampliïn les seves activitats com a conseqüència del llançament d’una línia de producció, d’un nou producte o servei, o de l’obertura d’un nou centre de treball.
El període de llançament no podrà excedir de tres anys.
(Aquest contracte es va crear l’any 1994 i va contribuir molt positivament a la recuperació d’ocupació al 1995 i 2996).
−  Convertirem el contracte de Foment de la Contractació Indefinida en el contracte indefinit ordinari, amb una indemnització de 33 dies de salari per any de servei quan el contracte s’extingeix per causes objectives i l’acomiadament és declarat improcedent i de 20 dies quan és declarat procedent.
−  Avançarem en l’establiment d’un model d’indemnització per acomiadament per als nous contractes, com el model Austríac (en el qual el treballador disposa d'un sistema d'indemnització per acomiadament que funciona com un fons d'estalvi, que pot mantenir encara que canviï de treball i que l'Estat incentiva utilitzar com a complement a la pensió pública), que aporti als treballadors millor protecció davant de la necessitat o la voluntat de canviar de feina, i que aporti als empresaris certesa sobre el cost de la indemnització.
Significa acompanyar la mobilitat laboral de seguretat.
−  Promourem una actualització i una definició més clara de les causes d’acomiadament, per donar més seguretat i reduir les diferències interpretatives entre CC.AA.
−  Impulsarem en el marc del diàleg social amb les organitzacions sindicals i empresarials, les iniciatives que corresponguin per afavorir el teletreball per millorar en flexibilitat i en racionalització horària, i per combatre l’absentisme laboral.
−  Potenciarem el contracte per a la formació i el contracte en pràctiques com a mecanismes per combinar ocupació i formació, i per facilitar la inserció laboral de col·lectius amb especials dificultats.
−  Promourem el contracte de formació dual com a eina per facilitar l’accés dels joves al mercat de treball.
Treballar mentre s’estan acabant els estudis.
Incrementar la Seguretat: més i millors polítiques actives per facilitar la recol·locació. Reforma de la prestació per desocupació
−  Reorientarem les prestacions per desocupació cap a la reincorporació a la feina.
Vincularem les polítiques passives al seguiment efectiu de polítiques actives, formació orientada a la recol·locació i donarem contingut efectiu al “compromís d’activitat”.
L’actual protecció al lloc de treball exercit per la persona ha de transformar-se en protecció al dret i a la capacitat de la persona a tenir una nova ocupació en cas d’anar a l’atur.
Donar seguretat des de la recol·locació significa destinar més recursos a les polítiques actives per a la reincorporació i connectar-les amb les polítiques passives.
−  Donarem seguretat al treballador des de la perspectiva de la formació.
Cal reforçar la formació contínua per a tots els treballadors i especialment, per a qui treballa en sectors amb risc de perdre la feina.
Tots els treballadors haurien de tenir un banc d’hores de formació.
−  Cal lluitar contra la precarietat, especialment entre els joves i la gent que perd la feina.
Cal sancionar més la contractació fraudulenta i l’economia submergida.
−  Implantarem un sistema bonus/malus en les cotitzacions socials, en funció de l’accés a les prestacions d’atur que facin els treballadors en extingir-se les relacions laborals amb l’empresa.
Premiar les empreses amb estabilitat laboral i escassa generació de prestacions d’atur.
−  Reforçarem els sistemes públics d’ocupació des de la perspectiva de trobar feina al demandant.
Això comporta, entre d’altres mesures, garantir itineraris individuals en la recerca d’ocupació i col·laboració pública-privada per temes de deslocalització i d’atur de llarga durada.
−  Territorialitzarem els recursos destinats a polítiques passives i actives, per adaptar-les realment a les necessitats de les CCAA i afavorir la millor gestió dels recursos.
Reclamarem el traspàs de les polítiques passives a les CC.AA
i la continuïtat en el finançament de les polítiques actives per part de l’Estat.
−  Flexibilitzarem el sistema de finançament de les polítiques actives per afavorir polítiques d’ocupació innovadores a les CCAA.
−  Desenvoluparem una base de dades integrada sobre les prestacions contributives i no contributives que perceben els individus arreu de l’Estat espanyol.
−  Estudiarem la possibilitat d’incrementar o millorar la prestació d’atur per als col·lectius amb especials dificultats i per a persones desocupades amb fills a càrrec en funció de la taxa de cronificació.
−  Promourem la creació d’un nou marc regulador de solucions extrajudicials de conflictes.
Més ús de la mediació, de la conciliació i de l’arbitratge i reformulació del marc relatiu al dret de vaga.
Reforma de la Negociació Col·lectiva: Trobar alternatives als acomiadaments amb més flexibilitat interna
La millora de les possibilitats de flexibilitat interna de les empreses ha de ser l’alternativa a molts dels acomiadaments i reduccions de plantilles.
En aquest sentit, cal possibilitar el manteniment d’un major nombre de llocs de treball davant les dificultats i facilitar a les empreses la capacitat de reaccionar i adaptar-se a noves circumstàncies dels mercats.
És necessari aprofundir en la reforma de la Negociació Col·lectiva i orientarla en la direcció següent:
−  Facilitar una major vinculació entre sous i productivitat en els convenis col·lectius mitjançant salaris variables i participació en els beneficis.
−  Incrementar la flexibilitat funcional, millorar la formació i les possibilitats de promoció interna, en benefici de l’estabilitat.
−  Recuperar la prioritat dels convenis d'àmbit autonòmic enfront dels de caràcter estatal sense que aquests últims puguin vetar l'existència d'uns altres d'àmbit territorial, així com les parts que continuen vigents en la fase d'ultraactivitat.
−  Revisar els terminis de pròrroga dels convenis en situacions excepcionals.
−  Facilitar el despenjament dels convenis a aquelles PIMES que ho necessitin.
2.2.3 Configurar un Marc Català de relacions laborals
Avançarem en l’establiment d’un veritable marc català de relacions laborals fonamentat principalment, en el desenvolupament d’una negociació col·lectiva d’àmbit català i en una gestió plena de les competències laborals per part de la Generalitat de Catalunya.
La Generalitat de Catalunya administració única en l’àmbit laboral.
2.2.4 Suport als autònoms i emprenedors
Suport a l’emprenedoria i al treball autònom
Els moments de crisi solen ser bons per iniciar nous reptes empresarials i renovar el teixit productiu, ja sigui a partir d’iniciatives mercantils o de caràcter social.
En aquest sentit, i per aprofitar oportunitats i afavorir la creació de noves iniciatives empresarials, promourem una llei de suport i foment de l’emprenedoria que contempli mesures de caràcter tributari, laboral, financer i administratiu.
Proposarem que inclogui entre d’altres, les següents mesures:
−  Bonificacions en les cotitzacions socials i exempcions fiscals com les incorporades en el Pla de Xoc per l’ocupació: bonificació del 100% de les cotitzacions socials als nous treballadors autònoms durant els dos primers anys;
exempció, d’IRPF i societats pel nou emprenedor, mentre facturi menys de 30.000€ anys amb un màxim de 2 anys.
−  Bonificacions per a inversors de proximitat (business angels) com a sistema per finançar la inversió necessària per posar en marxa o expandir empreses: deducció del 25% per a les inversions de proximitat que es mantinguin en l’empresa un mínim de 5 anys;
bonificació del 50% per cent dels dividends i plusvàlues obtingudes pel business angel en els 8 primers anys de funcionament de la nova empresa;
deducció de les pèrdues de capital del business angel, com a persona física, si l’empresa fa fallida en els 8 anys següents
−  Creació de Fons d’inversió en starts up i empreses de nova creació, amb idèntics incentius fiscals que els business angel, quan es mantingui la inversió en el fons durant 5 anys o més.
−  Ampliació del supòsit d’emprenedor.
Han de considerar-se com a emprenedors i beneficiar-se de les mesures de suport a aquests: els nous titulars de negocis en el supòsit de transmissió d’empreses; aquells que operant més de 24 mesos decideixin ampliar o canviar el seu objecte social a noves activitats; i els qui decideixen internacionalitzar el seu negoci.
−  Recolzament de les accions que en matèria d’emprenedoria portin a terme les CC.AA, com la creació d’oficines tècniques d’assessorament a l’emprenedoria, xarxes de vivers empresarials públics que serveixin per abaratir costos a l’inici de l’activitat (dotats amb serveis comuns i assessors), o l’establiment per exemple, de premis per encoratjar els joves a emprendre.
−  Promoure la inclusió en els programes educatius d’assignatures per promocionar l’autoocupació i la creació d’empreses.
Cal difondre i valoritzar l'activitat autònoma com agent de creació de riquesa i generador d'ocupació.
És necessari dignificar la figura de l'empresari autònom i de l’emprenedor destacant el seu valor en la societat.
−  Impulsar una reforma de l’IVA per possibilitar el pagament per criteris de caixa, és a dir, un cop s’ha cobrat la factura.
−  Flexibilitzar la tributació pel sistema de mòduls per adequar-lo a la nova realitat econòmica.
−  Promoure la creació d’un sistema pel qual els autònoms i emprenedors puguin compensar els deutes reconeguts per l'administració, amb els seus impostos o cotitzacions socials corresponents.
−  Posar en marxa microcrèdits destinats a finançar petits projectes empresarials, dels quals l’amortització podrà ser condonada parcialment en funció del increment d’ocupació generada pel projecte.
−  Crear la figura del “Mediador financer de l’autònom o l'emprenedor” davant les entitats financeres per a microempreses i PIMES
Lluita contra la Morositat
− Reforçarem la Línia ICO-Morositat Ajuntaments, prioritzant els pagaments a autònoms i petites empreses.
−  Vetllarem per un compliment escrupolós de la Llei de Morositat per part de les Administracions públiques i l’establiment d'un sistema sancionador en cas d'incompliment.
−  Afavorirem la transparència pública en els pagaments, assegurant la publicitat dels pagaments efectius a les empreses contractistes, per garantir també, el pagament a subcontractacions d'autònoms i autònoms dependents.
Combatre l'economia submergida
−  Reforçarem la inspecció respecte a l’economia submergida i en particular, sobre l’exercida per persones beneficiàries de subsidis incompatibles amb determinades activitats.
−  Desenvoluparem la figura de l’autònom a temps parcial especialment per a la posada en marxa de nous negocis, i per activitats que no responen ni en jornada ni en remuneració, al temps complet.
Ocupació
−  Estudiarem la possibilitat d’establir bonificacions en el cas de contractació del segon i tercer assalariat contractat per un treballador autònom com les establertes per la contractació del primer treballador (100%).
−  Diferirem 2 anys el pagament de les cotitzacions socials a l’inici de l’activitat de la nova empresa o projecte d’autoocupació.
−  Reforçarem el sistema de capitalització de les prestacions per desocupació, augmentant el pagament únic al 100% de la capitalització de la prestació.
−  Promourem la realització de pràctiques per part dels joves amb autònoms i microempreses, especialment en aquells negocis que hagin de ser traspassats i amb llarga trajectòria, o innovadors.
−  Ajudarem i incentivarem els negocis que explotin els nous filons d'ocupació com els serveis d’atenció a les persones, la innovació o la sostenibilitat mediambiental.
Pla de  relleu  generacional
− Amb la finalitat d'evitar el tancament de negocis i fomentar el manteniment d'aquests, especialment en els sectors del comerç, l'hostaleria i d’altres, crearem, en col·laboració amb les Comunitats Autònomes, un registre específic amb aquells negocis en disposició a ser traspassats.
De tal forma que les persones que vulguin emprendre puguin optar per reprendre un negoci ja existent, però beneficiant-se de totes les ajudes de suport a nous emprenedors.
D'aquesta forma s'ajudaria a la jubilació d'autònoms i a l’impuls de nous emprenedors i reducció de l'atur, a més de fomentar el relleu generacional.
−  Posarem a disposició dels autònoms un fons d'ajudes a les reformes i modernització dels negocis en cas de relleu i reforçarem la formació específica i contínua dels autònoms i emprenedors, que vulguin reprendre un negoci.
TIC’s
−  Finançarem, en col·laboració amb les Comunitats Autònomes, mesures per facilitar l'accés dels autònoms i emprenedors a les TIC´s i al comerç electrònic.
Participació institucional de les organitzacions representatives de treballadors autònoms
−  Garantirem i promourem la participació de les organitzacions professionals representatives de treballadors autònoms en les institucions i en el diàleg social.
−  Promourem la declaració de les organitzacions professionals representatives de treballadors autònoms com “d'utilitat pública” conforme al previst en els articles 32 a 36 de la Llei Orgànica 1/2002, de 22 de març, reguladora del Dret d'Associació, tal com preveu La LETA en el seu article 20.4.
2.2.5. Promoure la salut laboral i evitar els accidents de treball. Prevenció de riscos laborals
−  Avançarem en una nova definició dels danys a la salut que ens acosti als conceptes i prestacions de la UE.
−  Implantarem noves fórmules de gestió del temps que afavoreixi estratègies de motivació dels Recursos Humans.
−  Definirem un model de Prevenció de Riscos Laborals per a les microempreses.
−  Clarificarem jurídicament el rol de les Mútues d’Accidents de Treball i Malalties Professionals de la Seguretat Social i especialment la coordinació amb l’àmbit de salut.
−  Avançarem en la imputació de les despeses de la no prevenció a les empreses per fomentar la prevenció.
Premiar a les empreses que compleixen i penalitzar a les que no ho fan.
2.2.6 Un mercat de treball més inclusiu i menys discriminatori, i suport a l’economia social
−  Impulsarem l’economia social i promocionarem l’economia solidària, en especial les cooperatives, les societats laborals i les empreses d’inserció, com a eina per a la integració laboral de les persones amb més dificultats.
−  Afavorirem la integració laboral dels col·lectius més desafavorits i aconseguirem un mercat laboral més inclusiu.
−  Desenvoluparem mesures que evitin la discriminació per edat i per gènere en l’àmbit laboral.
−  Potenciarem l’aplicació efectiva de clàusules socials per a l’accés als concursos públics basats en compromisos efectius de creació d’ocupació, desenvolupament local, cohesió social i de Responsabilitat Social Empresarial (RSE)
−  Garantirem i reforçarem les vies de participació de l’Economia Social en el desenvolupament de les polítiques públiques.
−  Promourem les revisions normatives necessàries per evitar la discriminació negativa de les empreses de l’Economia Social i perquè s’incentivi el seu desenvolupament i difusió.
En concret, en aquest sentit promourem la reforma de la Llei de Societats Laborals per adaptar-la a les exigències del mercat i millorar la competitivitat d’aquestes entitats.
−  Impulsarem l’aprovació un Programa d’impuls de les entitats d’Economia Social, amb especial atenció a les de singular arrelament en el seu entorn i a les que generen ocupació pels sectors més desafavorits, que sigui territorialitzable per Comunitats Autònomes, en compliment de la Disposició Addicional setena de la Llei 5/2011, de 29 de març, d’Economia Social.
−  Articularem mecanismes per facilitar la participació del sector de l’Economia Social en la Formació Contínua en el treball.
−  Reclamarem plena capacitat de la Generalitat de Catalunya per promoure un marc regulador del treball protegit (centres especials de treball).
−  Promourem un seguiment exhaustiu del compliment de la LISMI en matèria de reserva de lloc de treball per a persones amb discapacitat.
−  Impulsarem més i millors mecanismes per facilitar la contractació de les persones amb discapacitat en el mercat de treball ordinari.
3. POLÍTIQUES DE BENESTAR DAVANT LA CRISI PER A REFORÇAR LA COHESIÓ I LA IGUALTAT.
3.1 Pensions
Malgrat que han passat més de quinze anys des de que el Congrés dels Diputats va aprovar –allà per l’any 1995-el catàleg de quinze recomanacions sobre el sistema de pensions que van ser conegudes com el “Pacte de Toledo”-fruit d’una proposta de CiU-, s’ha demostrat un cop més, que aquest mecanisme continua sent una eina extremadament útil i necessària per fer el seguiment i l’adaptació del sistema espanyol de pensions.
Pocs sectors de la població de l’Estat són tan sensibles com el sector dels pensionistes, integrat en la seva majoria per persones jubilades o vídues.
Aquest va ser el motiu pel qual, malgrat que a vegades no ho sembli, tots els partits polítics es van posar d’acord en la conveniència d’evitar la utilització de les pensions com a arma electoral.
Aquesta regla no escrita va constituir la base sobre la que al 1995 es va formular el “Pacte de Toledo”.
Des d’aleshores, la Comissió parlamentària encarregada de fer un seguiment del Pacte, ha elaborat informes amb recomanacions que han orientat i influït de manera determinant, en les reformes del sistema de pensions que amb la finalitat de garantir la seva viabilitat i la seva millora, s’han portat a terme.
És per això, que ens proposem continuar defensant, en el marc del Pacte de Toledo:
−  El manteniment i si les circumstàncies econòmiques ho permeten, la millora del poder adquisitiu dels pensionistes.
−  L’increment progressiu de les pensions més baixes del Sistema (prioritàriament les pensions de viduïtat i d’orfenesa i les d’aquelles persones que viuen soles i sense més ingressos que la pensió).
−  Una actualització real de les pensions d’acord amb la inflació de cada Comunitat Autònoma.
D’altra banda, haurem de vetllar especialment perquè els compromisos incorporats a proposta de CiU, a la Llei 27/2011, d’1 d’agost, sobre actualització, adequació i modernització del sistema de Seguretat Social, es portin a terme, i en concret entre d’altres:
−  Accelerar l’increment progressiu previst de la base reguladora de la pensió de viduïtat que passarà del 52% al 60% (1% cada any) per a les persones que tinguin com a font principal d’ingressos la pensió de viduïtat.
−  Complir amb la millora de la fiscalitat de les pensions de viduïtat.
−  Reconèixer el període dedicat al servei militar obligatori o a la prestació social substitutòria com a temps cotitzat.
−  Accelerar l’increment progressiu previst del període considerat com a cotitzat per la cura de fills, que passa de 112 dies per cada fill o menor adoptat o acollit a 270 dies al 2018.
−  Reclamar mesures destinades a reduir l’impacte que la cura de les persones amb discapacitat o en situació de dependència té sobre les carreres de cotització, bàsicament de les dones, d’acord amb l’estudi que amb aquest objectiu ha d’elaborar el govern de l’Estat.
−  Reclamar una reordenació integral de les prestacions no contributives basada en l’estudi que sobre pobresa i sobre delimitació del seu llindar ha de confeccionar el Govern de l’Estat d’acord amb la Llei.
−  Traspassar a la Generalitat el patrimoni de la Seguretat Social adscrit a activitats sanitàries gestionades per la Generalitat.
−  Avançar en les reformes normatives que permetin compatibilitzar la pensió (de jubilació i per discapacitat) i el treball, garantint el relleu generacional i el foment de la prolongació de la vida laboral.
−  Impulsar una major transparència del Sistema; més i millor informació als treballadors sobre pensions, sobre els productes de previsió social del sector privat i sobre les cotitzacions empresarials.
També, més i millor informació a les Corts Generals sobre la gestió pressupostària dels recursos de la Seguretat Social.
−  Enfortir les mesures destinades a evitar les prejubilacions, especialment quan comporten càrregues a la Seguretat Social.
−  Establir coeficients reductors especials de l'edat de jubilació pels sectors i àmbits de treball amb pitjors condicions de treball.
−  Millorar la consideració dels drets socials pels períodes cotitzats dels treballadors a temps parcial i fixos discontinus.
−  Impulsar l’establiment d’un sistema específic de jubilació parcial per als treballadors autònoms,
l’elaboració d’un estudi sobre les cotitzacions socials dels treballadors autònoms en relació a les prestacions que reben del sistema,
avançar en la millora de la protecció de la seva protecció,
i impulsar l’establiment d’exempcions, reduccions o bonificacions per a determinats col·lectius d'autònoms amb especials dificultats.
−  Suprimir el límit establert pel govern de l’Estat a les Comunitats Autònomes per complementar les pensions.
En darrer lloc, resulta imprescindible descentralitzar la gestió de la Seguretat Social cap a les Comunitats Autònomes amb competències en desenvolupament legislatiu i execució de la legislació bàsica de l’Estat espanyol en matèria de Seguretat Social, així com la gestió del règim econòmic de la Seguretat Social.
No hi ha cap motiu pel qual la Generalitat no pugui assumir la gestió de la Seguretat Social.
3.2. Gent Gran. Atenció a les situacions de dependència i promoció de l’autonomia personal
−  Volem comptar amb el gran actiu que representa la gent gran per a la construcció de la nostra societat.
Promourem un envelliment socialment actiu i participatiu.
−  Promourem l’aprovació d’una Llei per evitar qualsevol tipus de discriminació per raó de edat i una modificació del Codi Penal per sancionar de forma més adequada els maltractaments a la gent gran.
En concret, modificarem des d’aquesta perspectiva, la legislació relativa a delictes com l’estafa o l’apropiació indeguda.
−  Garantirem l’autonomia personal: pensions suficients per viure dignament,
una política de salut adequada
i uns serveis capaços de donar una atenció social integral que incloguin les necessitats en matèria d’habitatge i de mobilitat, en general per a la gent gran i en especial, per a les persones en situació de dependència.
−  Impulsarem mesures que permetin avançar en l’estudi i el coneixement dels canvis que es produeixen en el col·lectiu de la Gent Gran: necessitats actuals i futures i possibilitats de satisfer-les.
−  Impulsarem accions i polítiques que fomentin la transferència de coneixements i experiències entre la gent gran i els joves. (Bancs de saviesa)
Fomentar la col·laboració professional entre emprenedors i jubilats.
−  Facilitar la continuïtat a la feina dels treballadors més grans que així ho vulguin, afavorint que les persones grans que vulguin puguin continuar treballant a temps parcial
−  Garantir la participació de les organitzacions representatives del col·lectiu de persones grans en el si de les administracions
−  Reclamar el traspàs a la Generalitat de Catalunya del programa de vacances i de termalisme social per a gent gran, que actualment gestiona l’IMSERSO,
i crear un programa de turisme per a gent gran amb l’objectiu de promoure el coneixement del país i l’intercanvi entre associacions i casals.
En matèria d’atenció a les situacions de dependència i promoció de l’autonomia personal promourem un ampli acord polític i social, amb participació de les diferents administracions públiques i dels agents socials i econòmics, per garantir la sostenibilitat futura del sistema, la millora de la d’atenció a les persones en situació de dependència, del recolzament a les seves famílies i la promoció de l’autonomia personal.
Aquest acord haurà d’orientar-se a:
−  Garantir la participació de l’Estat en el finançament de l’atenció a la dependència, en base als costos reals dels serveis a cada una de les CC.AA, més enllà de l’horitzó del 2015 i amb la perspectiva d’assolir una despesa estable en polítiques d’atenció a la dependència del 1,2% del PIB
−  Revisar la prestació per cures en l’entorn familiar.
−  Impulsar la col·laboració público-privada per a millorar el desenvolupament del sistema i la creació d’ocupació en aquest sector.
−  Desenvolupar les prestacions sociosanitàries i les polítiques de prevenció.
I en tot cas haurà de respectar les atribucions competencials que en matèria de serveis socials atribueixen la Constitució i els Estatuts d’Autonomia a les Comunitats Autònomes,
així com la necessitat de prioritzar l’atenció a les persones amb necessitats més severes.
Així mateix, impulsarem la màxima transparència en matèria d’inversió i despesa social promovent que es facin públics els costos de l’atenció a la dependència i la promoció de l’autonomia personal per a la Administració General de l’Estat, per a la Seguretat Social, per a les CC. AA i per a les corporacions locals.
3.3 Persones amb discapacitat.
−  En el marc de la revisió de la Llei 39/2006, de 14 de desembre, de la Promoció de l’Autonomia Personal i Atenció a les Persones en Situació de Dependència, caldrà donar prioritat a la millora de les prestacions destinades a garantir el ple desenvolupament de vida independent de les persones amb discapacitat tenint en compte els sobrecostos que els suposa.
−  Instarem el Govern a desenvolupar la Llei 27/2007, de 23 d’octubre, per la qual es reconeixen les llengües de signes i es regulen els mitjans de suport a la comunicació oral de les persones sordes, amb discapacitat auditiva i sordocegues, amb l’objectiu de garantir la llibertat d’opció de les famílies i comprometre el Govern de l’Estat en la defensa i promoció de la Llengua de signes catalana amb les mateixes condicions que l’espanyola.
−  Exigirem el compliment del que estableix la Disposició final tercera de la Llei 27/2007, de 23 d’octubre, per la qual es reconeixen les llengües de signes i es regulen els mitjans de suport a la comunicació oral de les persones sordes, amb discapacitat auditiva i sordocegues, en relació a que l’Administració General de l’Estat coadjuvi a finançar el foment, la investigació i la difusió de l’ús de la llengua de signes catalana.
−  Continuarem insistint en la modificació del barem per a l’avaluació del grau de discapacitat, reconeixent, després del diagnòstic de malalties neurològiques, un percentatge de discapacitat del 33% independentment de la pròpia valoració, que compensi l’ especificitat en quant a la variabilitat del desenvolupament d’aquestes malalties.
Facilitarem l'accés d'aquests malalts a recursos, serveis o prestacions econòmiques adequades.
−  Proposarem millores en relació les persones afectades per la síndrome postpolio.
−  Continuarem lluitant per tal que es presti una millor atenció a les persones afectades de malalties neurodegeneratives com, a més de l'Esclerosi Múltiple, l'Esclerosi Lateral Amiotròfica (ELA) o el Pàrkinson.
−  En el marc de l’ Estratègia Global d’Acció per a l’Ocupació de Persones amb discapacitat 2008-2012 i de la Llei 26/2011, d’1 d’agost, d’adaptació normativa a la Convenció Internacional sobre els Drets de les Persones amb Discapacitat, es promourà una major contractació de persones amb discapacitat en el mercat de treball ordinari.
Cal incrementar les taxes d’activitat de les persones amb discapacitat tenint en compte la nova realitat de les empreses i de l’economia.
−  Admetre la possibilitat amb caràcter indefinit (avui limitat a 4 anys) per a la percepció de la pensió d’invalidesa i la percepció de rendes del treball inferiors a 1,5 vegades el SMI.
−  Estendrem els beneficis fiscals existents per la contractació de treballadors amb discapacitat als empresaris per compte propi no constituïts en societats.
−  Atès que la discapacitat implica un sobreesforç i un sobrecost econòmic en el si familiar, impulsarem l’adopció de polítiques de protecció a les famílies que tinguin en compte la presència de la discapacitat.
−  Previsió de la formació permanent i l’actualització competencial del professorat per a les persones amb discapacitat.
−  Modificarem el Real Decret 422/2011, pel qual s’aprova el Reglament sobre les condicions bàsiques per a la participació de les persones amb discapacitat en la vida política i en els processos electorals, per incloure en el mateix els recursos de suport necessaris per a les persones sordes que comuniquen en llengua oral que resulten discriminades en la seva actual redacció.
−  Es pactaran deduccions a la Seguretat Social per aquelles empreses que puguin certificar que tenen una atenció adaptada especialitzada per a gent gran i altres discapacitats.
−  Vetllarem perquè es porti a terme el desenvolupament normatiu i el compliment de la Llei recentment aprovada sobre l’adaptació normativa a la Convenció Internacional sobre els Drets de les Persones amb Discapacitat.
−  Reclamarem més competències i el finançament corresponent per a la Generalitat de Catalunya per al funcionament dels centres especials de treball.
3.4. Família: conciliació de la vida familiar, serveis a les famílies
Una societat és més forta com més fortes són les seves famílies.
La família és una escola de transmissió de valors, de respecte, de solidaritat, és la cèl·lula bàsica de la nostra societat, i sobretot un motor i garantia del benestar social.
És també un nucli de solidaritat intergeneracional.
D’altra banda, la sostenibilitat de l’Estat del benestar exigeix l’increment de la natalitat.
Impulsarem, doncs, una política integral de suport a la família,
així com l’aplicació de la perspectiva familiar en la introducció de noves mesures i polítiques.
−  Donarem prioritat a les mesures de conciliació laboral i familiar en la legislació laboral i en la negociació col·lectiva, especialment per als pares i mares amb fills en edat escolar.
Promourem la parentalitat positiva.
−  Cal continuar implementant un permís de paternitat com a dret individual i intransferible del pare.
−  Qualsevol revisió de la fiscalitat haurà de procurar un tractament més favorable a les famílies, especialment per les que tinguin fills a càrrec i persones dependents.
−  Promourem la modificació de la part estatal de l’IRPF per tal que les quantitats abonades per l’empresa al treballador destinades a millorar la conciliació de la vida laboral i familiar (guarderies, cangurs, serveis de lleure, ...) de les persones treballadores no siguin considerades rendiments en espècie a efectes de l’IRPF.
−  La Seguretat Social és un instrument idoni per facilitar la conciliació de la vida familiar i laboral.
Les cotitzacions socials han de servir també per augmentar la protecció de les famílies que tenen fills.
−  Cal revisar en profunditat i en la mesura que la situació econòmica ho permeti, la base de beneficiaris i les quanties de les prestacions de la Seguretat Social per fill a càrrec, que hauran de ser superiors en el cas de famílies nombroses, monoparentals i amb fills amb discapacitat.
−  Promourem que es doni prioritat d’atenció als pares o mares de família nombrosa en situació d’atur, per a l’accés a itineraris individualitzats de cerca d’ocupació i per a la formació.
−  Vetllarem que l’Estat mantingui la seva participació en el finançament de les llars d’infants (educació dels infants de 0 a 3 anys), territorialitzant-ne els recursos.
L’Estat ha de mantenir els recursos al programa Educa3.
−  Demanarem l’establiment de bonificacions fiscals per a les empreses que tenen llars d’infants de 0 a 3 anys.
−  Impulsarem una reforma de la normativa que regula la protecció de les famílies nombroses amb la finalitat que tinguin més suport de l’Administració.
−  En la revisió dels avantatges socials aplicats a la família nombrosa, es tindrà especial consideració cap a les famílies amb fills menors de 3 anys, famílies que acullin persones majors de 65 anys o amb discapacitat i aquelles en què un membre de la unitat familiar deixi de treballar per tenir cura de la família.
−  Ampliarem el concepte de família nombrosa a les famílies que tinguin dos fills i amb ells hi convisqui una persona major de 65 anys.
−  En totes les promocions d’habitatge protegit, siguin públiques o privades, introduirem una quota d’habitatges de superfície més gran adequats per a famílies nombroses.
−  Desenvoluparem de forma efectiva el principi legal que la ruptura familiar no eximeix al pare i a la mare de les seves obligacions envers els fills i les filles, tant la de guarda i custòdia com la de prestar aliments.
−  Continuarem insistint en la reforma del Reglament de desplegament del Fons de Garantia de pensions impagades per flexibilitzar garantir així el seu cobrament per part de la persona beneficiària.
Conciliació:
−  Donarem un nou caire a les mesures legislatives: cal adreçar-les tant a dones com a homes, no únicament a les primeres.
−  Impulsarem la creació d’ incentius per tal que les empreses promoguin plans propis d’usos del temps i “corresponsabilitat”, i que això sigui un element a tenir en compte per a l’adjudicació dels concursos públics.
−  Millorarem la protecció social en relació amb l’exercici dels permisos i llicències per a l’atenció de responsabilitats familiars.
−  Impulsarem l’equiparació de drets en alguns permisos a les parelles de fet, com en el cas de defunció, malaltia greu, accident o hospitalització.
−  Continuarem amb la gradual equiparació de les mesures en matèria de conciliació de la vida personal, familiar i laboral entre l’àmbit laboral públic i privat.
−  Posarem en marxa mesures d’acció positiva per facilitar la contractació de les dones i la incorporació de la seva presència en els òrgans de decisió política i empresarial, en especial als Consells d’Administració.
−  Treballarem per prioritzar els objectius de conciliació de la vida personal, familiar i laboral, en les estratègies de negociació col·lectiva.
−  Impulsarem la implantació en les PIMES de mesures adequades que afavoreixin la conciliació de la vida personal, familiar i laboral.
−  Cal garantir la correcta cobertura de l’educació infantil (0-3 anys).
−  Impulsarem l’ús del treball a temps parcial com a fòrmula temporal que faciliti la conciliació, evitant l’ús de pràctiques que generen precarietat i un submercat de treball en particular per a les dones.
−  Regularem els supòsits de modificació substancial de les condicions de treball en matèria d’horaris i jornada a causa de l’aplicació de les polítiques de conciliació.
−  Impulsarem l’establiment d’incentius encaminats a fomentar que els homes sol·licitin els diferents permisos que la llei els reconeix.
3.5. Infància
La Generalitat té competència exclusiva en matèria de protecció de la infància, tanmateix des de l’àmbit jurídic i de la seguretat o també del finançament caldrà incorporar polítiques estatals que hi donin suport.
−  Donarem prioritat a les polítiques públiques d’ajut i protecció a la infància per lluitar contra la pobresa dels menors i la seva exclusió social.
−  Impulsarem una major protecció en l’àmbit jurídic per als menors exposats a la violència de gènere, considerant-los víctimes directes d’aquest tipus de violència.
−  Destinarem més recursos per a la Generalitat per lluitar contra els abusos sexuals a menors.
Cal protegir els nens i les nenes contra la violència, l’abús i la explotació.
−  Evitarem la desprotecció de la infància enfront a determinats webs i xarxes socials.
Per això creiem necessari:
Garantir la seguretat de la infància a Internet, mitjançant la creació d’un portal específic, sense que això suposi una retallada de llibertats per a la resta d’usuaris.
Oferir a les famílies i als centres educatius mesures de protecció per als infants i adolescents davant dels perills d’Internet.
Promocionar iniciatives d’autorregulació respecte als continguts nocius per a la Infància i la Joventut,
així com el desenvolupament de mesures per a agilitar la retirada de continguts il·lícits a la xarxa.
−  Impulsarem, en col·laboració amb la Generalitat, un Pla de mesures de prevenció i reducció del consum de drogues que incorpori vies i instruments de suport a les famílies per a reduir el consum de drogues dels joves,
i la revisió dels protocols policials, judicials i sanitaris per combatre les xarxes de distribució de la droga i frenar el narcotràfic.
−  Potenciarem la col·laboració entre les administracions, mitjançant les corresponents reunions sectorials, per tal de donar una resposta efectiva a problemes socials emergents que afecten la infància (menors immigrants indocumentats/des, adolescents en conflicte social, etc.)
Es tracta d’identificar el col·lectiu d’infants i adolescents d’atenció preferent per tal de dissenyar programes d’actuació adequats a les seves necessitats específiques.
−  Vetllarem per tal que des dels mitjans de comunicació públics es potenciï el desenvolupament dels valors ètics i de responsabilitat entre els infants i joves, fomentant la seva participació activa a la societat.
−  Garantirem que la infància sigui una prioritat de la cooperació per al desenvolupament.
Protegir eficaçment a la infància en el marc de l’acció humanitària.
−  Impulsarem l’elaboració i implementació d’un Pla estatal contra la pobresa infantil, d’acord amb la recomanació del Comitè dels Drets de l’Infant de 2010.
−  Proposarem la modificació de la Llei Orgànica del Poder Judicial per aconseguir que un únic òrgan judicial vegi tots els procediments que afectin a un mateix menor.
−  Demanarem una major autonomia per a la Generalitat de Catalunya per tramitar les adopcions internacionals.
−  Recollirem en el Codi Penal el matrimoni forçat com a delicte i regulació d’una ordre de protecció específica per a les víctimes de matrimonis forçats per tal de facilitar la intervenció policial d’urgència per a la protecció de les víctimes.
3.6. Salut
−  Promourem la immediata realització d’un Pacte d’Estat sobre la sostenibilitat del sistema sanitari, després d’un debat en profunditat en el si del Congrés dels Diputats i amb la participació de les Comunitats Autònomes de les propostes destinades a garantir i augmentar el finançament de la sanitat, sigui a través de la millora dels ingressos finalistes destinats a aquest finançament, sigui definint els criteris que permetin ordenar el futur creixement de la despesa en l’àmbit sanitari, preservant sempre la qualitat de l’atenció sanitària.
−  Desenvoluparem les prestacions d'atenció sociosanitària establertes a l'article 14 de la Llei 16/2003, de 28 de maig, de Cohesió i Qualitat del Sistema Nacional de Salut, amb la finalitat d'establir els canals de coordinació necessaris entre els dos pilars principals de l'Estat del Benestar: el sistema sanitari i el sistema de serveis socials.
Aquest desenvolupament haurà de millorar el funcionament dels àmbits social i sanitari per l’aprofitament de sinergies i, en la mesura que ho permetin les disposicions pressupostàries, millorar el seu finançament.
−  Adoptarem mesures de conscienciació de l’usuari de l’elevat cost dels serveis sanitaris i de la conveniència de la seva utilització de manera més adequada.
−  Incrementarem la dotació econòmica del Fons de Cohesió Sanitària destinat a l’atenció dels desplaçats, clarament insuficient, donant cobertura a més serveis com el transport sanitari, les urgències o la prestació farmacèutica.
Així com que el Fons compensi la totalitat de l’activitat hospitalària realitzada a no residents, independentment de la complexitat de l’atenció mèdica realitzada.
−  Promourem que es creïn nous fons per donar resposta a noves necessitats sorgides durant aquests últims anys, el cost de les quals ha estat sufragat en gran mesura per les Comunitats Autònomes.
Així com un Fons de contingències per afrontar situacions d’emergències sanitàries globals.
−  Acordarem amb el Sistema de Seguretat Social (i amb les seves entitats gestores, INSS i Mútues d’Accidents de Treball i malalties professionals) la definició d’un fons econòmic de 4000 milions d’euros a favor del Sistema Sanitari, com a compensació per la gestió que els serveis sanitaris fan de la incapacitat laboral.
−  Revisarem els procediments per al cobrament dels serveis sanitaris prestats a persones procedents de països membres de la UE i de tercers països per part de les Comunitats Autònomes.
−  Exigirem la modificació normativa necessària per facilitar l’accés al títol d’especialista en medicina en diverses disciplines als metges MESTOS (Metges especialistes sense títol oficial), farmacèutics especialistes en farmàcia hospitalària sense títol oficial (FESTOS) i els psicòlegs especialistes sanitaris (PESTOS).
−  Accelerarem, d’acord amb les Comunitats Autònomes, l’engegada, d’aquelles mesures que propiciïn una major qualitat de vida i accés als tractaments en igualtat de condicions als afectats per malalties rares, prioritzant la implementació i el desenvolupament de l’Estratègia de Malalties Rares.
−  Seguirem insistint en la modificació del barem per a l’avaluació del grau de discapacitat, reconeixent, després del diagnòstic de malalties neurològiques, un percentatge de discapacitat del 33% independentment de la pròpia valoració, que compensi l’especificitat en quant a la variabilitat del desenvolupament d’aquestes malalties.
Facilitarem l'accés d'aquests malalts a recursos, serveis o prestacions econòmiques adequades.
−  Continuarem potenciant, d’acord amb les Comunitats Autònomes, noves mesures per atendre i tractar els trastorns alimentaris com l’anorèxia i la bulímia, amb especial incidència en la prevenció en l’àmbit educatiu i escolar.
Així com, promoure l’adopció d’acords amb les plataformes i servidors de continguts de la xarxa per detectar espais que incitin a la anorèxia i a la bulímia.
−  En matèria de drogues, cal emprendre accions, d’acord amb les Comunitats Autònomes, per tal de donar compliment a les conclusions recollides a la Ponència aprovada al Senat sobre Sistemes de Tractament i Atenció en Drogodependència. Claus per el Futur.
−  Impulsarem la implantació d’un tractament fiscal favorable, en forma de desgravació, per a la subscripció de pòlisses d’assegurament privat d’assistència sanitària.
3.7. Habitatge
Hi ha dos grans problemes entorn a l’habitatge.
D’una banda una gran dificultat d’accés, tant per a famílies amb rendes baixes, com per a persones joves i grans; problema que s’agreuja amb el d’aquelles famílies que no poden pagar el lloguer o les quotes de la hipoteca a causa d’estar a l’atur.
D’una altra banda, la situació d’estancament total en la qual es troba immers el mercat de l’habitatge constitueix una greu amenaça per a la recuperació de l’ocupació i de la liquiditat del sistema financer.
Tres són els objectius bàsics de CiU en relació al sector de l’habitatge:
a) Millorar l’accés a l’habitatge dels col·lectius que ho tenen més difícil i fer-ho principalment a través de l’estímul del lloguer.
b) Facilitar l’obligat ajustament en el mercat de l’habitatge, com element necessari per iniciar un procés de recuperació.
c) Transferir a la Generalitat els fons i les polítiques d’habitatge de l’administració central per simplificar la seva gestió i fer-la més eficient i adequada per a les necessitats dels catalans.
3.7.1. Millorar l’accés a l’habitatge
Les polítiques d’habitatge han tenir l’objectiu prioritari de facilitar l’accés d’aquells col·lectius que tenen més dificultats per accedir a un habitatge digne i adaptat a les seves necessitats vitals: gent jove (menors 35 anys), persones grans, persones amb dependències, persones amb rendes baixes (a partir d’una relació entre renda familiar disponible i esforç per accés a l’habitatge superior al 40 %) i famílies nombroses i monoparentals.
Per aconseguir-ho CIU aposta per:
Potenciar el lloguer com alternativa real a la propietat.
A diferència de països com Alemanya o França on hi ha una elevada oferta de lloguer, a l’Estat aquesta oferta és molt minsa.
Per fer que el lloguer sigui una alternativa real a la propietat caldrà afavorir fiscalment el lloguer, donar major seguretat de cobrament i prioritzar les polítiques públiques de promoció social d’habitatges de lloguer respecte les de propietat.
−  Potenciarem assegurances que cobreixin els riscos dels arrendataris amb reassegurament parcial per part de l’Estat, per tal de garantir costos assequibles, especialment quan els propietaris posin pisos en lloguer a preus taxats a través de borses públiques.
−  Traspassarem la política d’ajudes a l’emancipació a les CCAA per adequar-la als costos de lloguer de cada territori.
−  Garantirem l’exempció fiscal dels ajuts públics destinats al pagament del lloguer.
−  Possibilitarem el tractament fiscal diferenciat en l’Impost sobre Béns Immobles dels habitatges en lloguer per incentivar la posada a disposició en el mercat dels habitatges desocupats.
−  Crearem un fons estatal que serà gestionat per les comunitats autònomes, destinat a facilitar finançament en casos de moratòria temporal parcial en el pagament de l’arrendament en habitatges de lloguer (situació d'atur, cessament de l'activitat, pensionista de viduïtat).
Facilitar l’accés a un habitatge en règim de propietat.
Per tal d’afavorir a l’accés a un habitatge de propietat es promourà tant una reducció impositiva de l’IVA com una millora de les mesures per accedir a un habitatge de protecció oficial.
De règim lliure:
−  Allargar la reducció del tipus impositiu superreduït del 4% en l’Impost sobre el Valor Afegit per l’adquisició d’habitatge durant el 2012 i 2013, per afavorir la reducció de l’estoc d’habitatges.
−  Recuperar temporalment la deducció per habitatge habitual i el compte estalvi habitatge, durant el 2012, mentre hi hagi un sobreestoc d’habitatges, per afavorir la seva reducció.
−  Adaptar la Llei d’Arrendaments Urbans a les especificitats i finalitats del contracte de lloguer amb opció de compra per tal que es flexibilitzi el termini de lloguer.
−  El finançament de les noves promocions hauria de tenir un tractament diferenciat dels estocs als efectes de les provisions del Banc de Espanya.
−  Aplicar, de manera permanent, el tipus impositiu superreduït del 4%, en l’IVA en el primer lliurament de venda d’un habitatge protegit en qualsevol règim de protecció, així com les execucions d’obra realitzades en aquests habitatges.
De protecció oficial:
−  Aplicar, de manera permanent, el tipus impositiu superreduït del 4%, en l’IVA en el primer lliurament de venda d’un habitatge protegit en qualsevol règim de protecció, així com les execucions d’obra realitzades en aquests habitatges.
−  Ampliar els ingressos familiars màxims fins a 5,5 vegades l’Iprem de les condicions d’accés a les ajudes establertes pels habitatges protegits en règim general i 3,5 pels de règim especial.
−  Recuperar l’ajuda directa a l’adquisició o preveure una assegurança de crèdit públic que permeti finançar la part no coberta pel crèdit hipotecari.
Prevenir i evitar situacions de sobreendeutament familiar
En aquests moments d’elevada desocupació, augmenten les situacions de vulnerabilitat de moltes famílies per poder fer front al pagament de les hipoteques.
Per tant, cal impulsar mesures i accions que tinguin per objectiu evitar l’execució d’hipoteques en situacions temporals.
Des de Convergència i Unió treballem per:
−  Afavorir la dació en pagament mitjançant mesures fiscals que beneficiïn ambdues parts, sempre que es tracti de casos de bona fe i causa major.
Igualment, fomentar el lloguer substitutiu per evitar la pèrdua d’ús de l’habitatge per part de la família executada.
−  Evitar l’execució immediata de les hipoteques quan es deixin de pagar per causes de força major amb la introducció d’un període de carència, per causes taxades (atur i malaltia greu), en el pagament de les quotes dels préstecs hipotecaris.
−  Fomentar la mediació en el sistema d’impagament d’hipoteques.
−  Establir mesures per fomentar el pacte a les escriptures de constitució d’hipoteques, pel qual la obligació garantida es faci efectiva únicament a través dels béns hipotecats, sense afectar la resta de béns del patrimoni del deutor.
−  Vetllar per les pràctiques de concessió responsable de préstecs o crèdits que afavoreixin la contractació d’una assegurança de crèdit hipotecari, així com, la contractació d’una assegurança de protecció de pagaments que cobreixi la desocupació involuntària o la incapacitat temporal del prestatari.
CIU treballarà en la promulgació d’una llei de crèdit responsable.
−  Limitar els interessos de mora que apliquen les entitats financeres.
−  Vetllar per la independència de les societats de taxació.
Aquesta mesura ha d’ajudar a la valoració real dels pisos subhastats.
Cap tipus de tolerància amb l’assetjament immobiliari i amb la sobreocupació
−  Establirem a la propera legislatura les modificacions legislatives administratives, civils i penals oportunes per sancionar l’assetjament immobiliari de manera eficaç.
−  Accelerarem les modificacions legislatives administratives, civils i penals oportunes per sancionar a aquells que promouen, fomenten i s’enriqueixen de situacions de sobreocupació d’habitatges.
−  Revisarem la regulació del padró per tal d’evitar situacions com les que es produeixen actualment en què un nombre molt elevat de persones estan empadronades o conviuen en un mateix habitatge sense que els ajuntaments puguin actuar.
Possibilitar l’accés a l’habitatge per a col·lectius amb necessitats concretes. Disseny per a tothom
Cal adaptar els edificis a les necessitats de les persones amb mobilitat reduïda per evitar la discriminació en l’accés a l’habitatge.
Cal promoure tant en els nous habitatges com en la rehabilitació dels ja existents la implantació de criteris d’accessibilitat i disseny per a tothom establerts a la Llei 51/2003, d’igualtat d’oportunitats, no discriminació i accessibilitat universal, sostenibilitat, integració en l’entorn urbà.
En el mateix sentit, es tindran en compte les necessitats de les famílies nombroses en els plans estatals de l’habitatge.
Per això:
−  S’introduirà, en la legislació sectorial els requisits de disseny per a tothom establerts a la Llei 51/2003.
−  Ampliar la reserva d’habitació de persones amb diversitat funcional als habitatges tutelats, als habitatges de suport o als projectes de vida interdependent promogudes per associacions i fundacions del tercer sector.
−  Estudiar la creació d’un fons públic permanent per ajudar les comunitats de veïns en les obres destinades a millorar l’accessibilitat dels edificis.
−  Estudiar la creació d’un fons per afavorir l’allotjament a la gent gran i a les persones amb diversitat funcional (pagament de lloguers, adaptació de l’habitatge a situacions de dependència o la necessitat d’accedir a habitatges de tipus dotacional) que eradiqui les situacions de manca d’accessibilitat a l’habitatge que comporten l’aïllament social.
−  Incloure en els plans estatals de l’habitatge mesures específiques per a famílies nombroses o amb diversitat funcional.
3.7.2. Polítiques d’habitatge per reestructurar el sector
La situació actual de l’economia requereix que el sector de la construcció es recuperi en uns paràmetres similars als dels països capdavanters de la Unió Europea.
Lluny de la situació viscuda en el boom immobiliari, Convergència i Unió aposta per un sector de la construcció molt més diversificat, primant més la rehabilitació, tant d’habitatges com de zones urbanes, així com també la promoció d’habitatges més sostenibles.
Un impuls per reactivar el sector és la construcció d’habitatge protegit, especialment de lloguer, que a la vegada permetria l’accés a l’habitatge de molts col·lectius que no hi tenen accés.
Potenciar l’habitatge de protecció oficial, especialment de lloguer
−  La creació d’un gran parc d’habitatges de lloguer a preus assequibles a través de la col·laboració público-privada que permeti establir un veritable mercat alternatiu a l’accés de l’habitatge.
−  Crear un fons destinat als ens que construeixin habitatges de protecció oficial.
Aquest fons està pensat per fer viables promocions d’habitatge protegit en municipis reduïts.
−  L’establiment d’un sistema de finançament privilegiat per a la promoció d’HPO de lloguer i d’habitatges de cessió d’ús en règim cooperatiu, promogut i gestionat per promotors socials, que compti amb la cobertura de risc d’impagament i de gestió per part de les CCAA.
−  Flexibilitzar el règim fiscal específic existent a l’Impost de Societats per a aquelles empreses que construeixin habitatges per destinar-los a lloguer.
Es tracta de possibilitar que un nombre major d’aquestes empreses posin al mercat immobles per ser llogats.
−  Aplicar el tipus superreduït, del 4%, en l’IVA a la compra de sòl i a l’activitat promotora-constructora d’habitatges destinats a lloguer a llarg termini o en cessió d’us.
−  Equiparació fiscal entre els petits propietaris d’habitatges de lloguer i el tractament aplicat a les societats de lloguer.
Potenciar l’habitatge de propietat en general
−  Flexibilitzar la reserva mínima del 30% d’habitatge de protecció oficial en concordança amb les possibilitats reals d’ajudes del pla de l’habitatge.
−  Eliminar l’obligació de protocol·litzar la llicència de primera ocupació a les escriptures d’obra nova acabada.
−  Revisió del Codi Tècnic de l’Edificació per adaptar-lo a la situació econòmica actual.
−  Permetre que els crèdits hipotecaris tinguin el mateix tractament fiscal que els préstecs hipotecaris.
−  Prorrogar la disposició addicional III de la Llei del sòl, sobre la valoració dels sòls urbanitzables delimitats.
Promoure la rehabilitació
−  Ampliar l’aplicació d’un tipus impositiu reduït, del 8%, en l’Impost sobre el Valor Afegit per a les obres de reforma, reconstrucció, rehabilitació o enderroc d’edificis dedicats a habitatges, que tinguin per objecte refer façanes i el tractament d’elements estructurals de l’edificació.
−  Aplicar un tipus del 8% per a qualsevol obra de rehabilitació que signifiqui una millora clara en la reducció dels consums energètics dels habitatges existents i una millora en el confort sostenible dels mateixos, lluitant així contra el canvi climàtic i la contaminació.
Eradicació de les situacions d’infrahabitatges
L’existència de situacions d’infrahabitatge tant pel que fa als habitatges com a l’espai col·lectiu, l’aparició de processos de degradació i l’aparició de barris i nuclis en situació de vulnerabilitat comporten situacions d’exclusió social i segregació que cal afrontar i combatre des d’una política d’habitatge.
Les situacions d’infrahabitatge van sovint acompanyades de situacions de marginalitat i problemàtica social.
Per això, potenciarem:
−  La realització de convenis entre l’Estat, les Comunitats Autònomes i els Ajuntaments per a la rehabilitació dels nuclis antics de les ciutats i d’aquells barris amb problemes de patologies estructurals.
−  La creació d’un fons per establir, des de les CCAA, protocols d’intervenció immediata de substitució o adequació per a l’eradicació de l’infrahabitatge que garanteixi alhora el dret de reallotjament de les llars afectades.
−  La creació d’un fons per ajudar a la conservació del parc immobiliari amb l’obertura de línies de subvenció per a reformes i millores de l’habitatge per a joves, famílies amb baixos recursos i gent gran.
Aquest fons tindrà en compte les necessitats d’instal·lació d’ascensors en habitatges antics.
−  Es desenvoluparan fórmules de col·laboració amb entitats financeres per ajudar a la recerca, a la innovació i al desenvolupament d’innovacions tecnològiques en la construcció i rehabilitació de d’edificis i habitatges destinades a l’adaptació d’aquestes a les necessitats de les persones amb diversitat funcional.
Reduir l’impacte ambiental d’edificis i habitatges. Generalització del concepte d’Ecohabitatges
−  Cal posar al dia edificis i habitatges tant de nova o recent construcció, com els més antics, per tal que incorporin tot tipus de mecanismes i mesures que tinguin per objectiu fer-los ambientalment eficients tot reduint i optimitzant el consum d’energia i aigua.
−  Generalització del concepte d’habitatges sostenibles, tant econòmicament com mediambientalment.
3.7.3. Transferir a la Generalitat els fons i les polítiques gestionades per l’Estat
Per a CiU és el Govern de Catalunya qui ha de planificar, desenvolupar i executar les competències en matèria d’habitatge.
En primer lloc, perquè des d’un punt de vista competencial el nou Estatut atorga al Govern català la competència exclusiva en matèria d’habitatge i en segon lloc per adaptar les polítiques públiques d’habitatge a les necessitats reals locals de cada zona geogràfica.
És evident que el problema d’accés a l’habitatge que hi ha a Catalunya no té res a veure amb la que hi ha determinades zones de l’Estat.
Des de CIU es treballarà per:
−  Suprimir la Secretaria d’Estat d’Habitatge i Actuacions Urbanes ja que és innecessària; i exercir les competències de l’Estat des del Ministeri d’Economia.
Les subvencions, transferències i altres partides econòmiques que actualment gestiona la Secretaria s’han de transferir directament a les Comunitats Autònomes en funció de la població i de les necessitats.
−  Catalunya ha de tenir la competència per a la fixació dels preus màxims de venda i de superfície màxima per als habitatges de protecció oficial atenent les diferents situacions econòmiques i socials de cada zona geogràfica, àmbit local del mercat de l’habitatge o la situació de les persones beneficiàries (famílies nombroses, mobilitats reduïdes, etc.).
−  Aconseguir la cessió del sòl propietat del govern de l’Estat a Catalunya per realitzar habitatge de protecció oficial, principalment de lloguer.
En especial que l’Ajuntament de Barcelona obtingui la cessió de la Caserna del Bruc.
−  Eliminar la societat pública de lloguer (SPAVIV) i transferir tots els seus actius als òrgans corresponents de les Comunitats Autònomes que són les competents en matèria d’habitatge.
−  Analitzar els criteris de revisió del cadastre que ponderi els diferents cicles d’evolució dels preus, per tal que tingui en compte tant l’evolució temporal dels preus com l’evolució previsible dels preus del sòl i l’habitatge, en particular quan la revisió afecta a l’habitatge habitual.
−  Transferir el Cadastre a la Generalitat.
Mentre no es produeixi la transferència, establir formes de gestió consorciada del cadastre entre l'Estat, la Generalitat i els municipis, d'acord amb el que disposi la normativa de l'Estat i de manera que es garanteixin la plena disponibilitat de les bases de dades per a totes les administracions i la unitat de la informació.
3.8. Cultura
−  Garantirem que la Generalitat pugui exercir les seves competències exclusives en matèria de cultura, plenament i sense interferències de l’Estat, reclamant també el traspàs d’infraestructures i competències pendents, d’acord amb l’Estatut.
−  Sol·licitarem la conversió del Ministeri de Cultura en una Secretaria d’Estat.
Cal evitar duplicitats entre l’administració de l’Estat i de les Comunitats Autònomes i suprimir estructures administratives innecessàries.
−  Farem que el Govern espanyol reconegui la facultat de la Generalitat per participar en els organismes internacionals i comunitaris que tinguin com a finalitat el desenvolupament de la cultura, i de manera molt especial, la UNESCO.
−  Reclamarem, mentre no tinguem el “Pacte Fiscal”, la territorialització dels recursos de l'Estat destinats a la cultura
i assegurarem el finançament de l’Estat a les infraestructures culturals catalanes (MNAC, Auditori de Barcelona, Palau de la Música, Gran Teatre del Liceu, etc.).
Cal garantir la recepció d’aquests recursos i que es corresponguin al pes específic que aquests equipaments tenen en el conjunt de l’Estat.
−  Promourem una nova Llei de Patrocini i Mecenatge que impulsi la cultura en els diferents sectors.
Catalunya compta amb un potent i divers sector cultural d’àmbit industrial, de naturalesa editorial, audiovisual, teatral, musical, cinema i d’arts plàstiques, al qual cal donar suport pressupostari i financer com a generador de riquesa i d’ocupació.
En un moment de severa austeritat en el sector públic, el mecenatge permet unir sinergies entre el sector públic i el sector privat en activitats d’interès col·lectiu.
En l’àmbit cultural, el mecenatge pot tenir doncs, un paper molt important.
−  Promourem les reformes legislatives necessàries per incrementar la transparència i l’objectivitat en matèria de subvencions.
Cal que hi hagi més publicitat sobre convocatòries, requisits i atorgaments, i que la informació sigui més clara i accessible.
A la vegada, cal introduir sistemàtiques d’avaluació en les polítiques de subvenció.
−  Potenciarem la creativitat cultural, el coneixement de l'art i la cultura, i els aproparem especialment als joves.
Impulsarem la R+D+I en l'àmbit cultural: la recerca artística s'ha de promoure i s’ha d'incloure en l’àmbit de la innovació.
−  Proposarem fórmules per tal que l’Estat, en coordinació amb les Comunitats Autònomes, faciliti el finançament a les empreses culturals.
A part de les subvencions, s’han de posar a l’abast de les petites i mitjanes empreses del sector cultural els instruments financers adequats que els permetin accedir al crèdit per desenvolupar els seus projectes i assumir també processos de modernització tecnològica.
−  Impulsarem que el Govern de l’Estat, a través de les CCAA, destini recursos al sector cultural perquè s'adapti al mercat digital, per modernitzar infraestructures i per accedir als nous models de negoci, incloent-hi la investigació i la innovació.
−  Promourem la reforma de la Llei de Propietat Intel·lectual per adaptar-la a les noves exigències del desenvolupament tecnològic i a la societat de la informació fomentant solucions harmonitzades a la UE.
La protecció legal de la propietat intel·lectual és fonamental per mantenir el nostre patrimoni cultural, per fomentar la creació i la diversitat cultural i per assegurar la continuïtat de les indústries culturals del país, però passa per una adaptació normativa que incorpori entre d’altres, el desenvolupament de les Tecnologies de la Informació i la Comunicació (TIC).
−  Impulsarem, en el marc de la gestió col·lectiva dels drets d’autor, mesures per garantir la màxima transparència i control de les entitats de gestió
i vetllarem per a què l’Estat faciliti els instruments i la informació necessàries per tal que la Generalitat pugui fer ús de les competències que li atorga l’Estatut per autoritzar, inspeccionar i revocar les entitats de gestió que actuïn majoritàriament a Catalunya.
−  Controlarem el model que preveu la Disposició Final de la “Ley de Economia Sostenible”, que concedeix a una Comissió adscrita al Ministerio de Cultura la facultat per tancar webs amb autorització judicial.
L'aplicació d'aquesta llei no pot ser en cap cas arbitrària, no pot suposar una retallada de les llibertats dels usuaris ni pot respondre a interessos partidaris.
−  Promourem l’adopció de mesures que incrementin la formació i la conscienciació dels usuaris sobre els drets dels autors i creadors, i sobre els efectes negatius que causen les descàrregues il·legals tant en la indústria com en la pèrdua en la generació de cultura.
−  Vetllarem per la necessària lleialtat institucional en la compra o obtenció a través de dació per part de l'Estat de patrimoni cultural especialment vinculat a Catalunya.
Cal elaborar un protocol d’actuació pel que fa a l’adquisició pública de fons patrimonials, que contempli el consentiment previ de les Comunitats Autònomes de procedència dels fons i la predisposició primera de l’Estat a situar els fons adquirits en institucions amb seus als territoris de procedència.
−  Instarem l’Estat perquè acompleixi els seus compromisos respecte a la construcció dels Arxius Històrics Provincials de Barcelona i Girona i de les Biblioteques Públiques de Barcelona i de Tarragona, fent un seguiment exhaustiu de l’execució de la nova seu de la Biblioteca de Girona.
Totes les inversions estatals en béns equipaments culturals a Catalunya es realitzaran previ acord amb la Generalitat, tal i com marca l’Estatut.
−  Completar el retorn dels fons documentals i altres efectes incautats pendents ubicats a l’arxiu de Salamanca,
identificar els fons de l’Arxiu de la Corona d’Aragó, tot reconeixent la titularitat i transferint la gestió a la Generalitat dels fons propis de Catalunya,
i transferir l’Arxiu Reial de Barcelona i els fons històrics de les biblioteques provincials.
−  Promourem que es porti a terme una major difusió dels fons dipositats a les grans infraestructures culturals de titularitat estatal fixant fórmules que impulsin la signatura dels corresponents convenis de cessió temporal entre les institucions implicades i l’Estat.
−  Vetllarem perquè l’1% cultural s’inverteixi en el lloc on es fa la infraestructura finançada per l’Estat, o que com a mínim, es destini a la mateixa Comunitat Autònoma on es porta a terme la infraestructura.
Totes les inversions de l’1% cultural que es realitzin a Catalunya es faran previ acord amb la Generalitat, tal i com marca l’Estatut.
−  Insistirem en l’establiment d’un IVA superreduït per a la totalitat de productes i espectacles culturals, inclosos el discos i el cinema, i pels llibres electrònics “sense suport”.
Vetllarem també, pel preu fix del llibre perquè garanteix el manteniment d’una oferta editorial plural, heterogènia i rica.
−  Impulsarem l’adopció de les disposicions normatives necessàries per millorar i assegurar la protecció social dels artistes.
Instarem a l’elaboració d’un estudi que inclogui propostes per adaptar el sistema dels règims de la Seguretat Social a les especials característiques dels creadors i artistes.
−  Reclamarem, en l’àmbit de la política cultural exterior, un major suport i coordinació de l’Estat amb les institucions catalanes a fi d’optimitzar els recursos existents.
Al mateix temps, exigirem que totes les actuacions, projectes o participacions en esdeveniments que es portin a terme en el marc de la política cultural exterior reflecteixin la pluralitat cultural i lingüística de l’Estat.
3.9. IGUALTAT
1. La dona a la societat
−  Farem el seguiment i l’avaluació de l’impacte sobre la igualtat home-dona de les diferents polítiques i lleis adoptades a nivell estatal.
La llei que en fa referència es va aprovar a iniciativa de CiU, però a la pràctica és un tràmit merament formal.
−  Centrarem la nostra política d’eradicació de la pobresa també en el col·lectiu de dones, donada la feminització d’aquesta especialment a les franges elevades d’edat i entre les dones soles i a les famílies monoparentals,
i en aquest sentit, reclamarem una reforma de les pensions no contributives, que es basi en un estudi sobre pobresa i inclusió social.
−  Continuarem impulsant un increment progressiu de les pensions més baixes del sistema, com les de viduïtat, especialment de les vídues que tenen aquesta pensió com a únic ingrés.
−  Perseguirem les pràctiques de discriminació contra les dones, com l’incompliment de la formació escolar obligatòria,
així com la plena participació en totes les seves activitats.
−  Posarem en marxa actuacions dirigides a les dones amb discapacitat, per tal d’impulsar la seva participació i visibilitat en l’àmbit públic, i afavorirem l’accés a l’ocupació, a la formació i a la conciliació de la vida familiar, laboral i personal.
−  Defensarem el respecte a la dona i la igualtat dona-home a totes les manifestacions de caràcter cultural.
−  Establirem incentius encaminats a impulsar que els homes sol·licitin els diferents permisos que la llei els reconeix.
−  D’acord amb la legislació de molts països de la UE i atenent les previsions de la vicepresidència de la Unió Europea, impulsarem la modificació de la llei d’Igualtat efectiva entre dones i homes de 2007, per promoure que en les societats de l’IBEX 35 i les que tenen més de 250 treballadors s’avanci cap a l’objectiu que hi hagi un 40% de dones membres dels Consells d’Administració.
−  Estudiarem la correcció de la mesura implantada pel Govern espanyol referent a les dones vídues separades o divorciades i segons la qual no tenen dret a pensió de viduïtat aquelles que no tenen reconeguda, amb caràcter previ, una pensió compensatòria per sentència.
2. La dona al mercat de treball
- Impulsarem polítiques per tal d’aconseguir igualtat retributiva per a treballs d’igual valor, així com la igualtat d’accés a l’ocupació, mitjançant l’impuls de proves “cegues” per tal de seleccionar amb independència del sexe.
−  Impulsarem noves mesures financeres per tal d’afavorir els projectes emprenedors de les dones per la via de programes específics d’avals, crèdits, capital i microcrèdits.
−  Cal aprofundir en més mesures i cercar-ne de noves perquè la maternitat no constitueixi una penalització per a les dones.
−  Estimularem la inserció i promoció de les dones en llocs de treball on estan infrarepresentades.
−  Impulsarem la realització de programes específics de formació i foment de l’ocupació dirigits a les dones més susceptibles de ser excloses del mercats de treball i per tant, de la societat, com ara les dones més grans de 45 anys, dones amb discapacitats, dones aturades de llarga durada, dones immigrades, etc.
−  Cal preveure instruments de foment de la implantació de la Llei d’Igualtat a les PIMES, com a instrument de millora de la seva competitivitat.
−  Cal fer revisió de supòsits i condicions dels permisos i llicències per responsabilitats familiars, adaptant-los a les necessitats de la vida actual, i contemplant incentius per al seu exercici per part dels homes.
Entre d’altres mesures, és necessària la supressió de l’afinitat en el parentiu en les reduccions de jornada i en les excedències.
−  Incorporarem la transversalitat de gènere a les propostes sindicals i patronals.
−  Impulsarem la presència paritària de dones en els diferents espais de representació sindical i, en concret, en la negociació col·lectiva.
−  Impulsarem que s’incorpori la negociació dels plans d’igualtat en els convenis, en la negociació col·lectiva.
−  Avançarem en el manteniment dels drets de cotització durant les situacions de manca de cotització a la seguretat social derivada de mesures de conciliació.
−  Proposarem la millora de la protecció social en relació amb l’exercici dels permisos i llicències per a l’atenció de responsabilitats familiars (com l’ampliació de la protecció durant els períodes de maternitat / paternitat, adopció i acolliment, eliminant el requisit del període mínim de carència de cotització a la Seguretat Social), inclosos els supòsits de risc per embaràs i risc durant la lactància.
3. Les dones i la violència de gènere
−  Posarem l’accent en la necessitat del caràcter preventiu de la violència de gènere i en garantir-ne els àmbits de protecció seguretat, per això reclamarem de l’Estat la continuació dels recursos econòmics per a les comunitats autònomes que es van preveure ja a la Disposició addicional 13 de la Llei de mesures integrals contra la violència de gènere.
−  Impulsarem que es denegui la possibilitat d’obtenir la nacionalitat espanyola als agressors.
−  Impulsarem que no es pugui atemptar contra la dignitat de les dones en nom de cap cultura i/o religió.
−  Impulsarem l’autoregulació en relació al tracte donat a les dones, així com respecte a la violència domèstica, als mitjans de comunicació (premsa, ràdio i televisió), així com a les produccions audiovisuals (cinema, publicitat, etc.).
−  Promourem la inhabilitació del condemnat per exercir càrrecs públics.
−  Impulsarem que s’implantin totes les recomanacions del Comitè de Vigilància de la Convenció per a l’Eliminació de la Discriminació contra les Dones fetes a diferents informes de resposta als informes periòdics presentats per Espanya.
−  Proposarem també la creació de més jutjats exclusius i la dotació de més mitjans personals i materials als jutjats exclusius i als compartits.
−  Procedirem a la modificació de la Llei d’Enjudiciament Criminal per a que, preservades totes les garanties i assegurant, en tot cas, la possibilitat de contradicció de les parts, la declaració per la víctima portada a terme davant el Jutjat de Violència sobre la Dona, tingui el valor de prova preconstituïda, per que la víctima no hagi de declarar diverses vegades i evitar així la segona victimització, utilitzar la gravació de la declaració per evitar la reiteració de la declaració del testimoni, tal i com s’aplica ja a la Llei del menor.
−  Revisarem la Llei Integral sobre la Violència de Gènere en relació a les competències civils dels Jutjats de Violència sobre la Dona.
Després de les primeres actuacions en què aquests jutjats assumeixen la resolució de les qüestions penals i civils (derivades de l’ordre de protecció) més urgents, la competència per a la tramitació dels procediments civils subsegüents tornarà als de l’odre civil, als Jutjats de Família especialitzats.
−  Proposarem incorporar els menors en la Llei de Violència de Gènere, com a subjectes directes de drets.
-Proposarem incorporar els efectes de la violència en la salut com a malaltia, i si s'escau, que pugui comportar la incapacitació laboral.
-Potenciarem actuacions preventives per part de l’Administració, quan identifica indicis o sospites de violència, per no actuar només reactivament.
-Proposem impulsar el tractament psicològic de la dona prèvia a la denúncia, en els supòsits que s’estimi necessari, i en aquest sentit i donada la freqüent dependència emocional que hi ha en aquestes relacions, valorar la modificació dels articles 48 i 57 del Codi Penal per tal que a la dona no se li imputi el delicte de trencament de condemna quan consenteixi l’incompliment de l’ordre d’allunyament.
-Estudiarem en quines circumstàncies la condemna ferma per delicte de violència de gènere pot comportar la pèrdua de la custòdia dels fills i filles.
-Impulsarem que es desenvolupin mesures penals d’imposició de programes terapèutics als maltractadors, així com que se’n pugui millorar la qualitat, per tal que els agressors condemnats no s’acullin als programes de reinserció únicament per beneficiar-se d’una reducció de la pena.
-Fomentarem l’aplicació de la normativa que permet la substitució de la pena privativa de llibertat per l’expulsió del territori nacional en els casos d’agressors estrangers,
i facilitarem els tràmits de reagrupament familiar amb la mare víctima en el cas de tenir fills o filles en el país d’origen, si és el mateix que el de l’agressor.
-Impulsarem i potenciarem la coordinació entre els serveis implicats de les diferents administracions per garantir els drets de la víctima.
-Proposarem el desplegament de la Llei 1/2004 que obliga a tenir una formació continuada i especialitzada per a tots els professionals que han de prendre decisions entorn al tema de la violència de gènere.
-Introduirem en la Llei 1/2004 de violència de gènere criteris d’accessibilitat universal pel que fa als drets a la informació, als procediments judicials i a les mesures tecnològiques de protecció.
-Recollirem en el Codi Penal el matrimoni forçat com a delicte i regulació d’una ordre de protecció específica per a les víctimes de matrimonis forçats per tal de facilitar la intervenció policial d’urgència per a la protecció de les víctimes.
4 La prostitució com a violència de gènere
-Impulsar el compliment de totes les mesures establertes al Pla integral de lluita contra el tràfic d’éssers humans amb finalitats d’explotació sexual.
-Impulsar una Llei integral d’atenció a les víctimes de tràfic de persones.
-Impulsar polítiques, posant l’accent en sancions als clients prostituïdors, per tal de dissuadir l’ús de dones prostituïdes, així com per combatre la banalització de la prostitució en tots els àmbits.
-Realitzar campanyes de sensibilització que permetin modificar la percepció social de l’ús de les dones com a mercaderia sexual i obtenir un rebuig social general cap al comerç sexual com una vulneració dels drets fonamentals de les dones en situació de prostitució.
-Formar els operadors jurídics sobre la interpretació i aplicació del marc legal vigent a Espanya, en especial en la seva connexió amb la normativa internacional i el protocol de Palermo, així com de tot l’abast del tractament penal del proxenetisme.
-Fomentar l’intercanvi d’informació i dades estadístiques relacionades amb l’explotació sexual entre les forces i cossos de seguretat de l’Estat i cossos autonòmics i locals en matèria de la seva responsabilitat.
-Proposarem la reforma del Codi Penal per tal de potenciar especialment la protecció dels menors d’edat davant la prostitució i altres atemptats contra la seva indemnitat sexual.
Pujarem de 13 a 14 anys l’edat per mantenir relacions sexuals consentides.
-Establir mesures tendents a intensificar la persecució del proxenetisme i valorar en aquest sentit la penalització de la terceria locativa.
5.   Àmbit exterior
-Impulsarem el compromís d’utilitzar la influència que té Espanya sobre països tercers per tal de promoure la ratificació sense reserves de la Convenció per a l’Eliminació de la Discriminació contra la Dona i el seu Protocol Opcional (CEDAW), per part de tots els Estats que encara no ho hagin fet.
-Impulsarem, en el marc de la Unió Europea, l’adopció de normativa comunitària concreta i de caràcter vinculant que reconegui la responsabilitat dels Estats davant qualsevol forma de violència contra les dones, establint uns estàndards mínims en l’àmbit contra la prevenció de violència de gènere, de protecció i de reparació de les víctimes, de la investigació de les denúncies i de la sanció efectiva als autors.
6 . Igualtat de tracte
−  Demanarem la transposició de les Directives en matèria d’igualtat de tracte, respectant les competències de les comunitats autònomes.
−  Donarem suport a la despatologització de la transexualitat.
−  Mantindrem el compromís polític i econòmic de l'Estat amb els programes de lluita contra la Sida i altres malalties de transmissió sexual, tenint en compte sobretot aquells col·lectius o grups amb major índex de prevalència.
−  Vetllarem perquè els òrgans previstos en la Llei contra la Violència, el Racisme, la Xenofòbia i la Intolerància en l'Esport, duguin a terme accions efectives en tots els seus àmbits d'actuació.
−  Vetllarem pel compromís de l'Estat en la lluita contra la homofòbia, especialment en aquells països del món on encara es considera delicte i/ o sigui palesa una situació greu de discriminació social.
Així mateix, creiem que s'ha de valorar el reconeixement dels drets humans universals en el moment de prioritzar acords i convenis internacionals.
3.10.Lluita contra la pobresa i per a la inclusió social
−  Incrementarem els esforços dedicats a augmentar les oportunitats i els recursos de les persones en risc de pobresa i d’exclusió social, especialment infantil.
−  Impulsarem l’aprovació d’un nou Pla d’Inclusió Social que faci front a l’increment de la pobresa i de l’exclusió social com a conseqüència de la crisi.
−  Promourem la creació d’un Fons estatal territorialitzable per portar a terme actuacions destinades a la prevenció i resolució de la problemàtica de les persones sense llar.
−  Reclamarem una reforma de les pensions no contributives basada en un estudi sobre pobresa i inclusió social que possibiliti que totes les persones tinguin un nivell de recursos i prestacions suficients per viure conforme a la dignitat humana.
−  Reforçarem la cooperació amb les Comunitats Autònomes Corporacions locals per implementar actuacions destinades a lluitar contra la pobresa infantil.
−  Reclamarem la territorialització per Comunitats Autònomes dels recursos recaptats en l’assignació tributària de l’IRPF destinada a altres finalitats socials.
−  Continuarem donant suport a les iniciatives relacionades amb l’impuls i la integració de la comunitat gitana.
−  Donarem suport a la creació d’un intergrup parlamentari a favor de la població gitana.
−  Donarem suport i reforçarem la tasca que realitza el tercer sector en contra de la pobresa i l’exclusió, però també com a sector en el que treballa el 10% del ocupats a l’Estat i com a sector aliat de les administracions per garantir l’Estat del Benestar.
−  Donarem suport a l’activitat que desenvolupen els Bancs d’Aliments, entre d’altres, modificant els procediments per a la licitació d’aliments destinats a aquestes entitats per a fer-los més àgils i eficients.
Defensarem en l’àmbit de la UE el manteniment del nivell del Programa Europeu d’Ajuda Alimentària als més desfavorits.
−  Promourem una reforma de la Llei 49/2002, de 23 de desembre, de règim fiscal de les entitats sense fins lucratius i dels incentius fiscals al Mecenatge que entre d’altres, declari activitat prioritària de mecenatge les activitats realitzades per fundacions o altres entitats sense ànim de lucre que tinguin com a objectiu social prioritari la lluita contra l’exclusió social o facilitar habitatge social a determinats col·lectius.
−  Donarem suport a la investigació i l’estudi en matèria de pobresa i exclusió social.
Facilitarem la creació d’observatoris que analitzin les causes, les característiques i l’evolució de les circumstàncies que envolten la pobresa i l’exclusió social.
3.11.Polítiques d’immigració
CiU seguirà promovent una política d’immigració d’ordre i amb prioritat per a la integració social.
−  Reivindicarem més competències en matèria d’immigració per aconseguir el ple desenvolupament de l’Estatut i reforçarem el protagonisme dels Ajuntaments en l’adopció i execució de les polítiques d’immigració.
−  Reforçarem la lluita contra la immigració irregular i vetllarem per tal que l’Estat compleixi amb les obligacions establertes a les polítiques de retorn.
−  Eradicarem i previndrem les situacions de vulnerabilitat vinculades a la irregularitat administrativa.
−  Millorarem la situació dels menors no acompanyats per tal que s’integrin de forma adient en la nostra societat.
−  Proposarem que per a l’obtenció de la residència permanent sigui requisit l’obtenció de l’arrelament (esforç d’integració).
Demanarem l’establiment d’un període de dos anys per fer un procés d’integració.
Alhora cal demanar a l’Estat la dotació pressupostària per fer-ho.
−  Exigirem la restitució de la dotació del fons de suport a l’acollida i la integració dels immigrants.
CiU aposta per polítiques d'integració per aconseguir la cohesió social, especialment en aquells municipis que concentren major població immigrant.
Per això, considera convenient recuperar la dotació inicial del Fons situada en 200 milions d’euros.
Un dels programes d’aquest fons és per l’aprenentatge de la llengua catalana.
Tothom ha de tenir accés a la llengua pròpia del país.
Cal fer un pla d’ensenyament del català.
−  Cal emprendre, de comú acord amb les normes i principis del dret de la Unió Europea, les accions oportunes per garantir la lliure circulació de persones respectant els principis bàsics del Tractat de Schengen i els drets humans fonamentals consagrats als instruments de Dret Internacional i als Tractats de la Unió Europea i a determinar en quins casos particulars s’establirà la possibilitat de reinstaurar el control de les fronteres.
−  Cal demanar el traspàs de les competències i dels recursos pressupostaris en matèria d’asil a Catalunya, d’acord amb la nova Llei 12/2009.
−  Reclamarem al Govern de l’Estat que doni suport a les polítiques de la Generalitat de Catalunya destinades a facilitar el retorn dels presos estrangers en situació irregular als seus països d’origen quan hagin complert la meitat de la condemna.
−  Impulsarem una modificació de la legislació que ompli tots els buits legals per garantir els drets de totes les víctimes de tracta d’éssers humans, i no només aquelles que estiguin en situació irregular.
−  Impulsarem el codesenvolupament.
Portarem a terme accions de cooperació amb la participació activa de les persones immigrades per al desenvolupament dels seus països d’origen.
Vincularem immigració i cooperació.
Donarem prioritat a la cooperació amb els principals països d’origen dels fluxos migratoris que rep l’Estat espanyol.
3.12. Esports
−  Impulsarem les modificacions de les disposicions legals i normatives vigents de l’Estat, així com els canvis organitzatius oportuns, per fer efectiva a tots els nivells la distribució competencial derivada de l’Estatut.
Farem que l’esport sigui veritablement una competència exclusiva de la Generalitat de Catalunya.
−  Impulsarem la reforma de la Ley del Deporte de 1990 per adequar-la al marc competencial de les Comunitats Autònomes i al marc legislatiu definit per la Unió Europea.
−  En aquest àmbit específic de l’esport professional, vetllarem per l’establiment d’un model que asseguri el control efectiu de la gestió econòmica de les entitats esportives.
També vetllarem que el repartiment dels drets audiovisuals, que avui dia constitueixen la principal font d’ingressos de moltes d’aquestes entitats, es porti a terme amb un sistema més equilibrat, just i proporcional.
−  També seguirem donant suport a l’esportista professional des de la perspectiva del seu règim jurídic, laboral i de protecció social.
−  Amb la reforma de la llei del mecenatge fomentarem la col·laboració púbico-privada en el finançament de les activitats esportives.
−  Impulsarem la projecció internacional de l’esport català per aconseguir el reconeixement i la integració directa de les federacions esportives catalanes, com a membres de ple dret, a les federacions internacionals corresponents.
L’objectiu és que els esportistes catalans amb seleccions pròpies puguin participar en els diferents esdeveniments, activitats i competicions esportives amb caràcter oficial de caire internacional que organitzin.
−  Instarem el Govern de l’Estat a fer les gestions que siguin necessàries per eliminar els obstacles que a nivell internacional dificulten la creació del Comitè Olímpic de Catalunya.
−  Impulsarem la territorialització dels recursos dels Pressupostos Generals de l’Estat que, actualment, es destinen a les Federacions esportives.
−  Defensarem l’autonomia de l’esport federat i el respecte pel dret d’associació (les federacions i clubs són entitats privades, no públiques, encara que les federacions i alguns clubs són entitats d’interès públic).
−  Donarem suport a la demanda de l’esport d’integració de les persones amb discapacitat en una única competició.
Promourem també la seva professionalització segons el nivell de dedicació, dels ingressos per activitat o d’altres paràmetres independentment de la seva discapacitat.
−  Donarem suport a la candidatura de Barcelona 2022 per organitzar els Jocs Olímpics d’Hivern , i posarem els mitjans possibles per fer-los possibles;
també donarem suport als actes esportius de caire internacional als que optin o organitzin entitats (ajuntaments, federacions, clubs) del nostre país.
−  Promourem que s’atorguin els màxims incentius fiscals al mecenatge per destacats esdeveniments esportius que se celebrin arreu del país com els Campionats del món de natació de 2013, Barcelona World Race de 2014 i 50è Saló Nàutic de Barcelona.
−  Impulsarem la modificació de les corresponents regulacions normatives per facilitar el desenvolupament d’un marc organitzatiu propi de l’esport català i la relació de les organitzacions esportives privades amb els organismes esportius de la resta de l’Estat o internacionals.
−  Demanarem el suport de l’Estat per fomentat l’ús del català a l’esport.
−  Seguirem reclamant el traspàs total del CAR de Sant Cugat i vetllarem per l’efectiu compliment de les obligacions econòmiques contretes per l’Estat amb aquest centre.
−  Assumirem la totalitat de les competències antidopatge
i donarem recolzament a totes aquelles mesures destinades a eradicar el frau en l’àmbit esportiu.
−  Demanarem la transferència d’una part del benefici produït per les travesses i diferents loteries de l’Estat per tal d’impulsar la pràctica de l’esport.
−  Instarem al “Consejo Superior de Deportes” a la devolució dels documents esportius requisats pel govern franquista i actualment en poder d’una universitat de Madrid.
−  Vetllarem pel pluralisme informatiu als mitjans de comunicació públics en matèria d’esport i fomentarem la cobertura dels esports minoritaris, així com una major presència de l’esport femení en aquests mitjans.
−  Impulsarem un tractament fiscal específic per a l’esport amateur, escolar i universitari.
−  Donarem suport a totes aquelles mesures que fomentin una major presència de la dona en l’esport, especialment en l’esport professional i també per incrementar la seva participació en òrgans directius d’entitats esportives.
−  Demanarem una reducció del tipus de l’IVA aplicat als espectacles esportius.
−  Impulsarem que els esportistes d’alt rendiment, a través del pla ADO, puguin compaginar els seus entrenaments i la participació a les competicions amb els seus estudis acadèmics o responsabilitat laboral i la seva reincorporació social plena en acabar la carrera esportiva.
−  Apostarem per tal que l’Estat aporti finançament per a la promoció de l’esport escolar i universitari.
−  Incentivarem l’increment dels fons estatals de Cooperació Local destinats a desenvolupar projectes i equipaments bàsics esportius, en col·laboració amb les Comunitats Autònomes.
−  Proposarem que el govern de l’Estat faciliti els recursos necessaris a Catalunya per portar a terme activitats esportives destinades a la integració dels col·lectius de persones d’altres orígens culturals, a les persones amb discapacitats o a l’esport promogut per Special Olímpics.
−  Promourem la investigació en ciències aplicades a l’esport i es demanarà el suport de l’Estat per activitats d’R+D+I aplicades a l’esport.
−  Cal garantir la col·laboració financera de l’Estat per condicionar degudament els equipaments esportius per a la pràctica de l’esport adaptat i perquè hi hagi monitors i preparadors especialitzats.
−  Promourem la modificació de la normativa sobre navegació per modernitzar i unificar la legislació de la nàutica i harmonitzar-la fiscalment a la vigent a la resta de països europeus.
−  S’estudiarà l’adequació del règim fiscal que afecta les activitats relacionades amb l’esport de la nàutica i en especial l’aplicació del règim d’arrendament financer, la matriculació i l’IVA.
4 . EIXOS DE FUTUR
4.1 Educació.
−  Defensarem un model educatiu d’interès públic i de qualitat que permeti continuar el desplegament de la Llei d’educació de Catalunya, basat en els valors de la cultura de l’esforç, el respecte i la qualitat docent, que respecti l’autonomia dels centres i recuperi l’autoritat del mestre.
−  Volem avançar cap a una formació d’alt nivell i d’excel·lència, en el que la recerca i les tecnologies de la informació siguin claus per configurar la Catalunya del segle XXI.
−  Seguirem defensant el model d’immersió lingüística en català com a llengua vehicular normalment emprada a l’ensenyament, garantint l’assoliment de les competències lingüístiques en català i castellà i augmentant les competències en altres llengües, principalment l’anglès.
−  Garantirem el dret a l’educació i a la llibertat d’elecció de centre, d’acord amb el seu ideari i projecte educatiu.
−  Defensarem, amb el Pacte Fiscal, un finançament que ens permeti avançar cap a l’objectiu de destinar el 6 % del PIB a despesa educativa.
−  Exigirem el traspàs a la Generalitat del ple exercici de les competències de gestió de les beques i ajuts concedits amb càrrec als Pressupostos Generals de l’Estat, en compliment de la Sentencia del Tribunal Constitucional 188/2001, de 20 de setembre i de conformitat amb el que estableix l’article 172.1 de l’Estatut d’Autonomia de Catalunya.
−  Seguirem plantejant a l’Estat la modificació dels criteris d’atorgament de beques per evitar la discriminació actual dels estudiants catalans.
El percentatge de beques que rep Catalunya ha de ser proporcional al d’estudiants, mentre que avui només reben el 10% de beques, tot i tenir més del 15% dels estudiants.
−  La política de beques ha de permetre garantir l’accés de tots els estudiants als diferents nivells d’estudi, amb independència de les seves capacitats econòmiques i prioritzant també l’excel·lència.
Caldrà incrementar anualment, fins la mitjana europea, el número i la quantia de les beques i ajuts a l’estudi de nivell superior, per equiparar, en el menor temps possible, la inversió de l’Estat en aquesta matèria a la mitjana comunitària.
−  Cal avançar gradualment cap a la gratuïtat real de l’educació dels 3 als 18 anys, d’acord amb el dret a l’educació i a la igualtat d’oportunitats, amb la participació de l’Estat.
En aquest sentit, vetllarem per tal que l’Estat mantingui la seva participació en el finançament de les Llars d’infants (educació dels infants de 0 a 3 anys), a través de la territorialització dels recursos del programa Educa3.
−  Reiterarem la demanda d’un estudi, elaborat per la Comissió prevista per la Llei Orgànica d’Educació, per avaluar el cost del mòdul de l’escola concertada i promourem la millora del seu model econòmic fins arribar a la cobertura total del cost per garantir la llibertat d’ensenyament.
−  Cal avançar més en la conciliació de la vida laboral i familiar, especialment de les famílies amb fills en edat escolar.
És necessari conciliar els horaris laborals dels pares i mares amb els de les escoles, perquè la família és la primera responsable de l’educació dels seus fills.
−  Impulsarem mesures per preveure la flexibilització dels horaris laborals per atendre les necessitats familiars, especialment en l’àmbit educatiu.
−  Seguirem impulsant la millora de la formació per al professorat i en aquest sentit promourem la modificació dels requisits de formació inicial i permanent del professorat, amb la finalitat que aquest mantingui una alta acreditació professional, avançant en el disseny d’una carrera docent.
−  L’ensenyament és un sector cabdal del present i futur de la nostra societat, per això hem de seguir prestigiant la professió docent i atraure als millors professionals amb capacitat pedagògica.
−  Defensarem i impulsarem equips directius altament qualificats amb visió transformadora i capacitat de lideratge.
−  Promourem l’adaptació del sistema de formació professional i l’educació al llarg de la vida a la situació socioeconòmica actual, incorporant el contracte dual (treball i formació) la qual cosa ajudarà a: combatre l’abandonament escolar, elevar el nivell de qualificació professional dels alumnes i afavorir el seu accés al mercat laboral.
−  El contracte dual ha de ser un contracte per a alumnes que fan estudis professionalitzats, la seva durada es circumscriu al període de formació (lligat a la matrícula) i ha de preveure l’afiliació bonificada a la Seguretat Social i estímuls en les cotitzacions per al cas de futura contractació estable de l’alumne.
−  Serem actius en el seguiment de les avaluacions dels diversos plans empresos per fer front a l’abandonament i fracàs escolar, així com del conjunt d’indicadors i objectius mesurables i avaluables, amb la finalitat de reduir-lo.
Ho farem en el context de l’estratègia Europa 2020.
−  Demanarem la derogació del paràgrafs segon i tercer de l’Annex III del Real Decret 1513/2006, de 7 desembre, pel qual s’estableixen els ensenyaments mínims de l’educació primària, i que fan referència a la tercera hora de castellà.
4.2 Universitats
4.2.1 Model universitari propi
−  Exigirem el desenvolupament ple de l’Estatut d’Autonomia de Catalunya en matèria d’universitats i activitats de R+D+i.
−  Revisarem la Llei Orgànica d’Universitats per fer possible un model català propi d’universitats basat en un sistema de governança, més flexible que permeti la captació de talent i permeti assolir objectius d’internacionalització, competitivitat, eficiència i excel·lència.
−  Caldrà incrementar els recursos destinats a les universitats, en la mesura de les disponibilitats pressupostàries i fer un canvi de model de finançament que estimuli l’excel·lència entre universitats.
−  Impulsarem l’internacionalització del sistema universitari català.
−  Promourem la transferència del coneixement des de les Universitats i Centres de Recerca al teixit productiu.
−  Estimularem una coordinació més efectiva entre universitats, centres de recerca i altres agents del sistema.
−  Reforçarem les Agències catalanes Agència per a la Qualitat del Sistema Universitari de Catalunya (AQU) i l’Agència de Gestió d’Ajuts Universitaris i de Recerca (AGAUR) enfront de les agències estatals, per tal de consolidar una gestió eficient i adequada de tots els temes relacionats amb beques i ajuts.
4.2.2 Per l’Espai Europeu d’educació superior i per un millor accés universitari i millors beques
−  Apostem per l’Espai Europeu d’Educació Superior i per superar el desenvolupament restrictiu dels graus que ha fet l’Estat.
Cal permetre carreres de graus de 3 o 4 anys i màsters de 1 o 2 cursos indistintament, tal com passa a la resta d’Europa.
−  CIU constata que els recursos destinats per l’Estat a beques és molt inferior als que hi destinen com a mitjana els països europeus en relació al seu PIB.
Promourem l’augment dels recursos de l’Estat destinats a beques i ajudes a l’estudi per situar-lo en la mitjana comunitària.
−  CIU exigirà de nou el traspàs dels recursos i la gestió de les beques a la Generalitat, per resoldre la discriminació dels universitaris catalans que mai han rebut les beques que els hi corresponen.
−  Les bases per a l’atorgament de beques haurà de basar-se en criteris de cost de la vida de cada territori.
−  Caldrà estimular una política de beques adequada a la realitat catalana i a les necessitats del país.
A més, caldrà impulsar una ampliació de les beques de mobilitats, ajuts, préstecs, borses,etc.
−  Modificarem el sistema d’accés a la universitats a través de la recuperació de les quotes de prescripció per a batxillers i estudiantes provinents de Cicles Superiors.
4.2.3 El català i la universitat.
−  Promourem el català en tots els nivells universitaris i la projecció de la llengua catalana arreu del món, junt amb l’anglès i d’altres llengües.
Vetllarem, per tal de que els efectes de la mobilitat de graus provinents d’altres CCAA, no suposi impediments al caràcter vehicular de la nostra llengua.
−  Impulsarem la creació de càtedres de Filologia Catalana a universitats de fora de Catalunya.
Treballarem per incorporar les carreres de Filologia i Literatura catalanes a les universitats de l’Estat, de la Unió Europea i de països estrangers.
4.2.4 Donar suport a la mobilitat.
−  Defensarem la revisió dels processos estatals de convalidació i homologació de títols i de reconeixement de mèrits acadèmics per facilitar la mobilitat europea.
−  Promourem l’augment de les dotacions estatals als programes de mobilitat d’estudiants, molt especialment del programa Erasmus, a fi que pugui cobrir les despeses de desplaçament i manutenció de l’estudiant en les universitats de destí, d’una manera digna.
−  Impulsarem el finançament estatal de programes d'acollida de professors i investigadors visitants de reconegut prestigi destinats a facilitar estades en altres universitats d’investigadors i personal postdoctoral.
−  Per a facilitar l’atracció del talent investigador, instarem al Ministeri d'Afers Estrangers a agilitar la concessió de visats als estudiants de doctorat i investigadors estrangers, que vinguin a fer estades de llarga durada a les nostres Universitats i Centres de Recerca.
−  Promourem una estreta vinculació d’universitats i empreses per a la subscripció de convenis que permetin facilitar pràctiques als estudiants, amb períodes mínims de 6 mesos de durada i per a posar en marxa programes d’incorporació laboral dels nous graduats.
4.3 Emancipació: treball, habitatge, participació
La joventut és qui reflecteix millor els canvis socials que de manera continuada transformen les societats.
Joventut és futur, però avui la societat està condicionada per unes barreres que dificulten la seva participació plena en la governança i en la transformació social que vivim.
Tenim el 40% d’atur juvenil, tenim precarietat laboral, hi ha joves extraordinàriament formats que no tenen feina, n’hi ha molts altres que pateixen fracàs escolar i que no han tingut alternatives de reincorporació a la formació.
L’accés a l’habitatge i l’emancipació resulten complicats en una societat que castiga el treball jove.
CiU vol canviar el sentit d’aquesta roda:
−  Ens proposem obrir el mercat laboral als més joves, especialment un cop finalitzada la seva formació professional o els estudis superiors.
−  Proposem estimular amb les empreses la subscripció de més contractes d’aprenentatge i per la formació per a joves que hagin finalitzat la FP o els estudis superiors.
−  També cal promoure la subscripció de convenis entre universitats i centres de formació professional amb empreses per a la realització de pràctiques laborals per períodes no inferiors a 6 mesos contemplant, si és el cas, el pagament total o parcial de la matrícula de l’estudiant.
−  Pels joves que hagin patit fracàs escolar impulsarem un programa de segona oportunitat, conjuntament amb les Comunitats Autònomes, basat en el contracte dual, amb bonificació plena de la Seguretat Social i amb renovació periòdica condicionada a l’èxit en l’activitat escolar.
−  Cal reduir la mitjana de joves en situació d’abandonament escolar prematur a un màxim del 10%.
−  El contracte dual estarà també a la base de les activitats de formació professional, amb elements incentius per facilitar la contractació indefinida del jove quan acabi el contracte dual, és a dir, el període de formació.
−  Impulsarem la reserva d’un percentatge de places en pràctiques en els ens de l’administració destinades a joves formats sense experiència.
−  Reforçarem les línies de crèdits oficials per a estudiants, a retornar quan el beneficiari comenci a generar ingressos pel seu treball.
−  La participació social dels joves també passa per facilitar l’accés a l’habitatge.
−  Promourem l’existència de vies específiques d’accés a l’habitatge per a joves d’entre 18 i 35 anys,
així com l’accés preferent de les parelles joves i les famílies monoparentals en l’ocupació d’habitatges socials de dimensions reduïdes, tenint en compte també criteris de renda.
−  Impulsarem la promoció pública d’habitatges en règim de lloguer, i en tot cas, amb la col·laboració de la iniciativa privada, per ser destinats principalment a estudiants, a joves amb ingressos mínims i a parelles sense ocupació estable.
Aquests immobles serien cedits per un import mínim i podrien ser utilitzats durant un temps determinat, amb un màxim de 5 anys.
−  Procurarem la millora de la seguretat i la garantia jurídica de l’arrendador garantint el cobrament de les rendes pel propietari quan els arrendadors siguin persones joves, per tal de superar reticències dels propietaris a llogar immobles a joves.
−  Impulsarem, en col·laboració amb les Comunitats Autònomes, un Pla de mesures de prevenció i reducció del consum de drogues que incorpori vies i instruments de suport a les famílies per reduir el consum de drogues dels joves,
i la revisió dels protocols policials, judicials i sanitaris per combatre les xarxes de distribució de la droga i frenar el narcotràfic.
−  Demanarem que la Llei de Finançament del Transport Públic permeti i estimuli els ajuntaments a aplicar descomptes per a la utilització de transport públic a menors de 25 anys.
4.4 Medi Ambient, sostenibilitat i Canvi Climàtic
4.4.1 Catalunya Administració ambiental única
Reclamarem el traspàs complet o la gestió de totes aquelles competències ambientals que l’Administració Central de l’Estat encara exerceix sobre el territori català.
Entre d’altres, treballarem per assumir:
Competències exclusives
−  Pel que fa als espais naturals:
La gestió integral dels recursos naturals de Catalunya.
La regulació i la declaració de les figures de protecció, delimitació i gestió dels espais naturals i hàbitats protegits situats a Catalunya.
L’autoritat plena sobre les zones de domini públic tant als rius com al litoral.
Competències plenes sobre les costes catalanes.
Per això, promourem la modificació de la Llei de Costes (Garantir que l’administració competent per decidir sobre la delimitació del domini públic marítim-terrestre és la Generalitat de Catalunya i que es respecten zones amb especials característiques.)
−  Pel que fa als recursos hídrics:
La transferència de la conca catalana de l’Ebre.
El reconeixement de la Generalitat com a autoritat de gestió administrativa plena a les conques de l’Ebre i del Xúquer al seu pas per Catalunya.
L’execució i l’explotació de les obres hidràuliques de sanejament i depuració d’interès general de l’Estat a Catalunya.
L’ampliació dels serveis transferits en matèria d’abocaments terramar.
La delimitació de les zones humides de les conques de l’Ebre i del Xúquer a Catalunya.
−  Pel que fa al servei meteorològic:
El traspàs dels serveis de meteorologia que porta a terme l’Instituto Nacional de Meteorologia a Catalunya.
El subministrament d’informació meteorològica i climàtica.
Inclou el pronòstic, el control i el seguiment de les situacions meteorològiques de risc, la investigació en aquests àmbits i la cartografia climàtica.
−  Pel que fa als recursos i la planificació energètica:
L’autorització i la vigilància de les centrals energètiques no nuclears.
− Pel que fa a l’avaluació ambiental de plans, programes i projectes:
La tramitació i la resolució del l’avaluació ambiental de totes les obres, les instal·lacions i les activitats situades a Catalunya i dels plans i programes que afectin el seu territori.
Per això, demanarem la modificació de la legislació d’impacte ambiental.
Competències compartides
−  La regulació del medi ambient marí quan no tingui per finalitat exclusiva la preservació dels recursos pesquers.
−  La regulació dels residus amb origen o destí a Catalunya.
−  La competència respecte als cursos fluvials compartits amb França en la regulació i la gestió dels abocaments.
−  Els instruments de control de contaminació amb independència de l’administració competent per autoritzar l’obra, la instal·lació o l’activitat que la produeixi.
−  La promoció de les qualificacions ambientals relatives a productes, activitats, instal·lacions, infraestructures, procediments i processos productius respectuosos amb l’entorn.
Participació en competències estatals
−  Espais naturals que superen el territori de Catalunya.
Promoure els instruments de col·laboració amb altres CCAA per crear, delimitar, regular i gestionar aquests espais.
−  Espais naturals dotats d’un règim de protecció estatal.
La declaració i delimitació requereix l’informe preceptiu de la Comissió Bilateral Generalitat-Estat.
La gestió resta reservada a la Generalitat.
En tot cas i mentre no tinguem el Pacte Fiscal, es vetllarà per tal que es traspassin els recursos de l’Estat per actuacions que són competència de Catalunya.
Participació internacional
Cal que l’Estat garanteixi la participació de les CCAA en la formulació de la posició espanyola davant les instàncies ambientals comunitàries.
Aquest mateix principi és aplicable per als organismes internacionals derivats de convenis ambientals.
4.4.2 Canvi Climàtic i política energètica: cap a una economia baixa en carboni i en emissions
−  Vetllarem pel compliment dels compromisos europeus i internacionals de reducció d’emissions de gasos d’efecte hivernacle (GEH).
−  Promourem en el marc de la UE, un increment de l’objectiu de reducció d’emissions de GEH pels estats membres al 2020, que el situï en el 30% enlloc del 20% inicialment previst,
i vetllarem per la presència permanent, en l’àmbit internacional, davant de qualsevol acció o acord, del concepte d’equitat.
−  Promourem una Llei de Canvi Climàtic que suposi un marc a llarg termini, jurídicament vinculant, que permeti incorporar en totes les decisions públiques el cost en emissions de GEH, que atorgui el màxim reconeixement de l’escala autonòmica i local en matèria d’adaptació i mitigació -d’acord amb la distribució de responsabilitats derivada de la distribució competencial vigent-, i que territorialitzi el pressupost per fer front a aquestes polítiques.
−  Vetllarem per consolidar i estabilitzar el comerç de drets d’emissions com a eina per fomentar la seva reducció i per una transposició adequada de la nova normativa europea en matèria d’emissions industrials.
−  Exigirem, d’acord amb les competències de Catalunya, la territorialització dels recursos procedents de la subhasta dels Drets d’emissió de GEH, i el respecte a la seva capacitat d’actuació en matèria de captura i emmagatzematge geològic de CO2.
−  Reclamarem el traspàs dels recursos econòmics necessaris per tal que Catalunya pugui actuar de forma decidida sobre les emissions difuses, bàsicament del sector transport i el residencial, però també el comercial-institucional, agrari, residus i gasos fluorats.
−  Promourem una revisió i adequació de la normativa, en especial fiscal i concretament dels productes energètics, en benefici de la sostenibilitat, el clima i la lluita contra la contaminació urbana, seguint les línies que en aquest sentit estableix la Comissió Europea, en la que participin administracions i iniciativa privada, incloses les entitats sense afany de lucre, i el món científic.
−  Exigirem la convocatòria periòdica de la Comisión de Cordinación de Políticas de Cambio Climático, i fomentarem el seu paper d’òrgan de decisió compartida, potenciant els mecanismes de participació, col·laboració i coordinació entre totes les administracions públiques i el sector privat.
Edificació
−  Vetllarem per la correcta aplicació del codi tècnic de l’edificació en el marc dels programes de rehabilitació d’habitatges i perquè s’avanci en aquesta matèria.
−  Promourem l’arquitectura bioclimàtica i les solucions constructives i tecnològiques que redueixin el consum d’energia i millorin l’eficiència per a condicionament i il·luminació, i l’ús de les energies renovables.
−  Impulsarem els ajuts a la renovació d’habitatges antics amb criteris ecològics i bioclimàtics i un pla renove d’electrodomèstics.
Transport
−  Potenciarem el transport de mercaderies amb ferrocarril i el transport marítim.
−  Establirem avantatges fiscals per a les mercaderies que es transportin per vies amb una menor ràtio de contaminació per km.
−  Impulsarem el transport col·lectiu i el transport no motoritzat en l’àmbit urbà.
Promourem una Llei de Finançament del Transport Públic pels ajuntaments.
−  Fomentarem, mitjançant instruments econòmics i mesures de fiscalitat verda, els vehicles més nets.
Proposarem una reforma de la Llei d’Hisendes Locals que permeti als ajuntaments aplicar bonificacions als vehicles menys contaminants i gravar els més contaminants.
−  Impulsarem els biocarburants de segona generació obtinguts a partir de plantes o de components vegetals que no tenen usos alimentaris.
−  Promourem l’estudi de combustibles alternatius gasosos com el gas de petroli i el gas natural liquats en la transició cap a l’ús prioritari de les energies renovables.
−  Establirem incentius i ajuts per a R+D+I en l’àmbit de la industria de l’automoció i dels vehicles amb baixes emissions.
−  Impulsarem un nou Pla Renove que prioritzi els criteris ambientals, de protecció de la salut i de lluita contra el canvi climàtic.
Agricultura
−  Promourem i donarem suport a les iniciatives que permetin al món agrari i ramader adaptar-se a les conseqüències del canvi climàtic i mitigar-ne les causes.
−  Estudiarem la possibilitat de crear un IVA reduït per als productes respectuosos amb l’entorn i la biodiversitat.
Empresa i fiscalitat ambiental
−  Revisarem el sistema tributari i fiscal espanyol per tal d’incorporar-hi en major mesura criteris ambientals.
Promourem i incentivarem, mitjançant desgravacions, les bones pràctiques ambientals i de lluita contra el canvi climàtic.
−  Impulsarem l’etiquetatge de la petjada ecològica de productes, incentivant i col·laborant amb les empreses perquè adoptin aquesta mesura.
−  Eliminarem barreres i incentivarem les empreses que fomentin el teletreball.
R+D+I i Formació
−  Impulsarem accions per avançar, consolidar i ampliar la recerca en temes climàtics, sobretot en models d’anàlisi d’impactes que relacionin escenaris climàtics amb evolució de sectors econòmics concrets i de major risc, i costos de les accions en mitigació i adaptació.
−  Promourem la introducció de coneixements sobre Canvi Climàtic, estalvi i eficiència energètica en la formació professional universitària de manera transversal, amb la finalitat de comptar amb efectius laborals capaços de portar a terme activitats relacionades amb la mitigació i l’adaptació.
−  Impulsarem la comunicació i la difusió d’informació objectiva entre els ciutadans i empreses sobre les causes i les conseqüències del canvi climàtic, sobre les incerteses existents i sobre les possibilitats de redistribuir els costos i els beneficis de la mitigació i l’adaptació, per tal que el debat i les decisions estiguin fonamentats en el coneixement i la responsabilitat.
Cooperació per al Desenvolupament
−  Vetllarem per la participació responsable de l’estat espanyol en projectes internacionals amb incidència en el Canvi Climàtic.
−  Assegurarem una integració efectiva dels criteris ambientals i de l’impacte del Canvi Climàtic en les polítiques de l’Estat Espanyol de cooperació al desenvolupament.
−  Dotarem en la mesura que la situació econòmica ho permeti, el recursos que l’Estat destina al fons específics contra el Canvi Climàtic: fons per als països menys desenvolupats, fons especial de Canvi Climàtic i fons internacional per a l’adaptació dels països pobres al Canvi Climàtic.
4.4.3 La industria, la ciutat i el Medi Ambient
Qualitat de l’Aire
Amb el repte de reduir la contaminació a les àrees urbanes, especialment d’Òxids de nitrogen (NOx) i de partícules, es vetllarà perquè el Pla estatal de qualitat de l’aire contingui les següents mesures:
−  Modificació de l’impost de matriculació d’acord també amb els contaminants de ciutat, tal i com ja ha començat a fer el Govern català.
Criteris entenedors, justos i fàcils d’aplicar.
No pot ser que vehicles nous de gasoil siguin més contaminants que vehicles de fa 19 anys de gasolina.
−  Actualització de la Llei d’Hisendes Locals que permeti als ens locals modular entre d’altres, l’impost de circulació en funció de les emissions de partícules i òxids de nitrogen.
Que els municipis puguin bonificar els vehicles nets de ciutat més enllà de fets purament testimonials com la bonificació sobre l’impost de circulació a elèctrics o vehicles d’hidrogen, els primers encara poc presents i els segons inexistents.
−  Etiquetatge del parc de vehicles d’acord amb l’emissió de contaminants de ciutat.
Aquest etiquetatge pot donar lloc a incentivar els vehicles nets amb la gratuïtat de l’aparcament, els peatges, el temps de càrrega i descàrrega, entre d’altres.
−  Suport econòmic de l’Estat a les CCAA amb aglomeracions urbanes amb més de 500.000 habitants per a implementar mesures per lluitar contra la contaminació urbana.
Els reptes ambientals de la indústria
Vetllarem per millorar la col·laboració entre la indústria i l’administració ambiental per aconseguir un desenvolupament econòmic responsable i sostenible.
I en aquest sentit:
−  Estarem atents a com s’adapta la nova normativa europea en matèria d’emissions industrials, que cal transposar abans del 2013, i que canviarà les exigències en matèria d’aigua, residus i atmosfera, així com les condicions de control, a una bona part de la indústria del nostre país.
La transposició suposarà la modificació de normatives ja molt exigents i sovint complexes de complir econòmica i tècnicament. (Directives sobre: Prevenció i Control Integrats de la Contaminació IPPC, Compostos Orgànics Volàtils COVs, d’Incineració i Coincineració de residus, i Grans instal·lacions de combustió).
Des de CiU, insistirem especialment, en que aquestes noves normes no comportin més càrrega burocràtica per a les activitats afectades.
−  Fomentarem l’ús d’eines d’avaluació de riscos ambientals associats a la gestió de les activitats i per sistematitzar la prevenció com la millor manera d’evitar danys ambientals.
Caldrà ser molt sensibles en l’avaluació, cas per cas, de l’assignació de drets d’emissió per al període 2013-2020.
I en aquest sentit, garantirem la continuïtat de les plantes de tractament de purins, ja que les emissions de GEH que aquestes estalvien a l’evitar el seu abocament sobre el terreny, són amb escreix, superiors a les emissions que emeten pel seu tractament.
−  Insistirem en que la competència de les exclusions al mercat de drets d’emissió és de les CC.AA i per tant els informes de l’Estat en aquesta matèria, no han de ser vinculants.
4.4.4 Recursos naturals, biodiversitat i residus
Espais naturals i biodiversitat
−  Reclamarem a l’Estat les mesures i recursos necessaris perquè el Govern de la Generalitat pugui dur a terme les polítiques necessàries per millorar la conservació dels espais naturals, per aturar la pèrdua de biodiversitat i l’empobriment dels ecosistemes, i pel desenvolupament rural.
−  Impulsarem el desenvolupament i aplicació dels preceptes sobre custòdia del territori continguts a la Llei del Patrimoni Natural i de la Biodiversitat i l’establiment d’incentius als acords de custòdia.
Mediterrània
−  Facilitarem que Catalunya pugui exercir el lideratge ambiental a la Mediterrània tant a dins de l’Estat com a la Unió Europea per impulsar acords per a la protecció de la Mediterrània i per a la cooperació al desenvolupament sostenible de la Mediterrània.
−  Promourem accions que permetin lluitar contra la contaminació marina des de terra i per prevenir i fer front als vessaments d’hidrocarburs
Infraestructures ambientals
−  Vetllarem que es portin a terme les inversions en infraestructures ambientals i s’executin els projectes d’obres de millora (platges, litoral, passeigs marítims, camins de ronda i passeig fluvials) que Catalunya necessita i que depenen de l’Estat.
− Exigirem que el criteri de repartiment dels fons de cohesió europeus per CCAA es faci proporcionalment a la problemàtica ambiental d’aquestes.
Aigua
−  Exigirem al Govern de l’Estat el compromís de donar suport econòmic a les Comunitats Autònomes en les mesures incentivadores d’un ús racional de l’aigua en els àmbits agrari, industrial i domèstic.
−  Sol·licitarem el finançament d’aquelles infraestructures que permetin avançar efectivament cap a un ús més eficient de l’aigua.
−  Seguirem apostant per estudiar el transvasament del Roine, alternativa a un model d’abastament d’aigües exclusivament fonamentat en la explotació de dessaladores.
−  Exigirem el compliment dels compromisos econòmics contrets per part del Govern central en matèria de sanejament d’aigua, com a pas previ i imprescindible per poder avançar cap a seva la reutilització.
−  Exigirem al Govern de l’Estat l’aportació d’aquells recursos necessaris per tal de donar compliment a les mesures agronòmiques que han de garantir la compatibilització del desenvolupament socioeconòmic a les Terres de l’Ebre i la seva estabilitat i preservació ambiental.
Respecte als animals
−  Impulsarem la modificació del Codi Penal per incorporar noves conductes delictives i endurir les penes per delictes contra els animals.
Residus
−  Vetllarem pel compliment i desenvolupament de la recentment aprovada Llei 22/2011, de 28 de juliol, de residus i sòls contaminats,
i exigirem la no invasió del marc competencial català en matèria de residus.
Reclamarem plena cooperació i participació activa a nivell estatal a la Mesa de Coordinació de Residus.
−  Impulsarem la vinculació de drets d’emissió de CO2 a la gestió de residus i dedicarem una atenció especial al tractament dels residus especials i perillosos.
−  Donarem suport a les empreses del sector de residus per a la seva internacionalització i per a inversions en recerca i al Centre d’investigació sobre tractament de residus.
−  Impulsarem mesures fiscals per tal d'incentivar la recollida selectiva i l'optimització del tractament de residus.
4.5 Recerca, Desenvolupament, Innovació.
−  CIU exigirà el desenvolupament de totes les competències que estableix l’Estatut en matèria de Recerca, Desenvolupament i Innovació Tecnològica i traspassar els fons en matèria de recerca.
−  Malgrat la situació d’austeritat pressupostària, ens reiterem en el compromís de destinar el 2% del PIB a activitats de R+D+i, en el marc dels compromisos europeus de Lisboa i de l’Espai Europeu de Recerca.
−  Proposarem la eliminació del Ministeri de Ciència i Innovació per tal de concentrar tota la política d’innovació en un ministeri d’empresa (que incorpori industria) i tota la política de recerca en el d’educació i universitats, en benefici de l’eficàcia d’aplicació de les polítiques públiques.
A més caldrà una millora substancial de la coordinació en les polítiques de R+D+i amb els ministeris d’Economia i d’Hisenda i el de Treball.
−  Serà prioritari avançar en la transferència de coneixement entre les empreses, les universitats, els centres tecnològics, els centres de recerca i entitats hospitalàries.
Catalunya ha de ser capdavantera en coneixement i innovació.
−  En especial reforçarem les polítiques de suport a l'excel·lència científica i tecnològica en el nou "Plan Nacional de I+D+i", amb especial atenció a la participació en grans projectes i plataformes europees i internacionals.
−  Vetllarem per atreure les activitats de “recerca de frontera”.
−  Impulsarem programes de suport a la innovació com a eina clau de creixement i competitivitat.
−  Enfortirem els programes de suport a la innovació, incentivant la creació de xarxes cooperatives.
−  Introduirem programes que facilitin la incorporació de professionals provinents d’empreses a tasques de docència i recerca, així com estades d’investigadors d’entitats públiques a empreses.
−  Promourem relacions més estretes entre les entitats de recerca i el món empresarial.
Introduirem programes que facilitin la incorporació de professionals provinents d’empreses a tasques de docència i recerca, així com estades d’investigadors d’entitats públiques a empreses.
−  Estimularem la contractació de doctors per part de les empreses, de dins i fora de Catalunya, per mitjà d’incentius fiscals per tal de contribuir a millorar el nivell tecnològic i afavorir la seva competitivitat.
−  Promourem que l’Estat desenvolupi programes específics que relacionin estudis i treball, tot incentivant els programes d’alternança estudi-pràctica, els programes semipresencials, els programes de formació telemàtica, les pràctiques en centres i empreses, i la participació de professionals en programes universitaris.
I que l’Estat no faci desplegaments legals que siguin restrictius per a la política de la Generalitat en l’etapa pre-doctoral.
−  Cal potenciar una política en grans infraestructures científicotècniques que tinguin en compte la capacitat investigadora de cada sistema de R+D, i que prioritzi la concentració dels recursos en zones de gran capacitat científica.
En particular, apostarem per la participació de Barcelona Supercomputing Center al projecte europeu Prace i per executar les inversions que manquen al Sincrotró Alba.
−  Promourem la “compra publica innovadora” tot prestant especial atenció a les pimes.
−  Impulsarem els objectius d’excel·lència en la inversió publica i la introducció de mecanismes d’avaluació de resultats,
a la vegada que defensarem la igualtat d’ accés dels centres de recerca catalans al finançament estatal.
−  Promourem la creació i la instal·lació a Catalunya de centres de recerca i innovació corporativa d’empreses multinacionals.
−  Potenciarem programes de Valorització i Transferència del Coneixement, que permetin identificar, protegir, desenvolupar transferir resultats de la investigació generada per les entitats públiques i privades al teixit productiu, mitjançant l’obtenció de noves patents i contractes.
−  Impulsarem la racionalització dels centres tecnològics per tal d’aconseguir que aquests centres siguin un instrument eficaç de competitivitat al servei del teixit productiu.
−  Introduirem la racionalització de centres de recerca i canvis en el sistema de governança del CSIC i del ISC3, per tal de fer compatibles les seves actuacions i recursos amb els del sistema universitari i de recerca català.
−  Exigirem a l’ Estat un estret seguiment sobre el retorn en termes de contractació industrial i innovació dels recursos públics aportats a projectes i programes europeus i internacionals ( ESA, Galileo,..);
−  Promourem la distribució dels fons estructurals europeus per recerca i innovació en funció de la qualitat dels projectes i la capacitat investigadora dels sistemes de Recerca a l'Estat i no pas seguint criteris purament poblacionals o contraris al interès científic.
−  Estimularem una efectiva col·laboració entre els agents del sistema per participar de conjuntament en programes estatals o europeus, amb una atenció especial per a les pimes.
−  Treballarem per vincular la innovació a plans per la internacionalització tecnològica de les empreses.
−  Proposarem que l’Estat, conjuntament amb la Generalitat, estableixi un programa específic per aprofitar la oportunitat de Barcelona Capital Mundial del Mòbil fins l’any 2018, per impulsar un sector tecnològic innovador, competitiu i molt transversal.
−  Promourem una més alta participació financera de l’Estat per a la consolidació dels Parcs i Centres Científics i Tecnològics.
−  Demanarem una política pressupostària d’ajuts per al registre de patents derivades de resultats de recerca.
−  Promourem el finançament estatal de programes experimentals de suport (Start Up) per als investigadors joves.
−  Elaborarem un pla especial d’innovació per a les Pimes, per facilitar l’accés de les Pimes a les convocatòries de programes de R+D de la Unió Europea, la difusió de les capacitats i disponibilitats del sistema de R+D i dels centres de transferència de tecnologia als empresaris.
−  Potenciarem la creació de les xarxes de “Business Angels”, on es posin en contacte empresaris nous, assessors i inversors de capital privat per impulsar nous projectes empresarials fonamentats en la innovació.
−  Cal potenciar el Mercat Alternatiu Borsari com a instrument d’inversió i de creixement de les empreses (Pimes).
−  Impulsarem la millora de la seguretat jurídica dels incentius fiscals per R+D+i per comprometre inversions amb elevat contingut innovador, garantint la fiscalitat aplicable.
−  Agilitarem el procés de reconeixement del compliment dels requisits científics i tecnològics, a efectes de l’aplicació de les deduccions fiscals en l’impost de societats per despeses en activitats de R+D+i.
−  Establirem la compatibilitat de les bonificacions del personal investigador i les deduccions per activitats de R+D+I.
−  Promourem la difusió de la ciència i dels avenços científics entre la població, especialment entre els més joves, mitjançant una política d’informació als ciutadans i ciutadanes sobre els lligams de la recerca amb el benestar social i la qualitat de vida (el medi ambient, la biomedicina, el patrimoni, les energies, el turisme i l’oci, entre d’altres).
4.6 Societat del Coneixement (TIC)
4.6.1 Innovació i economia
−  Estimularem les activitats d’R+D+I en TIC per la seva incidència transversal sobre tot el teixit productiu.
−  Cal simplificar el cobrament de les subvencions en R+D+I a les empreses, eliminant els avals i altres requisits que actualment no faciliten l’agilitat en el procés.
−  Facilitarem el finançament d’alt risc per als projectes d’R+D+I relacionats amb les TIC.
−  Plantejarem a la Unió Europea la reducció del IVA en els productes culturals en format digital per equiparar-los al que s’aplica als mateixos productes quan el suport que s’utilitza és analògic (paper).
−  Liderarem un revisió del marc normatiu del comerç electrònic amb l’objectiu de guanyar competitivitat i fer-la més atractiva per als consumidors d’altres països.
4.6.2 Infraestructures TIC
−  Afavorirem la competència i agilitzarem els canvis normatius necessaris per garantir l’abaratiment dels serveis de telecomunicacions, especialment de la banda ampla i l’augment de les velocitats de servei.
−  Exigirem el desenvolupament de la banda ampla en el Servei Universal de Telecomunicacions, és a dir en el servei d’accés a la Societat de la Informació, al qual tenen dret tots els ciutadans o empreses.
−  Defensarem una reducció dels costos dels serveis per apropar-los a la mitjana europea.
−  Reclamarem un Servei Universal de connexió a Internet de 2MB en un futur immediat i apostem per un Servei Universal de 100MB simètrics a 2020.
−  Vetllarem per millorar la transparència respecte els serveis de telecomunicacions prestats als consumidors.
−  Aprofitarem el fet que Barcelona serà la capital del mòbil fins al 2018, Barcelona Mobile World Capital, per impulsar un clúster europeu de tecnologies de la mobilitat a Barcelona.
−  Liderarem un Pla Estatal de Ciutats Intel·ligents.
−  Afavorirem la incorporació de solucions urbòtiques per gestionar serveis municipals en les vies públiques i espais oberts.
Potenciarem també la telemedicina, la teleassistència i la telemonitorització per donar un millor servei als ciutadans a domicili.
−  Promourem la construcció d’infraestructures comunes de telecomunicacions públiques (ICTP) a partir de la incorporació de canalitzacions i fibra òptica en l’obra pública de l’Estat.
Les Comunitats Autònomes que ho sol·licitin han de poder gestionar-les en el seu territori.
4.6.3 Formació i accessibilitat a la Societat de la informació
−  Fomentarem l’augment dels titulats en tecnologies TIC.
− Establirem un Pla Estatal de Formació i Continguts Digitals amb l’objectiu de dotar a la ciutadania d'una bona formació no només en coneixements tecnològics bàsics, sinó també de les oportunitats que aquestes tecnologies possibiliten.
−  Vetllarem per millorar l’accessibilitat tecnològica a les pàgines web, als serveis oferts per les companyies de Telecomunicacions i promovent la disponibilitat de sistemes i aplicacions que compleixin els estàndards d’accessibilitat per a persones amb diversitat funcional.
4.6.4 Governança i administració
−  Reclamarem la Nova Governança de l’Administració General de l’Estat (Open Government i e-Democracy) a partir de l’aprofitament de les TIC i fent una aposta clara pels principis següents: Transparència, Participació, Col·laboració i Rendiment de comptes.
−  Garantirem la seguretat en les dades personals i la confiança en l’e-Administració.
−  Articularem la compra pública innovadora per a la contractació de serveis TIC per part de l’administració de l’Estat amb l’objectiu de generar activitat econòmica en el sector, atès que les administracions públiques són el primer client del sector TIC i han de ser el principal generador de demanda de serveis i d’innovació en el sector.
−  Defensarem que qualsevol projecte de llei que impulsi el govern hagi d’anar acompanyat d’una Memòria d’Impacte Digital.
−  Potenciarem l’ús de la signatura electrònica.
La utilització de la signatura electrònica no s’ha de limitar únicament a la del DNI.
Cal aprofitar la capacitat que tenen les Comunitats Autònomes per a crear signatures electròniques reconegudes.
−  Incentivarem l’ús dels serveis de l’administració electrònica, per part de la ciutadania, a través de reduir les taxes dels serveis administratius online.
4.6.5 Seguretat i propietat intel·lectual
−  Potenciarem els mecanismes de protecció de les dades i la intimitat i identitat digital.
−  Cal una nova Llei de Propietat Intel·lectual que revisi en profunditat l’actual política de finançament basada en el cànon digital, dels drets de propietat intel·lectual i que garanteixi transparència a les entitats de gestió de drets.
−  Impulsarem la transformació del mercat cultural tradicional a digital i donarem suport a les noves formes de consum cultural a Internet.
4.7 Responsabilitat Social de les Empreses
−  Promourem desgravacions fiscals per a les empreses que incorporin a la seva gestió criteris de RSE més enllà dels requerits legalment.
−  Fomentarem la transparència d’aspectes empresarials no financers i impulsarem que les empreses cotitzades elaborin una triple memòria: una comptable-financera, una altre socio-laboral i una medioambiental.
−  Impulsarem la inversió socialment responsable mitjançant el desenvolupament d’una normativa que obligui a les entitats gestores de fons d’inversió i plans de pensions a indicar si incorporen (o no) criteris socials i ambientals en la selecció de les inversions.
−  Donarem suport al desenvolupament de la Banca Ètica.
−  Promourem la RSE a l’Administració Pública i a les empreses públiques incorporant criteris de transparència en aspectes socials, ambientals i de bon govern en la seva rendició de comptes, així com la incorporació de la RSE en la seva gestió i específicament en els criteris de compra i contractació pública.
−  Impulsarem la realització de programes per tal que les empreses incorporin a les seves estratègies de RSE, la “gestió del canvi” com una mesura fonamental de previsió i corresponsabilitat amb els treballadors en una estratègia de competitivitat responsable i sostenible.
−  Millorarem el marc normatiu que regula l’ocupació de les persones amb discapacitat i que regula l’accés al treball de persones en situació o en risc d’exclusió social.
I donarem ajuts a les empreses per formar els col·lectius amb especials dificultats d’inserció (dones, joves, persones amb discapacitat, etc.).
−  Impulsarem i facilitarem la col·laboració amb els agents socials en l’establiment de bones pràctiques en el món laboral.
−  Fomentarem un marc legal que promogui la responsabilitat social de l’empresa, tant per a les empreses multinacionals que operen en països empobrits, com per a les petites i mitjanes empreses del país, fonamentals en la creació d’ocupació.
Promourem una llei que tingui com a objectiu fomentar la responsabilitat social, tal com s’ha fet a Dinamarca, que entre d’altres, estableixi per a les grans companyies que cotitzen en els mercats organitzats, l’obligatorietat de l’informe sobre aspectes ambientals, socials i de bon govern.
−  Fomentarem la flexibilització del temps de treball per fer-lo adaptable a les necessitats dels treballadors i les seves famílies així com de les empreses.
−  Incrementarem el nivell de coneixement de la RSE a les empreses i als ciutadans, incorporant-la als plans educatius.
4.8 Promoure la iniciativa de la societat civil: mecenatge i suport al Tercer Sector
4.8.1 Mecenatge
Promourem una reforma de la Llei 49/2002, de 23 de desembre, de règim fiscal de les entitats sense fins lucratius i dels incentius fiscals al Mecenatge que entre d’altres, millori el tractament fiscal de les donacions a entitats sense afany de lucre i declari activitat prioritària de mecenatge les activitats realitzades per fundacions o altres entitats sense ànim de lucre, que tinguin com a objectiu social prioritari lluitar contra l’exclusió social o lliurar habitatge social a determinats col·lectius.
Això significarà:
−  Incrementar les deduccions de les persones físiques del 25% al 65% i de les persones jurídiques del 35% al 55%.
−  A més, els primers 150 € donats a una fundació o associació beneficiària de la llei, seran deduïbles en un 100% de l'IRPF.
−  Ampliar certes modalitats d'explotacions econòmiques exemptes, quan siguin desenvolupades per entitats sense finalitats lucratives.
Per exemple, serveis d'inserció sociolaboral de persones aturades o en risc d'exclusió social, les d'ensenyament i formació professional, o les d'organització d'activitats públiques de difusió i promoció cultural.
−  Flexibilitzar l'aplicació de l'IVA a les entitats sense finalitats lucratives que estan exemptes, a fi que aquest règim fiscal realment les afavoreixi.
−  Impulsar un augment de la capacitat de decisió de la Generalitat (i altres CCAA) per determinar quines activitats han de ser beneficiàries de mecenatge a Catalunya, així com per valorar aquells béns donats a la Generalitat o a una administració local o a una entitat catalana.
−  Impulsar el mecenatge a traves de l’Endowment, és a dir, constitució de fons indisponibles dels quals les entitats beneficiàries només en poden utilitzar els rendiments.
−  Reformar els mecanismes per a l’atorgament de la declaració d’utilitat pública a les associacions que ho sol·licitin.
4.8.2 Tercer sector
Volem donar suport i reforçar la important tasca que realitza el Tercer Sector en matèria social i mediambiental, com un aliat de les administracions per reforçar i mantenir l’Estat del Benestar i també, com a sector d’ocupació (al Tercer Sector hi treballen el 10% del ocupats a l’Estat).
El sector de l’economia social es troba davant la crisi amb moltes de les problemàtiques que es troben altres sectors i cal, en aquest sentit, endegar un pla per a fer-hi front.
Per això ens proposem:
−  Reclamar la territorialització de l’assignació tributària del 0’7% de l’IRPF destinada a finalitats d’interès social i mediambiental.
És imprescindible: vincular el recursos recaptats amb els distribuïts;
possibilitar l’exercici de les competències exclusives de les Comunitats Autònomes en matèria d’acció social i d’associacions i fundacions;
garantir la dotació de recursos per a programes socials i mediambientals d’entitats d’àmbit local i autonòmic;
i fer efectiu el principi de proximitat com a element rector de la política social.
−  Garantir i reforçar les vies de participació de les entitats que conformen el Tercer Sector en l’establiment i en el desenvolupament de les polítiques públiques.
−  Impulsar l’establiment de clàusules socials en els contractes que celebrin les administracions públiques vinculades a la prestació de serveis de proximitat,
fomentar, a través de la compra pública responsable de serveis, la contractació de les entitats de l’economia social, i reforçar els mercats tutelats.
−  Reclamar una reforma de la Llei de Subvencions per tal d’adaptar-la a la realitat de les entitats no lucratives, tot respectant les competències autonòmiques.
Fomentar una relació del Tercer Sector amb l’administració menys basada en el control burocràtic i més adreçada a valorar i avaluar els resultats de la tasca que porten a terme, més adreçada a estimar l’impacte o el retorn social de la seva actuació.
−  Incorporar mecanismes que garanteixin l’estabilitat financera i la plurianualitat de les subvencions que atorguen els Ministeris, i fomentar la pluralitat de fonts de finançament.
Possibilitar una menor dependència de les subvencions, incrementar les concertacions i impulsar una major col·laboració entre el sector públic i el privat.
−  Modificar la Llei del IVA perquè les entitats del Tercer Sector puguin renunciar al règim d’exempció de l’impost quan aquesta les perjudica.
Així mateix, modificar la Llei de Contractes del sector públic perquè en els preus de licitació s’inclogui obligatòriament l’IVA quan l'òrgan licitador sigui consumidor final.
−  Millorar l’accés del Tercer Sector al finançament de les línies ICO
i vetllar pel compliment dels terminis de pagament de l’Administració General de l’Estat en operacions comercials amb el Tercer Sector.
−  Impulsar la creació d’un Fons per a la Innovació Social que doni suport a programes experimentals i programes amb especial èxit.
4.9 Racionalització horària
CiU buscarà un ampli acord parlamentari en el si del Congrés i del Senat i un ampli acord amb els interlocutors socials per a la racionalització d’horaris, la qual cosa ha d’incidir en una millor conciliació familiar i laboral
i una més alta productivitat de les hores treballades.
−  Impulsarem mesures de racionalització dels horaris, d’acord amb els agents socials, i el seu apropament a l’horari europeu, amb la finalitat d’afavorir la compatibilitat entre els horaris escolars i laborals i la vida familiar.
−  En el marc de la negociació col·lectiva promourem els agents socials que, en aquells sectors i empreses en que sigui factible i en el cas de jornada completa, es doni prioritat als acords sobre horaris continuats o amb períodes d’una hora de descans, en comptes dels horaris partits.
També treballarem perquè les persones treballadores puguin disposar d’una bossa d’hores per fer front a assumptes familiars o personals.
−  Treballarem per sensibilitzar la ciutadania sobre la ineficiència de les prolongades jornades laborals i dels avantatges que té per a les empreses i els seus treballadors una jornada més reduïda i més ben aprofitada.
−  Avançarem en l’adequació dels horaris laborals, comercials, administratius, escolars, d’oci, televisió i transport en atenció a les necessitats de les persones.
−  Condicionar la promoció laboral en funció dels resultats, esmorteint la cultura de la disponibilitat absoluta
i implementar un horari laboral flexible d’entrada i sortida, condicionat al compliment de l’objectiu mensual de jornada
−  Proposarem l’aplicació de desgravacions fiscals, subvencions i premis a l’adopció de mesures de racionalització i flexibilització d’horaris en l’àmbit empresarial.
−  Impulsarem mesures per fomentar la inversió de les empreses en capital humà i tecnològic que els permeti aconseguir una millor organització del temps de treball, una major productivitat i millors oportunitats de conciliació per als treballadors.
−  Impulsarem una regulació legal del teletreball com una relació laboral específica entre l’empresa i el treballador.
5. QUALITAT DEMOCRÀTICA
5.1 Regeneració democràtica.
Revalidem el nostre compromís amb l’estat social, democràtic de dret i pluralista,
amb tots i cadascun del seus elements com és el sistema econòmic d’economia social de mercat;
la societat del benestar com a model social garant de la cohesió;
i amb la democràcia pluralista, parlamentària i representativa com a model polític.
No hi ha dubte que la crisi econòmica i els seus efectes socials estan posant a prova el sistema polític.
Però això de cap manera permet ni justifica la pretensió de substituir la democràcia parlamentària, contrastada al llarg de més de cent anys, per una denominada “democràcia real”.
Certament la democràcia parlamentària és susceptible d’aprofundiment i millora.
A través de l’aprofundiment i millora dels seus elements constitutius: la divisió de poders, l’imperi de la llei com a expressió de la voluntat popular, del reconeixement i respecte dels drets i deures fonamentals.
A través de la reforma del sistema electoral i del seu acompanyament allí on sigui apropiat amb instruments de democràcia directa.
Volem aprofundir i millorar la nostra democràcia i fer més efectiu el principi de sobirania popular.
El que no estem disposats és a substituir-la per sistemes que han deixat a la història, abans de desaparèixer, una estela tirania, vulneració de drets fonamentals i ruïna econòmica.
Volem un replantejament global de la manera de fer de la política, de la manera de governar, de la manera de fer oposició.
Apostem pel diàleg, la tolerància i el respecte entre adversaris i per apropar la política a la ciutadania.
Per això volem manifestar i proposem:
−  Volem que des de l’Estat i les seves institucions es reconegui el dret a decidir per nosaltres el que volem per a Catalunya.
−  S’han de donar missatges clars i veraços a la ciutadania.
La mentida i l’engany no poden passar mai per sobre de la veritat i de la defensa del bé comú.
−  Qualsevol pacte amb Convergència i Unió ha d’estar fonamentat en el progrés de Catalunya i de la seva ciutadania, que és la nostra prioritat i també la nostra raó de ser.
CiU defugirà qualsevol pacte que no respongui a aquesta prioritat.
−  No volem defugir cap debat.
Cal abordar de cara aquells problemes que més afecten la ciutadania en lloc de recórrer a missatges plens de tòpics i de frases més o menys políticament correctes.
−  Volem una societat conformada per ciutadans implicats en les necessitats del seu entorn, que cerquin respostes i contribueixin en la construcció d’una societat més lliure i justa.
−  Lluitarem contra la corrupció, una de les principals amenaces que afecten la política.
Impulsarem i donarem suport a les accions amb voluntat de transparència i de rigor en la persecució de les accions il·lícites.
−  Cal fer l’esforç permanent de proximitat amb els ciutadans per tal d’explicar l’ús que es fa dels seus vots.
5.2 Sistema electoral.
Malgrat que en la passada legislatura es va reformar la Llei Orgànica de Règim Electoral, cal reformular el nostre règim electoral per tal d’avançar en la construcció d’una democràcia més activa, dinàmica i propera als ciutadans.
Per això:
−  Substituirem el sistema de llistes tancades per un nou sistema que permeti triar directament les persones que han de representar els electors a més de triar les opcions polítiques (sistema electoral mixt).
−  Ampliarem l’elecció directa dels alcaldes.
−  Ampliarem el sistemes de llistes electorals obertes en les eleccions locals.
−  Garantirem per a Catalunya la circumscripció electoral pròpia a les eleccions europees.
5.3 Administració Pública.
Entenem la Generalitat de Catalunya com a veritable administració ordinària a Catalunya.
En aquests sentit, la Generalitat ha de concentrar les facultats executives de l’Administració de l’Estat a Catalunya, possibilitant així una simplificació de les estructures administratives, evitant duplicitats i guanyant en eficiència.
−  Orientarem les Administracions Públiques cap a un model d’estructura i funcionament basat en l’austeritat, l’aprimament, l’agilitat i l’avaluació, tot aplicant els principis de transparència, eficàcia, proximitat i competitivitat.
−  Assolirem una Administració General de l’Estat àgil i accessible establint unes relacions entre l’administració i els ciutadans senzilles, ràpides i properes, a més d’una simplificació dels tràmits administratius.
Per això exigirem la simplificació de les normes que elabora el Govern de l’Estat en el marc de les seves competències,
la implantació de l’administració electrònica,
així com l’ús compartit de la informació i bases de dades amb les altres administracions, amb l’objectiu que no sigui necessari presentar cap document que ja obri en poder de l’Administració General de l’Estat.
−  Generalitzarem el model de col·laboració entre administracions (estatal, autonòmica i local) per compartir solucions en l’àmbit dels mitjans electrònics, per racionalitzar la despesa i aprofitar inversions amb la coordinació i priorització de necessitats comunes i la reutilització de les solucions electròniques.
−  Reclamarem de l’Administració General de l’Estat la transferència de la titularitat dels equipaments en els supossits en què la gestió de la competència és exclusiva de Catalunya.
−  Eliminarem els ens perifèrics de l’Estat a Catalunya que desenvolupin competències executives coincidents amb les que ostenta la Generalitat.
−  Encaminarem l’Administració General de l’Estat cap a l’austeritat, reduint com a mínim en un 20% el personal eventual i de confiança i en un 25% les despeses en publicitat, incloses les campanyes de caràcter comercial, corresponents a les actuacions de l’Administració General de L’Estat, ja siguin la dels propis Ministeris o dels ens vinculats a ells.
−  Reclamarem un nou model de finançament local, per tal d’aconseguir la plena suficiència i autonomia financera dels ens locals,
així com un increment substancial dels recursos incondicionats en els propers anys.
−  Plantejarem la modificació de la normativa bàsica establerta a la Llei Orgànica 11/1985, de 2 d’agost, de Llibertat Sindical i a la Llei 7/2007, de 12 d’abril, de l’Estatut Bàsic de l’empleat públic per tal de fer més racional, flexible i menys costosa la planificació i gestió dels recursos humans de les administracions.
−  Les Diputacions són organismes que sovint dupliquen funcions de les Comunitats Autònomes.
Precisament per aquest caràcter d’administració intermitja cal que sigui la Generalitat l’administració que legisli sobre el reordenament de les diputacions a Catalunya.
Promourem que, per llei, l’Estat delegui a Catalunya la potestat de reordenació de la naturalesa i funcions de les diputacions, garantint que els seus recursos reverteixin en polítiques i finançament destinat a les administracions locals.
−  Cal desenvolupar el contingut de la Llei de Règim Especial del municipi de Barcelona (Carta Municipal) per fer efectives totes les seves previsions i compromisos, especialment les següents:
o  Participació de l’Ajuntament de Barcelona en la gestió dels serveis de transport i infraestructures que siguin competència de l’Estat i afectin directament a la ciutat i, particularment, en el port de Barcelona, en els serveis ferroviaris estatals i en l’aeroport del Prat.
o  Desenvolupament i regulació de la justícia de proximitat, amb aplicació preferent als supòsits de multireincidència i amb la paral·lela creació del Registre de Faltes.
o  Cessió gratuïta del sòl públic que l’Estat té a Barcelona, sempre que siguin per construir habitatges socials o altres equipaments públics per a la ciutat.
o  Modificar l’Ordre de 27 d’abril de 2007 del Ministeri d’economia, per la que es cedeix el Castell de Montjuïc per ser destinat a un centre per la pau, als efectes de suprimir la presència del Ministeri de Defensa en el consorci que ha de regir el nou centre, així com la resta de condicions especificades en l’Ordre.
o  La cessió de tributs estatals (IRPF, IVA, Impostos especials...) que permeti millorar el finançament de Barcelona per atendre les despeses de capitalitat, en les que es concreti la quantia dels recursos extres que obtindrà l’Ajuntament.
5.4 Transparència i rendició de comptes.
El nostre sistema polític és la democràcia representativa i considerem que ha de continuar descansant sobre els principis d’aquest sistema.
A més a més, cal adoptar mesures de major transparència i de rendició de comptes entre electors i els representants electes.
−  Posarem en marxa l’Oficina Parlamentària de control d’execució del pressupost per tal de controlar la gestió de les partides pressupostàries aprovades en el debat general de Pressupostos i conèixer l’execució de les inversions de l’Estat a Catalunya.
−  Impulsarem una llei d’accés a la informació de l’Administració, de manera que qualsevol ciutadà pugui tenir accés als expedients administratius referits a licitacions, concursos i oposicions, entre d’altres.
−  En totes les polítiques públiques que adopti l’Administració General de l’Estat, exigirem la presentació d’una avaluació periòdica sobre la seva execució i sobre el compliment dels objectius pretesos a fi de decidir sobre la seva continuïtat, reforma o eliminació.
−  Hem d’apropar més l’activitat parlamentària a la realitat del país.
En aquest sentit, cal preveure, amb major celeritat, la possibilitat de celebrar debats d’actualitat recent i afavorir un seguiment més directe de l’activitat que es porta a terme en les cambres legislatives.
−  Cal donar més transparència al tràmit legislatiu, fent participar les persones i els grups per a recollir els seus punts de vista i l’aportació dels seus arguments, preveient un canal que permeti conèixer les propostes i el seu origen.
−  El Govern estarà obligat a retre comptes a les cambres parlamentàries del grau de compliment de les iniciatives d’impuls que han estat aprovades per les Corts.
En el cas d’incompliment, se’n determinaran les responsabilitats.
−  Estudiarem mecanismes per sancionar els supòsits de malbaratament de recursos públics que no tingui rellevància penal.
5.5 Respostes des de la política a la governança.
El compromís de Convergència i Unió per la regeneració democràtica es basa també en potenciar i reforçar la societat civil i la seva participació en la vida pública i capacitat per a reclamar i donar respostes davant els problemes.
Creiem en el dinamisme i les iniciatives que sorgeixin de la pròpia ciutadania.
Creiem en la llibertat de cada persona a poder participar, de manera organitzada o no, en els diferents mecanismes d’impuls i de seguiment.
−  Reformarem el Senat per ha configurar-lo com a cambra de representació territorial i que reflecteixi la composició plurinacional de l’Estat.
−  Reformarem l’exercici de la iniciativa legislativa popular, facilitant que els seus impulsors la puguin defensar en seu parlamentària en la seva presa en consideració.
−  Reformarem la Llei per tal de garantir la celebració de consultes ciutadanes en qüestions de gran importància i debat social i que així ho requereixin.
−  Establirem pels alts càrrecs elegits per les Corts un període màxim en funcions de sis mesos des de la finalització del corresponent mandat, produint-se el seu cessament de forma automàtica.
−  Garantirem la participació ciutadana a través d’internet en la vida parlamentària, permetent el dret de petició i una comunicació més dinàmica entre electors i elegits.
−  Donarem contingut real a la Comissió de peticions de les cambres parlamentàries, davant de la qual podran comparèixer personalment els ciutadans per a formular queixes i sol·licituds.
5.6 Reforçar la seguretat.
−  Plantejarem la reforma del Codi Penal i de la Llei de Enjudiciament Criminal amb un triple objectiu:
−  Garantirem l’aplicació de la detenció preventiva en els supòsits de furts amb indicis d’habitualitat en el delinqüent, per tal de garantir la seva assistència a judici.
−  Garantirem que el judici se celebri dins de les següents 24 hores de la detenció, en tot cas dins de les següents 72 hores de detenció màxima.
D’aquesta forma es garantiria tant la presència de la víctima i dels testimonis (en molts casos turistes), com el manteniment del presumpte delinqüent a disposició judicial.
−  Millorarem la tipificació penal dels furts, configurant-los en tot cas com a delicte.
En aquells casos en què hi hagi indicis d’habitualitat, se substituirà l’actual pena de localització permanent per una pena privativa de llibertat de més llarga durada.
−  Plantejarem l’adequació de les plantilles de jutges i del Ministeri Fiscal amb la finalitat d’assegurar l’eficàcia de les reformes processals i materials.
−  Impulsarem la modificació del Codi Penal per a sancionar totes aquelles activitats de prostitució que es realitzin en la via pública o altres espais públics, com a faltes comeses en contra del ús dels nostres carrers, la salubritat i el bon veïnatge.
−  Exigirem que la Generalitat sigui responsable integral de la seguretat pel que fa a la previsió, prevenció, emergència, recuperació i resiliència.
−  Establirem els mecanismes entre l’administració de l’Estat i la Generalitat en el camp de la seguretat pública, potenciant l’accés i distribució de la informació, considerant el cos dels Mossos d’Esquadra autoritat competent dels equips conjunts d’investigació penal en l’àmbit de la Unió Europea.
−  Reclamarem, que a través de la participació dels Mossos d’Esquadra en les previsions dels CONVENIS DE SCHENGEN I BLOIS es garanteixi l’actuació del cos de Mossos d’Esquadra, per fer front al caràcter organitzat i transfronterer que es dóna en gran part dels delictes i faltes.
−  Instarem la col·laboració amb els països de la Unió Europea als efectes d’incrementar els esforços i compartir les experiències en la prevenció i lluita contra la inseguretat pública.
−  Instarem al Govern a que els Mossos d’Esquadra tinguin accés a totes les bases de dades de delinqüència estatal i internacional.
−  Instarem la garantia de compliment de la competència estatutària de la Generalitat en matèria de prevenció i seguretat de la conservació de la natura, medi ambient i els recursos hidrològics, assegurant les funcions pròpies del cos de mossos d’esquadra en aquesta matèria, substituint totalment l’actuació de la Guàrdia Civil a través del SEPRONA.
−  Instarem la transferència de les funcions, amb els mitjans personals, materials i financers corresponents, exercides per l’administració General de l’Estat a Catalunya en matèria de protecció civil, garantint l’accés a la informació i la participació de bombers i Protecció Civil en les institucions d’àmbit estatal, europeu i internacional.
−  Reclamarem a través dels mecanismes legals adequats, el procés de transferència de la gestió del Pla d’Emergència Nuclear de Tarragona per part de la Generalitat de Catalunya, igual com es fa amb la resta dels riscos.
Aquesta transferència competencial ha d’anar acompanyada dels recursos necessaris.
−  Negociarem el compliment de la transferència estatutària de Salvament Marítim amb els recursos humans i materials necessaris.
−  Plantejarem a l’Estat l’assumpció de la competència exclusiva en totes les matèries relatives a la seguretat privada i la videovigilància.
−  Plantejarem el reconeixement de la condició d’agents de l’autoritat pública als agents de la seguretat privada sempre i quan estiguin garantint la seguretat en un servei públic i possibilitar la implementació de mecanismes de col·laboració entre els cossos de seguretat pública i la seguretat privada per tal de donar a aquesta ultima un paper més rellevant en el conjunt del sistema de seguretat alhora que impulsarem mesures per garantir una major preparació dels agents de seguretat privada.
− Reclamarem  a  través  dels  mecanismes  legals  adequats,  les  transferències  en  matèria  de  trànsit  a  la  Generalitat  de  Catalunya  que  comporti:
− Exercir  el  control  sobre  la  matriculació  i  l’expedició  dels  permisos  o  llicencies  de  circulació,  així  com  l’anul·lació,  intervenció  i  revocació  dels  esmentats  permisos  o  llicències.
− L’autorització  de  transferències,  duplicats  i  baixes  de  vehicles  a  motor  i c iclomotor,  així c om  l’expedició  de  permisos  temporals.
− El traspàs de la fixació de les velocitats en totes les carreteres, autovies i autopistes dins del territori català.
−  El traspàs de les competències sobre la pèrdua i administració i devolució dels punts del carnet de conduir.
−  El traspàs del registre de vehicles de la inspecció tècnica de vehicles.
−  Impulsar uns nous criteris de valoració pel sistema de barems que s’aplica per calcular les indemnitzacions de les víctimes dels accidents de trànsit.
5.7 Justícia.
5.7.1 Desplegament i respecte estatutari.
Cal instrumentar el desplegament estatutari en les vigents lleis de l’Estat, i de manera molt especial la Llei Orgànica del Poder Judicial, la modificació de la qual no ha estat assumida en la passada legislatura per part del Govern del PSOE i ha estat greument dificultada per la posició del PP.
Convergència i Unió reclamarà el desenvolupament legislatiu de les mesures que, en l’àmbit de la Justícia, preveu l’Estatut:
−  El Tribunal Superior de Justícia de Catalunya ha de ser la darrera instància judicial de tots els processos iniciats al nostre país, sens perjudici de la competència reservada al Tribunal Suprem per a la unificació de doctrina.
−  El Consell de Justícia de Catalunya passarà a ser l’òrgan que ostentarà funcions de govern del Poder Judicial a Catalunya, per desconcentració de la tasca del Consell General del Poder Judicial, preveient la territorialització dels tribunals qualificadors i convocatòries d’accés, concursos o oposicions i la seva participació.
−  La Generalitat exercirà les competències en matèria de mitjans personals i materials per tal que, des de Catalunya, puguem crear cossos propis de personal al servei de l’Administració de Justícia i desenvolupar la competència normativa i exercir les competències executives sobre el personal no judicial.
Reclamarem participar íntegrament en la gestió dels dipòsits i consignacions judicials, així com en la gestió, liquidació i recaptació de les taxes judicials.
−  Plena efectivitat del dret dels ciutadans a dirigir-se als òrgans amb jurisdicció en tot l’Estat en la seva llengua oficial, preveient la traducció d’ofici dels documents que s’hi presentin.
−  Amb l’horitzó de que Catalunya tingui competències plenes en la fixació de planta i demarcacions judicials, la Generalitat participarà en la modificació de la planta judicial, la creació de seccions i jutjats i la seva adequació a la nostra estructura territorial.
−  Reclamarem la retirada de tots els recursos d’inconstitucionalitat formulats contra lleis aprovades pel Parlament de Catalunya (Llei de Consultes Populars, Llei de l’exercici de professions titulades, Llei d’Educació, Codi de Consum de Catalunya, Llei del Cinema, Llei de l’occità, aranès a l’Aran, etc.).
5.7.2 La reforma de la Justícia.
Convergència i Unió considera que es urgent impulsar un ampli acord social en matèria de Justícia que englobi al conjunt de forces polítiques, les Comunitats Autònomes que tenen assumides competències en l’àmbit de Justícia, el Poder Judicial i Ministeri Fiscal i tot el conjunt d’operadors jurídics i de la societat civil, incloent als col·legis i associacions professionals, amb la finalitat d’articular les bases per a definir un calendari global d’actuacions, amb els mitjans i mesures pressupostàries que es necessitin i els canvis legislatius que es considerin oportuns, tot això per a superar els dèficits crònics que pateix la Justícia i conformar-la com a un vertader servei al ciutadà.
Per a Convergència i Unió és necessari:
−  Avaluació i possibles ajustos de la legislació processal vigent, per eliminar actuals disfuncions, essent especialment escrupolosa amb les garanties i els principis constitucionals de legalitat, tutela judicial efectiva, igualtat, independència, eficàcia, gratuïtat, seguretat jurídica, publicitat, oralitat i immediatesa.
−  Nova Llei d’Enjuidiciament Criminal per tal de modernitzar i agilitar els tràmits processals en l’ordre penal, amb una més eficaç implicació de la fiscalia en la persecució dels delictes, i assegurar la doble instància penal.
−  Suprimirem l’Audiència Nacional.
−  Enfortirem el règim jurídic del secret de les actuacions judicials.
−  Estudiarem la implementació de nous judicis penals exprés, destinats al judici de faltes i delictes en l’àmbit urbà, de poca gravetat i amb un tràmit de prova senzill, tot respectant els drets constitucionals de defensa, que comportarà la imposició de penes de forma àgil i ràpida.
−  Avançarem en mesures per tal de facilitar la conformitat de l’imputat, de la víctima i del Ministeri Fiscal, des del principi de les actuacions.
−  Farem possible l’establiment del Registre de Faltes, en col·laboració amb les Comunitats Autònomes amb competència en la matèria, aprovat a instàncies de CiU en la darrera reforma del Codi Penal.
−  Promourem la modificació del Codi Penal per tal de preveure la tipificació de conductes relacionades amb la promoció de les disgregacions socials per aquells responsables de bandes, sectes o també responsables religiosos, que ho duguin a terme.
−  Impulsarem les mesures penals alternatives consistents en treballs en benefici de la comunitat, especialment dels joves,
així com la mediació i la reparació a la víctima com a un instrument més del procediment penal ordinari i de l’execució penal, per tal de donar respostes més individualitzades a les necessitats i demandes dels ciutadans.
−  Modificarem la Llei Orgànica del Poder Judicial per fer possible que Barcelona disposi d’un jutjat de marca comunitària, dibuixos i models comunitaris i una Secció de l’Audiència, trencant l’actual sistema d’un únic jutjat per a tot l’Estat i en la línia de la resta d’Estats d’Europa.
−  Garantirem la implantació dels jutjats mercantils a Catalunya, d’acord amb la nostra estructura econòmica, poblacional i volum d’assumptes.
−  Potenciarem els procediments de conciliació, mediació i arbitratge com a mètodes alternatius i ràpids per a la resolució de conflictes per evitar la judicialització en tots els àmbits incidint i potenciant especialment aquests procediments en l’activitat empresarial.
−  Proposarem mesures per donar la deguda estabilitat als òrgans de l’Administració de Justícia a Catalunya, que permetin acabar amb l’elevada rotació de personal que pateixen.
−  Modificarem la categoria de Girona, Tarragona i Lleida en els grups poblacionals previstos en la Llei 15/2003, de 26 de maig, reguladora del règim retributiu de les carreres judicial i fiscal, per tal d’adequar la retribució de fiscals, jutges i magistrats a la importància d’aquestes seus.
−  Treballarem conjuntament amb el conjunt de professionals jurídics, advocacia, procuradoria, notariat, registradors, etc, per tal de tenir en compte les seves propostes en la millora del servei a la Justícia i potenciar l’eficiència de la seva tasca.
−  Defensarem el model de col·legis professionals i lluitarem contra qualsevol intent de supressió o canvi de la seva naturalesa i funcions.
−  Lluitarem per mantenir l’actual sistema de mútues professionals alternatives al Règim Especial de Treballadors Autònoms.
−  Impulsarem la celebració de convenis per tal que els delinqüents que hagin estat condemnats a penes privatives de llibertat les compleixin en els seus països d’ origen amb plena garantia del seu compliment efectiu i dels seus drets fonamentals.
6. EUROPA I EL MÓN
6.1 Unió Europea
Unió Europea:
−  El català ha de ser llengua oficial a les institucions de la Unió Europea.
El català és la tretzena llengua en nombre de parlants a la UE i compta amb més parlants que catorze altres llengües oficials comunitàries.
Aprofitant la revisió dels Tractats i del Reglament d’Usos lingüístics amb motiu de la integració de Croàcia l´any 2013, impulsarem la incorporació del català com a llengua oficial de la Unió Europea.
−  Treballarem perquè Europa sigui una realitat més democràtica i transparent, amb més lideratge polític i econòmic en el món, on s´hi reconeguin tots els pobles que la composen i ho desitgin en tant que pobles.
−  L´Estat espanyol ha de tornar a tenir pes i autoritat dins la Unió Europea, recuperant les malmeses aliances europees, molt abandonades en els últims anys.
−  Treballarem perquè Catalunya tingui veu pròpia dins d´Europa i el món assoleixi les aliances necessàries per bastir una política exterior efectiva pel nostre país.
−  Catalunya ha de poder participar directament tant en les institucions comunitàries com en el procés de presa de decisions de l´Estat davant la UE.
Catalunya s´ha d´erigir com a interlocutor regular i amb més força, sobretot en els assumptes dels que la Generalitat ostenta la competència exclusiva, mitjançant una presència permanent de Catalunya en la delegació espanyola al COREPER.
Les Corts han de respectar i ajudar a que Catalunya enforteixi les seves relacions internacionals amb unes prioritats estratègiques sectorials i geogràfiques.
−  Instarem el màxim aprofitament dels fons estructurals europeus per part de Catalunya, sobretot aquells destinats a polítiques de recerca i desenvolupament rural.
−  Contribuirem a analitzar les propostes legislatives de la Comissió Europea abans que elabori la seva proposta d'iniciativa i fomentarem les relacions interinstitucionals i interparlamentàries per tal que puguem tenir un diàleg polític fructífer i profund abans de realitzar el control de la subsidiarietat.
Aquesta tasca prèvia ha de permetre vetllar per la millora de la qualitat legislativa també en el moment del desenvolupament i aplicació de la normativa europea.
−  CIU instarà el govern perquè compleixi amb el compromís signat en el tractat de Schengen.
Particularment, reclamarem la supressió de tota frontera interna, com per exemple, les existents entre Espanya i França.
I defensarem fermament la lliure circulació de persones en els Estats Membres de la Unió Europea.
Política Mediterrània:
−  El Mediterrani ha de seguir essent un dels eixos fonamentals de la política exterior, tan espanyola com europea.
En època de restriccions pressupostàries no considerem possible proposar la creació d'una Secretaria d'Estat només per a afers euromediterranis, però sí que un Secretari d'Estat tingui responsabilitats concretes sobre la matèria i hagi de respondre sobre la mateixa davant la ciutadania i el parlament.
−  Barcelona ha d'enfortir el seu paper com a seu de la Unió pel Mediterrani.
Demanarem a l'Estat un compromís més actiu en la revitalització de la Unió pel Mediterrani, vetllant perquè disposi de major impuls polític i una dotació financera adient per poder ser un instrument efectiu.
−  Fomentarem l'impuls del procés de pau en el conflicte de l'Orient Mitjà.
−  Barcelona, Catalunya i l´Estat han de tenir un paper més actiu en el procés de suport a la nova configuració política, social i econòmica dels nous règims dels països àrabs mediterranis.
Hem d'acompanyar els països de la ribera Sud, i aquells que encara no ho han fet plenament al Nord, en el seu procés democratitzador i ser conscients que només triomfarà si va acompanyat d'un procés de creixement econòmic.
S'ha de recuperar la idea d'una zona comuna de lliure mercat en un horitzó temporal a mig termini.
Política exterior espanyola:
−  La política exterior s'ha d'encabir en el si de la Unió Europea.
Lluitarem per crear una política exterior europea que sigui comuna a tots els estats membres i que permeti a la Unió erigir-se com a interlocutor amb una sola veu, com a veritable potència, establint acords de relació privilegiada amb els seus veïns i fomentant unes relacions transatlàntiques igualitàries.
Vetllarem per crear les complicitats necessàries en política exterior que beneficiïn els interessos dels ciutadans de Catalunya, les nostres institucions i l´empresa catalana.
−  Amèrica Llatina ha de seguir essent un dels eixos fonamentals de la política exterior.
En la mesura que la presència d'empreses a Amèrica Llatina és cada vegada més important, cal fomentar la inversió i garantir la seguretat jurídica de les operacions.
S'han de fomentar i enfortir el paper de pont entre Amèrica Llatina i la Unió Europea.
−  Àfrica segueix essent el gran oblidat de la política exterior.
Cal fomentar la cooperació a tots els nivells així com impulsar la seva inclusió en la economia mundial.
−  Àsia exerceix un paper cada vegada més important en la política exterior degut al gran desenvolupament econòmic i tecnològic que està vivint.
Impulsarem un major volum i qualitat en les relacions amb els països de la zona per afavorir una participació més activa de les empreses en aquest procés.
Organismes Internacionals:
−  Les Nacions Unides han de ser l'àrbitre de les relacions entre els membres de la societat internacional.
Dins d'aquest marc, la Unió Europea, mitjançant la política exterior i de seguretat comuna, ha de parlar amb una sola veu.
Foment dels Drets Humans:
−  El respecte als drets humans, a la llibertat religiosa i a la democràcia han de ser el segell d'identitat de la política exterior.
Prestarem especial atenció a la protecció de les comunitats cristianes als països on son objecte de persecució.
−  Creiem que la protecció dels drets humans ha de ser una condició bàsica per a la lluita contra la pobresa, mitjançant la seva inclusió al IV Pla Director de la Cooperació Espanyola.
−  Donarem suport i facilitarem la tasca als defensors dels drets humans al món mitjançant l'aprovació d'un nou Pla de Drets Humans, alhora que mantindrem el compromís amb les víctimes de violacions dels mateixos, reafirmant el principi de jurisdicció universal.
−  Mantindrem un paper més actiu en el marc del sistema universal de drets humans de les Nacions Unides, donant suport a les iniciatives del Consell de Drets Humans i de l'Alt Comissionat de les Nacions Unides per als Drets Humans,
alhora que contribuirem a que el Servei Europeu d'Acció Exterior promogui la revisió, coneixement i aplicació efectiva de les Vuit Directrius de Drets Humans de la Unió Europea.
−  Com a força política contrària a la pena de mort, promourem accions per tal d'aconseguir la seva moratòria l'any 2015, prosseguint en els esforços per a evitar possibles execucions, realitzant les gestions oportunes amb les autoritats del país.
−  Lluitarem per la transparència i el control de les dades sobre les exportacions de material de defensa i de doble ús en seu parlamentària,
i promocionarem el que el Tractat sobre el Comerç d'Armes que es negociarà el 2012 a les Nacions Unides inclogui una perspectiva més àmplia pel que fa a activitats i tipus d'armes a fiscalitzar.
Reforma del servei exterior:
−  Instarem una reforma del servei exterior, integrant-lo més profundament amb el cos de tècnics comercials de l'Estat, per tal d'adaptar-lo al món globalitzat.
La diplomàcia del segle XXI ha de ser una diplomàcia econòmica que afavoreixi la internacionalizació de l'economia.
−  Treballarem per la revisió de l'actual mapa d'ambaixades i oficines consulars, cap a un altre que ens permeti explorar la dimensió econòmica i les potencialitats de cada país, mitjançant un nou model de diplomàcia més àgil i autònoma amb les noves tecnologies, amb una infraestructura mínima que permeti eixamplar la nostra presència arreu del planeta.
−  Promocionarem la “smart diplomacy” enviant joves diplomàtics a països petits emergents als quals cal prestar atenció, com el Caucas o els Estats emergents africans.
−  Racionalitzarem els costos i redistribuirem les prioritats pressupostàries del cos, fent que estigui de servei durant tot l'any i que no es produeixi una parada en sec en el període vacacional.
6.2. Seguretat i defensa.
−  Reclamarem un major compromís de l’Estat amb el procés de control de les armes i el seu comerç internacional.
En particular, promourem un marc legislatiu que faciliti la transparència i el control del comerç d’armes en el marc internacional.
−  CiU continuarà mostrant el seu compromís en els assumptes de no proliferació d’armes nuclears, manifestant la necessitat d’aprofundir en la coordinació de l’actuació de l’Estat en aquesta matèria i d’assumir el lideratge internacional en l’adopció de mesures en aquesta matèria.
−  La política d’austeritat pública ha de comportar també la reducció del contingent de soldats i mariners professionals i racionalitzar el nombre de comandaments, des de la perspectiva d’una major racionalitat del conjunt d’efectius dels exèrcits europeus.
−  La política de seguretat i defensa espanyola ha d’estar vinculada a un enfortiment de la política de seguretat i defensa de la Unió Europea.
−  Defensarem davant del Govern Espanyol mesures per enfortir la seguretat de les nostres fronteres exteriors, seguint les directrius establertes per l’Agència Europea per la gestió de la cooperació operativa en les fronteres exteriors (FRONTEX).
−  CIU, recolzarà mesures que tinguin per objectiu una política de portes obertes (Open door) en la OTAN, per tal de fomentar l'ampliació dels membres de la Aliança, sempre que aquests nous membres, comparteixin els valors democràtics de la societat.
−  Impulsarem mesures per lluitar contra els atacs cibernètics i la inseguretat de les vies de comunicació i transport, seguint les directrius de l'informe de Lisboa.
−  Promourem un mapa d’usos dels béns immobles dels Ministeris de Defensa i Interior, amb inventari detallat per CCAA i es demanarà que els equipaments militars i de les Forces i Cossos de Seguretat en desús o baixa utilització, com és el cas de la caserna del Bruc, es cedeixin sense condicions i de forma íntegra a les Administracions Catalanes competents per tal de destinar-les a finalitats socials, culturals o de lleure.
−  Incrementarem les missions de pau internacional amb la participació de la Unió Europea.
Continuarem apostant per la via diplomàtica en la resolució de conflictes tot impulsant un servei civil de pau que contribueixi a la resolució de conflictes per la via no militar.
−  Continuarem ampliant i reforçant l’Agència Europea de Defensa.
−  Seguirem donant suport activament a les negociacions per a la resolució d’armes convencionals i l’ús de fabricació de mines antipersones, tot i els avenços succeïts en els darrers anys.
−  Instarem al govern a realitzar una auditoria per tal de que el ciutadà tingui un coneixement exhaustiu de les deutes pendents de l’Estat Espanyol per la compra d’armament.
−  Exigirem revisar el model d’adquisicions d’armament, ja que aquest resulta insostenible e inadequat.
6.3. Cooperació internacional per al desenvolupament
−  Vetllarem pel manteniment de l’Ajuda Oficial al Desenvolupament (AOD) executada el 2009 (0,46%), augmentant-la en els propers anys de manera proporcional al augmentar la RNB, en la mesura que la situació econòmica ho permeti, i mantenint l’horitzó del 2015 com a compromís per assolir el 0,7%.
−  Treballarem pel compliment dels compromisos assumits pel Govern espanyol en les conferències internacionals i en concret; promourem un major compromís del Govern espanyol amb mecanismes innovadors de finançament per a la cooperació al desenvolupament (establir una taxa sobre les transaccions financeres), amb l’exploració de vies de col·laboració amb el sector empresarial, i un major compromís amb el compliment dels Objectius de Desenvolupament del Mil·lenni (ODM).
−  Continuarem defensant, en la preparació del debat post-ODM, un model de desenvolupament centrat en la lluita contra la pobresa, els drets humans, l’equitat de gènere i la sostenibilitat mediambiental.
−  Reclamarem el desenvolupament dels mecanismes previstos per assegurar la coherència d’altres polítiques amb la de cooperació, especialment en matèria de comerç internacional,
i el desenvolupament de sistemes per incrementar l’eficàcia de l’ajuda en els Plans generals i d’actuació.
Impulsarem la incorporació, entre d’altres, d’indicadors que possibilitin avaluacions de resultats objectives i verificables.
−  Reforçarem les capacitats institucionals i humanes de la cooperació espanyola per aconseguir un ús més eficaç dels recursos, posant especial èmfasi en la investigació i la innovació, en la modernització de la gestió, en la racionalització de les estructures existents i en l’increment de la predictibilitat de l’ajuda.
−  Inclourem plenament en el marc institucional i programàtic de la cooperació espanyola, els estàndars de la Declaració de París sobre qualitat de l’ajuda i del Programa d’Acció d’Accra.
−  Impulsarem la transparència, la rendició de comptes, el control de resultats i millorarem l’accés a la informació pública.
Promourem que l’Estat publiqui el màxim d’informació possible sobre els programes i projectes que finança, els informes de seguiment, les avaluacions, i sobre els criteris concrets i objectivament mesurables que s’utilitzen per a la selecció dels canalitzadors i receptors de la seva ajuda.
−  Vetllarem perquè els representants espanyols a les institucions financeres internacionals compareguin regularment al Congrés dels Diputats per tal de donar compte de les decisions adoptades en el sí d’aquestes organitzacions, respecte als països en desenvolupament i sobre la posició del Govern de l'Estat.
−  Vetllarem pel compliment de la Llei reguladora de la gestió del deute extern i de la Llei del Fons per a la Promoció del Desenvolupament (FONPRODE).
La cooperació financera s’ha d’orientar cap a l’eradicació de la pobresa i ha de ser necessàriament més transparent.
−  Reclamarem un major pes relatiu dels recursos destinats a Serveis Socials Bàsics i a seguretat alimentària (com a mínim que un 15% de l’AOD es destini a salut),
una major rellevància dels objectius relacionats amb els drets humans, la governança democràtica i l’enfortiment del teixit social,
i impulsarem actuacions que reforcin la participació dels immigrants en els processos de desenvolupament dels seus països d’origen (codesenvolupament).
−  Reforçarem el compromís de l’Estat amb el multilateralisme, tant a nivell polític com en termes de contribució econòmica, i instarem a que s’orienti de forma estratègica cap a les prioritats de la cooperació espanyola.
−  Promourem una atenció preferent a la infància dins dels programes de cooperació, incloent la possibilitat de que la població infantil sigui considerada com a eix prioritari en el Pla Director de la Cooperació Espanyola.
−  Impulsarem la utilització dels microcrèdits com a mecanisme important per lluitar contra la pobresa.
−  Assegurarem una integració efectiva dels criteris ambientals i de l’impacte del Canvi Climàtic en les polítiques de l’Estat Espanyol de cooperació.
−  Recolzarem les iniciatives que impulsin la transparència informativa sobre els ingressos i els pagaments derivats de l’explotació de recursos naturals, en concret recolzarem la Extractive Industries Transparency Iniciative (EITI).
−  Instarem el Govern a mantenir els esforços per a la lluita global contra la VIH/Sida,
per eradicar la tuberculosi,
per fomentar la investigació i el desenvolupament de noves eines de salut (R+D+I),
i per continuar amb les actuacions per mitigar l’impacte de la malària.
−  Fomentarem l’Educació per al Desenvolupament i treballarem a favor de la Pau.
Promourem activament polítiques de prevenció i resolució de conflictes, promoció de la Pau i del Dret Internacional Humanitari.
−  Denunciarem i condemnarem totes aquelles accions que a nivell mundial es portin a terme contra les dones, els infants i en general, contra els drets humans.
−  Avançarem en el Consens Europeu d’Ajuda Humanitària: millorarem l’accés de les víctimes de conflictes armats i desastres naturals a l’ajuda humanitària, treballarem pel compliment del dret a l’alimentació i per aprovar un nou pla de drets humans.
Impulsarem també una Acció Humanitària de major qualitat, més estratègica i coordinada amb el conjunt de la cooperació.
−  Promourem les modificacions normatives que tendeixin a crear un entorn facilitador del rol de les ONGs de cooperació internacional, i que incrementin la transparència en les convocatòries i línies d’ajut a les entitats no lucratives.
−  Desenvoluparem a fons les previsions de l’Estatut del Cooperant i promourem una actualització.
−  Impulsarem accions destinades a garantir la participació de la societat civil en els processos de desenvolupament.
−  Preservarem i tindrem cura de la cooperació descentralitzada perquè pot expressar millor la solidaritat ciutadana i potenciar la participació,
però també, millorarem la coordinació i la complementarietat de la cooperació espanyola i de la cooperació descentralitzada.
En aquest sentit, vetllarem perquè l’Agència Espanyola de Cooperació Internacional per al Desenvolupament (AECID) respecti les polítiques de cooperació de les CC.AA, i en especial de la Generalitat de Catalunya, i perquè la cooperació catalana pugui gestionar els impostos dels catalans destinats a aquest objectiu.
−  Plantejarem que des de la cooperació descentralitzada es pugui liderar algun subsector de la cooperació espanyola (cooperació delegada).
−  Aconseguirem que la cooperació catalana pugui formar part de la delegació espanyola en les reunions internacionals en que aquesta última participi i en concret, en els Consells Europeus d’Afers Exteriors,i que pugui tenir una representació directa al Comitè d’Ajuda al Desenvolupament (CAD) de l’OCDE, o en algun dels seus grups de treball.
UNA NOVA ETAPA DE LA POLÍTICA CATALANA A MADRID
UNA NOVA ETAPA DE LA POLÍTICA CATALANA A MADRID.
El 20 de novembre, per a Convergència i Unió s’inicia una nova etapa de la política catalana a Madrid.
El conjunt d’esdeveniments i d’actituds que s’han produït al sí de la política espanyola aquests darrers anys i els fets ocorreguts darrerament al nostre propi país ens situen en un punt d’inflexió.
En aquest sentit, les properes eleccions espanyoles no representen només l’inici d’una nova legislatura en un marc de continuïtat.
Estem davant d’un punt i part després de 33 anys d’acció política a les Corts.
I obren l’oportunitat de consolidar el canvi iniciat ara fa gairebé 12 mesos a Catalunya.
El 28 de novembre de 2010, el nostre país va optar per un canvi de rumb.
Una àmplia majoria del poble de Catalunya va escollir un govern nacionalista liderat per Artur Mas.
Un canvi que suposava l’inici d’una nova etapa política: una aposta pel dret a decidir.
Sense cap més eina que la democràcia i sense més límit que el que marqui en cada moment el poble de Catalunya; una nació que no ha renunciat mai als seus drets inherents com a poble.
Dret a decidir com a garantia per seguir sent una nació cohesionada, com a garantia de la convivència, la cohesió social i nacional i el progrés econòmic, social i cultural del conjunt del poble català.
I amb una primera fita molt important: el pacte fiscal.
Aquest inici de nova etapa de la política catalana a Madrid no s’ha d’entendre en cap cas com una fugida endavant, sinó que és fruit d’una madura anàlisi que comparteix una gran majoria del poble de Catalunya i que combina dues premisses.
Primera. Catalunya no pot ni vol renunciar al seu autogovern, a la seva identitat i a la seva construcció nacional, per més pedres que li posin al camí.
Segona. Després de tot el que ha passat, les relacions entre Catalunya i l’Estat espanyol indubtablement han de canviar.
La sentència del Tribunal Constitucional contra l’Estatut va suposar un fet molt greu, adquirint una dimensió històrica.
Un tribunal amb una majoria dels seus membres amb el mandat caducat, i per tant, deslegitimitats –i en absoluta sintonia amb els dos partits espanyols-va obviar la voluntat majoritària del poble català de major autogovern expressada en referèndum.
La sentència del Tribunal Constitucional va evidenciar que no hi havia cap voluntat d’aprofundir en el pacte constitucional i de fer evolucionar l’Estat espanyol cap a un estat plurinacional.
Espanya vol seguir sent un estat amb una sola nació.
Davant d’aquest mur d’incomprensió, Catalunya té dues opcions.
Acceptar-ho i per tant, diluir-se fins a convertir-se en una regió administrativa, homogeneïtzada, gairebé folklòrica, o bé no defallir i seguir defensant el seu autogovern i les seves llibertats com a nació.
I com ja va deixar clar el poble de Catalunya el 10 de juliol de 2010, no podem renunciar-hi: som una nació, nosaltres decidim.
Aquest estiu, s’ha tornat a fer palesa la voluntat clara que tenen el PSOE i el PP per laminar el nostre autogovern.
Els dos partits espanyols van pactar i aprovar de manera precipitada una reforma de la Constitució que exclou de manera flagrant el primer partit de Catalunya, el partit de l’actual Govern de la Generalitat, un dels actors del pacte constitucional del 1978.
L’objectiu d’austeritat i d’estabilitat pressupostària en sintonia amb Europa és compartit per CiU.
Però el contingut –que vulnera l’autonomia financera de la Generalitat-, l’actitud i les formes en un tema tan sensible com una reforma constitucional suposa un atac en tota regla, i en conseqüència, comporta un punt d’inflexió en el consens constitucional.
La reforma de la Constitució no és, per desgràcia, un fet puntual, sinó la confirmació d’una clara tendència.
Els dos partits espanyols comparteixen plenament una mateixa visió i una decidida voluntat de posar fi a la concessió de major autogovern i llibertat per a Catalunya i de dur a terme una forta i constant recentralització de competències cap a l’Estat.
Es posa de manifest, en definitiva, una voluntat de fer passes enrere respecte aquests darrers 30 anys.
Una actitud cada cop més evident i que va tenir com a primer senyal la sentència de l’Estatut, valorada positivament tant pel PP com pel PSOE.
Si hi ha un element central en la nostra identitat col·lectiva aquest és la llengua.
És símbol, és patrimoni, és passat, present i futur, és integració i és cohesió.
En aquest sentit, cal lamentar els intents periòdics tant interns per part de grups de minúscula representació, com externs, per qüestionar i atacar el paper de la llengua catalana, la llengua pròpia de Catalunya.
La pretensió per carregar-se el reeixit –i avalat internacionalment-model d’immersió lingüística n’és un exemple.
Una actitud, per cert, que no és nova d’aquests darrers mesos.
La tercera hora de castellà imposada pel Govern espanyol socialista l’any 2007 va ser un atac en tota regla al model lingüístic de l’escola catalana.
Per altra part, l’actual crisi econòmica està posant de manifest de manera més dramàtica que mai que el dèficit fiscal estructural que pateix Catalunya és insostenible.
Representa una sagnia que no ens podem permetre perquè representa una pèrdua de qualitat de vida per als catalans en forma de recursos que se’n van i no tornen mai més.
Un model actual que sota la pell de la solidaritat amb els territoris més pobres amaga en realitat un enorme espoli fiscal.
En aquests moments, ja no es tracta d’aconseguir millorar una mica, fer una, dues o tres passes endavant respecte el finançament que disposem.
Ara es tracta d’aconseguir el que ens pertoca, fruit del nostre esforç.
Es tracta de poder recaptar i gestionar tots els recursos que generem.
En aquest sentit, cal tenir present que amb un model de finançament singularitzat, propi i d’acord amb la nostra capacitat fiscal, els ajustos que està fent el Govern de la Generalitat serien tremendament menors, gairebé imperceptibles.
Davant d’una sentència que va frustrar les legítimes aspiracions del poble català.
Davant d’una reforma constitucional que trenca l’esperit del pacte que la va fer possible.
Davant dels continuats intents de recentralització i de la negativa a satisfer les demandes de major autogovern.
Davant de l’atac constant a un dels elements més centrals, més estimats i més valuosos de la nostra identitat.
Davant d’un dèficit fiscal que ens ofega.
Davant, en definitiva, d’una sensació d’incomprensió vers les reivindicacions, els sentiments i la voluntat de ser dels catalans, per a CiU no hi ha lloc ni a la resignació ni al conformisme.
Davant de tots aquests elements, que generen un fort creixement de la distància emocional amb l’Estat sobretot hi ha una voluntat nítida d’una immensa majoria del poble de Catalunya de continuar sent el que som i projectar-ho amb orgull cap al futur.
El compromís de CiU és de transmetre al parlament espanyol aquesta voluntat.
L’aposta pel dret a decidir per assolir les cotes d’autogovern que el poble de Catalunya reclama i necessita, i de manera concreta, l’aposta pel pacte fiscal, no és només un repte de CiU.
És un repte de país.
És l’aspiració legítima del poble de Catalunya.
En correspondència, el 20 de novembre també s’inicia una nova etapa de la política catalana a Madrid per fer-ho possible.
Es una nova etapa de la política catalana a Madrid.
Nova etapa de nous i clars reptes: i per sobre de tot, un, el pacte fiscal.
De major ambició nacional: volem més autogovern, més sobirania i més llibertat per al nostre país.
De noves formes: amb més fermesa que mai.
I amb una nova relació amb Madrid: bilateral, de tu a tu, entre Catalunya i l’Estat espanyol.
Una nova etapa que només Convergència i Unió està en condicions de liderar.
1. PACTE FISCAL
Catalunya ha estat el motor de tots els acords de finançament autonòmic.
I ho ha fet apostant sempre per la coresponsabilitat fiscal i per la solidaritat interterritorial.
Però lamentablement, els acords assolits no han permès avançar en la línia de la coresponsabilitat – és el cas del darrer acord de 2009, on per exemple la cistella d’impostos que l’Estat assignava a la Generalitat s’ha vist desvirtuada per un mecanisme de redistribució de recursos entre les comunitats autònomes, i on no s’ha complert la previsió de crear un consorci tributari.
Tampoc s’ha avançat en el terreny de la solidaritat interterritorial en la línia dels estats compostos o federals: resulta evident constatar que el dèficit fiscal que pateix Catalunya n’és una clara demostració.
És per aquest motiu que CiU impulsarà un Pacte Fiscal, entès com un model de finançament singular per a Catalunya –fora del sistema de règim comú i de la negociació multilateral-de característiques similars al règim de concert o conveni.
Es tracta d’iniciar un procés que, d’una banda permeti que una major part dels recursos que es generen i produeixen a Catalunya es quedin al nostre país i d’una altra, que possibiliti que siguin les institucions catalanes les responsables d’administrar la totalitat dels impostos que es generen o paguen a Catalunya.
Un model de finançament basat en el pacte fiscal significa majors possibilitats de benestar, de prosperitat, de progrés econòmic i social, més oportunitats de modernització de la nostra societat i alhora més poder polític per a Catalunya.
La reivindicació d’un model de finançament propi per a Catalunya arrossega un gran consens social que cal que es traslladi en un ampli consens polític, tant a Catalunya com en l’àmbit polític estatal per part dels partits catalans més enllà de les afinitats ideològiques o vincles polítics.
La viabilitat d’un model de finançament propi a Catalunya és, en termes jurídics, clarament constitucional i estatutària.
La Constitució, en matèria de finançament aposta per un model obert i es limita a establir únicament alguns principis: autonomia financera de les Comunitats Autònomes per acomplir i exercir les seves competències, d’acord amb els principis de coordinació amb al Hisenda estatal i de solidaritat entre tots els ciutadans de l’Estat.
A més, la Llei que desenvolupa el model, la LOFCA, s’ha mostrat prou flexible com per admetre models diferents, com el basc, el navarrès o el canari.
L’Estatut de Catalunya també és prou flexible com per permetre el Pacte Fiscal català, per garantir el ple desenvolupament i l’aplicació del Pacte Fiscal, cal reforçar la bilateralitat establerta en el mateix Estatut.
En aquest sentit, CiU considera bàsica la introducció d’una clàusula d’excepció per a Catalunya a la LOFCA que li doni singularitat pròpia, tal i com ja va proposar en el seu programa electoral de 2008.
Aquest model de finançament propi i singular per a Catalunya haurà de basarse en les característiques següents:
a) Una relació bilateral entre la Generalitat de Catalunya i l’Estat,a través de la Comissió Mixta d’Afers Econòmics i Fiscals Estat – Generalitat prevista a l’Estatut.
b) L’aprovació d’una Llei de Cessió de Tributs per a Catalunya que inclogui la cessió del 100% dels rendiments de tots els tributs que es generin o es paguin a Catalunya.
c) La plena capacitat normativa sobre els tributs generats a Catalunya en el marc de les competències de l’Estat i de la Unió Europea.
d) La gestió tributària íntegra (exacció, recaptació, liquidació i inspecció) de tots els tributs generats a Catalunya, a través de l’Agència Tributària de Catalunya.
e) L’establiment d’una quota anual de contribució catalana en concepte d’una banda, de la participació de Catalunya en la part proporcional de les càrregues de l’Estat corresponents a la provisió de serveis o a l’exercici de competències no assumides per la Generalitat i, d’altra banda, de la quantitat que pertoqui per donar compliment al principi de solidaritat interterritorial.
f) El Pacte Fiscal ha de comptar amb mecanismes de revisió i d’actualització que permetin la seva adaptació a l’evolució de la despesa i dels ingressos, establint l’obligatorietat de la seva actualització cada cinc anys.
g) El Pacte Fiscal, haurà d’incorporar, per tal d’avaluar les necessitats de despesa de la Generalitat, variables que afecten de manera especial Catalunya com la immigració, les despeses diferencials, persones en situació de dependència o exclusió social, densitat de població i dimensió dels nuclis urbans.
En aquest marc, caldrà impulsar noves accions per tal d’avançar en:
−  Fer efectiva l’aplicació del principi de lleialtat institucional.
En aquest sentit caldrà compensar totes les decisions dels òrgans de l’Estat o de la Unió Europea que pugin perjudicar els ingressos o les necessitats de despesa de la Generalitat i que puguin alterar el seu equilibri financer.
−  El ple compliment de la Disposició Addicional Tercera del nou Estatut que garanteix durant set anys una inversió en infraestructures equiparable al pes del PIB català sobre el conjunt de l’Estat, d’acord amb la metodologia pactada entre ambdues administracions, i en aquest sentit, reclama la transferència dels recursos corresponents a la liquidació del saldo pendent dels anys 2008-2009 i 2010 i, atenent les circumstàncies excepcionals de la inversió estatal viscudes aquests darrers anys, demana ampliar el termini de vigència de la Disposició durant 3 anys més, de 7 a 10 anys.
−  La publicació de les balances fiscals en base a la sèrie neutralitzada de flux monetari com a element de major transparència de les relacions financeres entre Catalunya i l’Estat i com a mesura del dèficit estructural territorial.
Finalment, CiU es compromet a condicionar el seu suport a la governabilitat de l’Estat a la consecució del Pacte Fiscal.
2. Defensa de la llengua catalana i del caràcter pluricultural de l’Estat.
Convergència i Unió reitera el caràcter plurinacional i pluricultural de l’Estat en el qual la defensa de la llengua és un dels símbols més intrínsecs i propis de la nació catalana.
A les institucions legislatives de l’Estat procedirem a:
−  Instar a la modificació de les lleis i reglaments estatals que dificulten la plena normalització de la llengua catalana en tots els àmbits.
−  Instar el Govern espanyol a reconèixer, respectar, defensar i protegir la unitat de la llengua catalana d’acord amb la unànime opinió de la comunitat científica i acadèmica amb independència de les seves diverses variants lingüístiques i dialectals de les denominacions estatutàries i legals.
−  Avançar en la utilització de les llengües cooficials a les Corts espanyoles i en general a totes els webs de l’administració de l’Estat, que els seus continguts siguin accessibles en les diferents llengües cooficials.
− Reclamar que es portin a terme les accions necessàries per tal que el català esdevingui llengua oficial a tots els efectes a la Unió Europea.
−  Reclamar que es tingui en compte la especificitat lingüística i cultural de Catalunya en les representacions diplomàtiques de l’Estat Espanyol en el marc del reconeixement plurinacional de l’Estat.
−  Vetllar perquè la legislació europea i l’esta afavoreixin la presència del català a les empreses i a l’etiquetatge.
−  Promoure l’ús del català als mitjans audiovisuals, públics i privats, dependents de l’Estat o subjectes a la seva concessió, així com la programació descentralitzada en llengua catalana, en els esmentats mitjans.
−  Continuar donant suport a la Proposició de Llei de Televisió sense fronteres per garantir la recepció directa de les emissions de ràdio i televisió autonòmiques realitzades total o majoritàriament en les llengües incloses en l’àmbit de protecció de la Carta Europea de les Llengües Regionals o Minoritàries, en aquelles altres Comunitats Autònomes amb les que comparteixen la llengua utilitzada, amb la finalitat d’afavorir el desenvolupament dels espais de comunicació de les esmentades llengües.
És a dir, per tal de garantir la recepció de Televisió de Catalunya al País Valencià.
− Reclamar que el Govern espanyol retiri el recurs presentat contra la Llei de l’Occità, aranès a l’Aran i reclamar que assumeixi el que hauria de ser el seu paper en la defensa d’un estat plurilingüe.
Incrementar els esforços de l’Estat perla difusió en la societat espanyola dels valors del plurilingüisme i vetllar perquè no hi hagi discriminacions respecte al Català en matèria de finançament cultural a l’Estat.
3. ELEMENTS BÀSICS DEL MODEL LINGÜÍSTIC ESCOLAR A CATALUNYA.
El model lingüístic de l’ensenyament a Catalunya, coincideix a grans trets, amb el que en el seu dia es va fixar a la Llei 7/1983, de 18 d’abril, de normalització lingüística de Catalunya, aprovada amb una amplíssima majoria parlamentària de 133 vots a favor dels 135 vots possible, i que va ser analitzada amb detall pel Tribunal Constitucional en la Sentència 337/1994, de 23 de desembre.
Era una aposta clara per un sol model educatiu, que havia de fer possible que tota la població de Catalunya tingués l’oportunitat de conèixer les dues llengües oficials i, en el cas del català, aquesta premissa només era possible si realment el català era la primera llengua de l’escola, atès que la situació de la llengua catalana, a tots els nivells, era clarament i indiscutible inferior, precària fent servir el terme que apareix al preàmbul de la Llei 7/1983, de 18 d’abril, de normalització lingüística a Catalunya.
En aquesta sentència, el Tribunal Constitucional va declarar la seva conformitat amb la Constitució espanyola.
Aquella sentència va reconèixer la plena constitucionalitat del model que s’ha aplicat, conforme al qual, en atenció a l’objectiu de normalització lingüística del català, per a corregir i arribar a superar els desequilibris existents entre les dues llengües cooficials, i per a servir a la integració i cohesió social en aquesta Comunitat Autònoma, els alumnes no són separats en centres ni en grups de classe diferents en raó de la seva llengua habitual i la llengua vehicular de l’ensenyament per tots ells és la pròpia de Catalunya, de manera que el català pot constituir el “centre de gravetat” del model, sense que això comporti l’exclusió del castellà, per tal que puguin arribar a un coneixement suficient d’ambdues llengües en finalitzar l’ensenyament obligatori i en el que el dret a l’educació no comporti que l’activitat prestacional de l’administració educativa pugui estar condicionada per la lliure opció dels interessats de la llengua docent.
La constitucionalitat d’aquell model declarat pel Tribunal Constitucional en la seva sentència 337/1994 i els resultats satisfactoris que oferia la seva aplicació, van determinar que el propi Estatut d’Autonomia de Catalunya de 2006 recollís els seus elements definitoris.
Doncs bé, després de quasi trenta anys d’aplicació d’aquesta mateixa línia de política lingüística iniciada els anys 80, és evident que, en molts àmbits, ha millorat la presència de la llengua i que, gràcies a aquesta política, totes les noves generacions de ciutadans de Catalunya, quan acaben l’ensenyament obligatori, estan en condicions d’expressar-se, tant oralment com per escrit, en les dues llengües oficials, com ho demostren tots els estudis objectius fets tant des de Catalunya com des de l’Estat, de tal manera que pot afirmar-se que el sistema educatiu compleix el mandat legal establert per l’article 10 de la Llei d’educació, segons el qual els currículums han de garantir el ple domini de les llengües oficials catalana i castellana en finalitzar l’ensenyament obligatori, d’acord amb el Marc europeu comú de referència per l’aprenentatge, l’ensenyament i l’avaluació de les llengües.
Ara bé, es constata, però, que aquest coneixement de les dues llengües oficials, a un mateix nivell, només ha estat possible pel fet que el català és la llengua normalment emprada en el sistema educatiu, que ha estat un element compensador en els usos lingüístics a la nostra societat.
Aquesta evolució creixent d’alumnat estranger, que a més presenta procedències lingüístiques molt diverses, fa minorar, òbviament, el percentatge d’alumnat que s’incorpora al sistema educatiu que té com a llengua pròpia el català.
Per tant, l’escola esdevé l’únic marc que, vista la realitat sociolingüística del país, permet garantir el dret de tots els ciutadans a conèixer les dues llengües oficials, la qual cosa garanteix la igualtat d’oportunitats per a tothom.
Per això, malgrat aquestes dades, els nostres alumnes, quan acaben l’ensenyament obligatori, tenen un coneixement molt similar de la llengua catalana i de la llengua castellana.
Per tot el que s’ha exposat, i singularment l’important dèficit de coneixement i d’utilització quotidiana de la llengua catalana entre l’alumnat que inicia l’escolarització obligatòria, entenem que per poder garantir l’exigència legal del ple domini de les dues llengües oficials catalana i castellana en finalitzar l’ensenyament obligatori, cal continuar amb l’actual model educatiu català, d’acord amb la legislació vigent que considera el català la llengua normalment emprada com a llengua vehicular i d’aprenentatge del sistema educatiu i que no exclou la llengua castellana, tal i com prescriu la sentència del Tribunal Suprem de 16 de desembre de 2010.
Així, i emprant la mateixa expressió de la Sentència de constant referència, l’estat de normalització lingüística de la societat catalana, no permet el canvi del model educatiu actual, si es volen garantir els mateixos resultats que en l’actualitat.
4. Reivindicació de les competències a exercir per la Generalitat.
Cinc anys després de la seva aprovació, l’Estatut de Catalunya no s’està desplegant des de les institucions de l’Estat amb el nivell de lleialtat necessari per donar compliment al seu articulat.
A més a més, la sentència del Tribunal Constitucional ha trencat el pacte estatutari refrendat pel poble de Catalunya, posant de manifest que existeix una voluntat regressiva per desplegar els nivells d’autogovern que l’Estatut ens atorga.
Ens cal una posició  de  força des  del  catalanisme  polític  amb  l’objectiu  de  donar plena potencialitat a les competències que l’Estatut preveu.
En aquest  sentit, des  de  CiU,  proposem:
− Reconeixement per part de l’Estat de la realitat nacional de Catalunya i de la seva definició com a Nació en el nou Estatut.
Des dels poders centrals s’aplica una política uniformitzadora i amb manca de pedagogia sobre la plurinacionalitat, pluriculturalitat i plurilingüisme de l’Estat.
−  Aplicar per la Generalitat el principi d’Administració Única incorporat a l’Estatut, que estableix de manera expressa que “la Generalitat serà l’Administració ordinària de l’Estat a Catalunya en la mesura en que li siguin transferides, mitjançant els instruments que corresponguin, les funcions executives que exerceix l’Administració de l’Estat a través dels seus òrgans territorials de Catalunya”.
−  Cal desenvolupar plenament el principi recollit en el nou Estatut de Catalunya que preveu, de manera expressa, que la Generalitat és Estat.
−  A nivell competencial, CiU no renuncia a assolir l’horitzó marcat pel Parlament de Catalunya en la proposta d’Estatut aprovat el 30 de setembre de 2005.
Igualment, i malgrat la sentència del Tribunal Constitucional, reclamarem que el Govern espanyol desplegui l’Estatut de manera ambiciosa i amb la seva màxima potencialitat jurídica.
−  També vetllarem pel ple respecte dels drets històrics de Catalunya que l’Estatut garanteix com a fonament del seu autogovern.
Aquest reconeixement s’ha de produir de manera clara en tota l’activitat legislativa i de govern a nivell d’Estat.
Cal tenir present que els drets històrics atorguen una posició singular a la Generalitat en àmbits tan importants com el Dret Civil, la llengua, la cultura, l’àmbit educatiu o el sistema institucional.
−  Desplegar el conjunt de traspassos per a Catalunya, superant la situació de bloqueig que s’ha portat a terme des de l’aprovació del nou Estatut per part del Govern central.
Així mateix, caldria articular en cada traspàs la dotació econòmica suficient, especialment en els supòsits, com per exemple els ferrocarrils de Rodalies, que pateixen dèficits d’inversions acumulats.
−  Cal aplicar els mecanismes constitucionals que permeten, per aquelles Comunitats Autònomes que ho desitgen, augmentar el seu marc competencial.
−  En l’àmbit del desenvolupament del model lingüístic és necessari vetllar per la plena efectivitat del model lingüístic i fer efectiu el dret dels ciutadans de Catalunya a dirigir-se per escrit en català als òrgans constitucionals i als òrgans jurisdiccionals d’àmbit estatal.
−  Cal defensar el dret a decidir de Catalunya sobre les seves infraestructures, tot superant l’actual concepció radial, que està impedint a la Generalitat la competència sobre infraestructures bàsiques per desenvolupar la seva política territorial, i exigir a l’Estat el compliment estricte de les inversions de l’Estat a Catalunya.
−  Defensarem l’aplicació d’una nova concepció de competències exclusives que l’Estatut de Catalunya va incorporar.
Cal que les competències exclusives ho siguin de manera efectiva.
D’acord amb l’Estatut, quan la competència és exclusiva únicament la Generalitat pot exercir les funcions legislativa, reglamentària i executiva, excloent en aquests àmbits l’actuació de l’Estat.
−  En les competències compartides, defensarem que es restringeixi l’abast i contingut de la normativa bàsica estatal.
Les bases han de ser normes de mínims.
Així, cal imprimir un canvi radical en les lleis bàsiques que aproven les Corts Generals, permetent sempre que la Generalitat tingui marge suficient per establir polítiques pròpies i poder també legislar, i no únicament executar, en aquells àmbits materials on l’Estat té reservada la legislació bàsica.
−  Defensarem l’aplicació d’una nova concepció de l’activitat de Foment que va incorporar l’Estatut de Catalunya.
Si l’Estat no té competència exclusiva en un àmbit material, no pot regular les subvencions que pretengui destinar, inclosa la distribució dels fons europeus.
−  No descartem augmentar el marc competencial de Catalunya a través de les possibilitats que permet l’article 150.2 de la Constitució (amb lleis orgàniques de transferència o lleis orgàniques de delegació).
En aquest sentit, no renunciem a desenvolupar, entre d’altres, tot aquell conjunt de lleis orgàniques de transferència que anaven incloses en la proposa de reforma de l’Estatut aprovada pel Parlament de Catalunya el 30 de setembre de 2005.
−  Defensarem que es faci efectiva la previsió estatutària relativa al desplegament i l’execució de la legislació estatal i la gestió del règim econòmic de la Seguretat Social (l’article 165 de l’Estatut de Catalunya).
En aquest sentit, el Sistema de Pensions ha de respondre també a un model d’Estat plurinacional, sense sacralitzar el principi de “caixa única” ni el de “solidaritat financera”.
No es pot imposar un tractament uniformitzador en el sistema de pensions.
No es poden tractar igual situacions diferents, ja que això provoca significatives injustícies.
Des de Catalunya hem de poder tenir capacitat per adaptar el sistema de protecció social a les necessitats concretes de la pròpia societat, mitjançant polítiques sectorials adequades a la mateixa.
La uniformitat del sistema de pensions, sense tenir en compte la composició demogràfica, el mercat de treball, la realitat familiar, els costos de la vida, la concentració urbana, la dispersió territorial o la taxa d’envelliment específica … no pot garantir, en tots els supòsits, pensions suficients i dignes.
−  Impulsarem la reforma de la Llei Orgànica del Poder Judicial per donar compliment a les previsions estatutàries en matèria de Poder Judicial a Catalunya i permetre a la Generalitat participar en la designació dels vocals del Consell General del Poder Judicial.
−  Promourem la modificació les lleis estatals corresponents per tal de permetre a la Generalitat designar o participar en els processos de designació dels membres dels òrgans de direcció del Banc d’Espanya, de la Comissió Nacional del Mercat de Valors, de la Comissió del Mercat de Telecomunicacions i d’aquells altres organismes estatals que exerceixin funcions d’autoritat reguladora sobre matèries de rellevància econòmica i social relacionades amb les competències de la Generalitat.
−  Igualment, impulsarem la modificació de les lleis estatals corresponents per tal de permetre a la Generalitat designar o participar en els processos de designació dels membres dels organismes econòmics i energètics, de les institucions financeres i de les empreses públiques de l’Estat que estenguin la seva competència al territori de Catalunya i que no siguin objecte de traspàs.
−  Promourem la modificació de les lleis estatals corresponents per tal de permetre a la Generalitat designar o participar en els processos de designació dels membres del Tribunal de Comptes, del Consell Econòmic i Social, de l’Agència Tributària, de la Comissió Nacional de l’Energia, de l’Agència Espanyola de la Protecció de Dades i del Consell de Ràdio i Televisió.
−  Dret a decidir vol dir avançar cap a una relació veritablement bilateral entre Catalunya i Espanya.
En aquest sentit, per a fer-ho possible i per tal de desplegar l’Estatut, exigirem que l’Estat doni plena potencialitat a la Comissió Bilateral amb la Generalitat.
−  També reclamarem que la Generalitat, d’acord amb el que preveu l’Estatut, pugui participar en les decisions estatals que afecten l’ordenació general de l’activitat econòmica.
−  Vetllarem que sigui possible el ple desenvolupament de l’acció exterior de la Generalitat que reconeix l’Estatut, garantint-ne la seva eficàcia,
així com la participació de la Generalitat en els organismes internacionals competents en matèries d’interès rellevant per a Catalunya, especialment la UNESCO i altres organismes de caràcter cultural.
