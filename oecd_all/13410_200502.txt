Det Radikale Venstre arbejder for reformer, der fremtidssikrer velfærdssamfundet. Vi vil en anden vej end regeringen.
Vi har en vision for Danmarks fremtid.
Vi har lagt den frem i ”Det Kreative Danmark”.
Det er vores bud på spørgsmålet
”Hvad skal vi leve af om 15 år
– og hvordan vil vi leve med hinanden?”.
Vi vil øge beskæftigelsen og skaffe mindst 60.000 flere jobs de næste år.
Det radikale forslag er at sænke skatten på arbejde til 42 pct. for de fleste indkomster.
Det vil give en ny efterspørgsel efter service og give integrationen et skub frem.
Vi vil sikre, at gælden bliver betalt af, og vi vil føre en politik som indebærer, at vi har pengene, før vi bruger dem.
Vi tager velfærdssamfundets udfordringer alvorligt.
Behovet for velfærdsreformer er klart.
Udbuddet af arbejdskraft skal øges, når flere går på pension.
Vi ser frem til Velfærdskommissionens anbefalinger og er klar til at handle.
Vi vil bekæmpe den sociale polarisering,
fordi vi ønsker, at alle mennesker skal have muligheder for at forme deres eget liv.
Vi vil øge den offentligt finansierede forskning til mindst 1 pct. af BNP.
Uddannelserne skal styrkes
– ikke styres fra Christiansborg.
Folkeskolen er en lokalt forankret skole med vægt på undervisning og dannelse – ikke på nationale standardtests.
Alle kommuner skal lave et udviklingsprogram for skolerne i kommunen,
og hver enkelt skole skal dokumentere sit arbejde.
Alle unge skal have ret til mindst tre års uddannelse efter folkeskolen,
og der skal skabes nye uddannelser for at få flere unge i gang.
Vi vil modernisere den offentlige sektor,
så den bygger på tillid og ansvar til medarbejderne i stedet for på statslige reguleringer og kontrol.
Den offentlige sektor skal være en attraktiv arbejdsplads
og skal selv dokumentere sine resultater.
Vi vil give regionerne mulighed for at føre en aktiv erhvervspolitik,
hvor universiteter og andre uddannelser samarbejder med virksomhederne.
Dermed kan der skabes vækst og nye arbejdspladser i alle regioner.
Vi vil arbejde for, at den kommende strukturreform gennemføres på en økonomisk forsvarlig måde med direkte skatteudskrivning i regionerne.
Vi har fremlagt forslag til integration,
der kan tiltrække kvalificeret arbejdskraft til Danmark
og integrere de mennesker, som bor her, gennem krav til danskundervisning,
stærkere netværk omkring de unge
og lettere adgang til arbejdsmarkedet gennem lavere skat.
Vi vil have en anstændig udlændingepolitik,
der bygger på medmenneskelighed,
retssikkerhed,
internationale forpligtelser
og europæisk samarbejde.
Vi siger ja til forfatningstraktaten.
Vi skal af med alle forbeholdene og være medlem af EU fuldt og helt.
Vi ser frem til Tyrkiets medlemskab af EU, når landet opfylder kravene til medlemskab.
Vi vil forhøje udviklingsbistanden til 1 pct. af BNI,
og vi vil etablere en global ramme til hjælp for demokratisering, sundhed, miljø og genopbygning i konfliktramte områder.
Danmark skal bruge sin plads i Sikkerhedsrådet til at styrke den internationale retsorden.
Vi vil genoprette miljøindsatsen.
Vi ønsker, at regionerne skal overtage amternes nuværende opgaver på miljøområdet.
Naturbeskyttelse skal vægtes højere end økonomiske interesser,
og naturarealerne skal fordobles.
Vi vil kunne købe fødevarer og legetøj
til børnene, der ikke er sundhedsskadeligt.
Vi prioriterer forebyggelse frem for ensidigt fokus på kortere ventetider.
Den kollektive trafik skal styrkes
og den vedvarende energi udvikles.
Vores ambition er høj:
Vi vil inddrage alle i at løse opgaverne
– så kan vi i fællesskab og med rettidige beslutninger klare fremtidens udfordringer.
Regeringen har svigtet sin opgave:
At sikre Danmarks fremtid som et rart, rigt og ansvarligt land.
Beskæftigelsen er faldet.
Skattestoppet undergraver indtægterne og forhindrer reformer.
Integrationen er ikke forbedret.
Regeringen har øget statens styring,
bureaukratiet stiger og stiger – senest ved regeringens strukturreform med alle dens bemyndigelser til ministrene.
Regeringens strukturreform øger reguleringen og kontrollen af kommunerne.
De mest udsatte borgere svigtes
og ingen har overblik over økonomien i reformen.
Miljøindsatsen er sat på vågeblus,
generelt er der sparet milliarder.
Initiativerne i folkeskolen virker ikke
og bevillingerne pr. studerende fortsætter med at falde.
Regeringen tilsidesætter den internationale retsorden.
Danmark blev sendt i krig i Irak uden nogen form for godkendelse fra FN
og uden nogen plan for genopbygning og demokratisering.
Regeringen fører en udlændingepolitik, der tilsidesætter Danmarks internationale forpligtelser
og ødelægger menneskers liv.
Samtidig spares der massivt på udviklingsbistanden.
Det Radikale Venstre går til valg for at få flere mandater,
bryde det herskende flertal
og få en ny regering.
Vi er klar til at være med i en handledygtig midterregering med udgangspunkt i Det Radikale Venstre og Socialdemokraterne.
Men vi går ikke i regering for enhver pris.
Betingelsen er, at vi kan aftale et ordentligt og fremtidsrettet regeringsgrundlag.
Vi er parate til at pege på formanden for den radikale folketingsgruppe som forhandlingsleder.
Jo flere radikale mandater,
jo stærkere står vi i forhandlingerne i en ny valgperiode.
