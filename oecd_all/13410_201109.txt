Tag ansvar
Vi lytter. Også til økonomer.
Vi ønsker efterlønnen afviklet over 10 år,
og vi vil halvere statsgælden.
Vi vil sikre en bedre hjælp til dem, der bliver arbejdsløse.
Vi vil sænke skatten på arbejde
og øge skatten på forurening.
Vi vil tage ansvar for økonomien.
Radikale Venstre ønsker at skabe en stærk økonomi og sikre velfærden for alle.
Det kræver en ny og realistisk plan for dansk økonomi, der anviser, hvordan økonomien genopbygges efter flere års økonomisk hærværk og fejlagtig krisehåndtering.
Alle prognoser viser dybe og varige underskud på de offentlige budgetter.
Indtægter og udgifter hænger simpelthen ikke sammen, fordi de nødvendige reformer har været forsømt.
Resultatet er, at statsgælden nu stiger med ekspresfart,
og at virksomhedernes konkurrencekraft har lidt varig skade under krisen.
Radikale Venstre har fremlagt en Genopbygningsplan, med et omfattende reformprogram, der retter op på de katastrofale underskud og skaber mulighed for vækst og velstand.
For Radikale Venstre er der ingen tabuer i arbejdet med at genopbygge økonomien.
Økonomer vurderer, at situationen er så alvorlig, at kun grundlæggende reformer af økonomien kan redde den.
Det lytter Radikale Venstre til.
Vi peger på de løsninger, der virker.
Vores reformer neutraliserer de prognosticerede underskud på ca. 30 mia. kr. i 2015 og ca. 50 mia. kr. i 2020.
Dermed kan besparelser på kerneydelserne i børnehaverne, i skolerne og på sygehusene undgås.
Radikale Venstre vil sikre velfærden gennem reformer.
Reformer af økonomien virker
Radikale Venstre vil afskaffe efterlønnen gradvist over de næste 10 år.
Det sparer det offentlige for udgifter til efterlønsydelse samtidig med, at økonomien forbedres, fordi lærere, ingeniører og sygeplejersker forbliver på arbejdsmarkedet frem for at trække sig tidligt tilbage.
Mangelen på arbejdskraft er allerede en realitet i den offentlige sektor, og dette vil blot blive forstærket, når store årgange trækker sig tilbage for at gå på pension.
Når flere bliver længere på arbejdsmarkedet undgås, at private virksomheder lukker ned, og at den offentlige service forsvinder, som følge af personalemangel.
Der skal naturligvis fortsat være mulighed for, at personer, der er nedslidte kan trække sig tidligt tilbage.
Men der skal gøres op med, at raske og arbejdsdygtige kan gå på efterløn.
De udgør i dag hovedparten af personer, der modtager efterløn.
Radikale Venstre vil fastholde en dagpengeperiode på 2 år,
men til gengæld yde ekstra hjælp til, at ledige kan komme i arbejde.
Der skal være et langt mere personligt fokus i ledighedsindsatsen og aktivering skal ske tidligere.
En skat, der virker
Radikale Venstre vil ændre skatten, så afgifter på forurening og overforbrug sættes op,
mens skatten på arbejde sættes ned.
Det vil hjælpe med at indfri klimamålene
og samtidig øge arbejdsudbuddet.
Radikale Venstre vil med skatten sikre en erhvervsvenlig politik, hvor der investeres i virksomhedernes innovative løsninger,
og hvor spild og unødig energifråds afgiftsbelægges.
Økonomien skal vokse igen
Radikale Venstre vil derfor sikre optimale betingelser for, at virksomhederne kan få gang i væksten igen.
Vi vil omlægge erhvervsstøtten
og igennem en stor national handlingsplan satse på innovation og forskning.
Vi stoler. Også på udlændinge.
Vi skal kunne tiltrække og fastholde udenlandsk arbejdskraft.
Vi vil kæmpe for danskeres ret til at bo i Danmark, også når de er gift med en udlænding.
Vi vil give asylansøgere og deres børn ret til en ordentlig bolig, uddannelse og mulighed for at arbejde.
Vi ønsker en værdig udlændingepolitik.
Udlændinge skaber værdi for Danmark.
Så enkelt kan det siges, og det er det, Radikale Venstres udlændingepolitik afspejler.
Udlændinge er en ressource
Radikale Venstre vil gøre det lettere for de dygtigste udlændinge at lægge vejen forbi Danmark.
Og vi vil gøre det mere attraktivt for dem at bosætte sig i Danmark og bidrage på arbejdsmarkedet.
Reglerne for udstedelse af arbejdstilladelse skal forenkles,
og en omlægning af forskerskatten skal sikre, at internationale eksperter ikke brandbeskattes, når de kommer hertil for at arbejde i en kortere periode.
Og så skal de kunne tage familien med.
Det betyder bl.a., at vi skal være parate til at tilbyde deres børn en plads i en engelsksproget skole, og udstede en garanti for, at de ikke går forgæves til hverken lægen eller daginstitutionen, hvis de kun taler engelsk.
Det skal være en ret for alle at bo i Danmark med sin ægtefælle
Men det er ikke kun udlændinge, der kommer her for at arbejde, der er værdifulde.
Masser af danskere forelsker sig i en udlænding.
De finder hurtigt ud af, hvor svært det er at få lov at leve med deres ægtefælle her i landet.
I modsætning til EU-borgere har danske statsborgere nemlig ikke ret til at bo sammen med deres udenlandske familie, hvis de f.eks. har modtaget kontanthjælp inden for de seneste tre år.
Det er forklaringen på den heftige kærlighedstrafik henover Øresundsbroen.
Men står det til Radikale Venstre hører den trafik op efter næste valg.
Vi vil nemlig have indført de fælles EU-regler for familiesammenføring for alle danske statsborgere, så ingen skal tvinges til Sverige.
Retssikkerheden skal være i top
Hvert år kommer der også en række udlændinge til landet, som ufrivilligt har måttet forlade deres hjemland.
De flygter fra krig og forfølgelse og kommer til Danmark for at søge vores beskyttelse.
De har i særlig grad behov for, at retssikkerheden er i top, når deres asylsag behandles, og Radikale Venstre foreslår derfor, at de ligesom alle andre borgere får adgang til at få prøvet deres sag ved en uafhængig domstol.
Børn og deres forældre skal ikke blive syge på asylcentrene
Mens de opholder sig her som asylansøgere skal de have mulighed for at leve et ordentligt liv.
Det har de desværre ikke i dag.
Den ene undersøgelse efter den anden påviser, at opholdet i asylcentrene går ud over helbredet, og afviste asylansøgere bliver indimellem så syge af opholdet, at de ikke kan sendes hjem, heller ikke når forholdene i hjemlandet bliver bedre.
Det går i særlig grad ud over børnefamilierne.
Derfor mener Radikale Venstre, at børnefamilierne skal have tilbud om at bo og arbejde uden for asylcentrene senest efter ½ år.
Vi tror. Også på lærerne.
Vi vil give lærerne mere tid til undervisning.
Vi vil sikre lærerne løbende efteruddannelse.
Vi vil sikre moderne rammer på vores skoler.
Vi har tillid til lærerne, som underviser vores børn.
For Radikale Venstre er folkeskolen en af de største og vigtigste investeringer i fremtiden.
Vi ønsker at investere i en folkeskole, der er for alle.
Den skal være vores fælles kulturinstitution, hvor børn skal lære rigtigt meget.
Også det, som ikke umiddelbart kan måles, vejes eller kontrolleres.
Radikale Venstre tror på vores lærere og på den faglighed, de besidder.
Derfor vil vi give dem den frihed, som deres opgave kræver, og vi vil satse massivt på efteruddannelse, som et alternativ til kontrol og bureaukrati.
Eleverne bliver bedre af mere og bedre undervisning – ikke af at deres lærere udfylder rapporter.
Samtidig vil Radikale Venstre investere i moderne rammer og midler i undervisningen.
Gode lokaler, IT-udstyr og elektroniske tavler skal erstatte gamle bøger og dårligt indeklima.
Mere efteruddannelse
Radikale Venstre vil sikre, at lærere kun underviser i fag, der er uddannet i.
Mindre end hver femte natur- og tekniklærer har faget som linjefag.
Det går ud over eleverne - særligt de bogligt svage.
Alligevel ligger pengene til lærernes efteruddannelse i en skuffe i Finansministeriet og samler støv.
Radikale Venstre vil fjerne de bureaukratiske hindringer, der gør, at efteruddannelsespengene ikke bliver brugt.
Radikale Venstre vil stille krav om, at alle lærere i løbet af maksimalt 5 år skal have linjefagsniveau i de fag, de underviser i.
Efteruddannelse skal også målrettes landets skoleledere.
At lede og udvikle en skole er nemlig en kæmpe opgave, som både kræver blik for regneark og den enkelte lærers behov.
Radikale Venstre vil stille krav om, at alle skoleledere får en diplomuddannelse i ledelse inden for de første 5 år som leder.
Mindre papir
Radikale Venstre ønsker, at lærerne kan kvittere for den tillid, forældre viser ved at sende børnene i folkeskolen, med mere tid til undervisning.
Derfor vil vi bremse den borgerlige ’regel-tsunami’ i Folkeskolen, som æder af lærernes tid og overskud.
Radikale Venstre foreslår, at kravene om at udarbejde elevplaner og kvalitetsrapporter afskaffes.
Og så skal de nationale tests være frivillige.
Handlefriheden skal tilbage i skolen.
Beslutninger om og ansvaret for undervisningen og elevernes faglige, sociale og personlige udvikling, skal være lokal.
Tæt på forældre og lærere.
Moderne rammer, der sikrer, at alle kommer med
Radikale Venstre ønsker at anvende de knappe offentlige midler på investeringer i skolen.
IT skal være en naturlig del af hverdagen, fordi fremtiden er digital.
Alle elever, uanset social og kulturel baggrund skal kunne være med.
Alle børn skal kunne mestre at læse og skrive og gebærde sig på en computer og på Internettet.
Lærerne skal have helt moderne redskaber i undervisningen.
De grønne tavler skal på pension og erstattes af elektroniske tavler,
og der skal være penge til at skifte utidssvarende undervisningsmateriale ud.
Fremover skal det derfor kun være i historietimerne, at Sovjetunionen stadig findes på verdenskortet.
Vi samarbejder. Også i Europa.
Vi vil indføre euro i Danmark.
Vi ønsker en fælles europæisk flygtningepolitik.
Vi vil være helt og fuldt medlem af det europæiske fællesskab.
Vi vil have mere Europa.
Radikale Venstre støtter helhjertet det europæiske samarbejde og ønsker derfor et fuldt og fast medlemskab af EU.
Derfor vil vi have forbeholdene afskaffet.
Ja til euro og indflydelse
Radikale Venstre vil afskaffe ØMU-forbeholdet, så Danmark er med, når de vigtige beslutninger om økonomi træffes.
Med forbeholdet er Danmark ikke med i Euro-gruppen og er ikke repræsenteret i Den Europæiske Centralbank.
Det er en ulempe, fordi den danske kronekurs gennem fastkurspolitikken er knyttet til euroen.
Vi har i Danmark valgt at følge den pengepolitik, de andre lande i EU vedtager, fordi det giver billig rente og en stabil økonomi.
Så vi kan ligeså godt være med i hele det økonomiske samarbejde.
Tilmed slipper virksomheder og borgere for bøvlet med forskellige valutaer.
Vi skal være solidariske og afskaffe retsforbeholdet
Radikale Venstre ønsker, at Danmark deltager fuldt og fast i EU-samarbejdet om udlændinge, asyl og grænseoverskridende kriminalitet.
Det kræver, at Danmark opgiver retsforbeholdet.
Det retlige samarbejde er ét af de områder i EU, der udvikler sig hurtigst i disse år.
Danmark mister dermed mere og mere indflydelse på EU’s lovgivning samtidig med, at Danmark er afhængig af de fælles tiltag.
Radikale Venstre ønsker retsforbeholdet afskaffet, så Danmark kan være solidarisk med vores europæiske kollegaer om modtagelsen af flygtninge, som flygter til Europa fra krig og tortur.
Radikale Venstre ønsker, at Danmark skal tage et medansvar for, hvordan flygtninge og asylansøgere modtages og behandles i Europa.
Forbeholdet omhandler også politisamarbejdet.
Danmark kan nemlig ikke længere deltage i det europæiske politisamarbejde Europol, og i samarbejdet mellem medlemsstaternes anklagemyndigheder Eurojust.
Begge disse instanser er vigtige instrumenter i kampen mod grænseoverskridende kriminalitet, menneskehandel og terror.
Radikale Venstre mener, at grænseoverskridende kriminalitet kræver grænseoverskridende politi.
Udviklingen med terror, menneskehandel og spredning af børneporno via Internettet har vist nødvendigheden af, at politiet kan samarbejde på tværs af grænser.
En afskaffelse af retsforbeholdet vil desuden gennemtvinge bedre muligheder for at kunne bo med sin ægtefælle i Danmark og bringe os på lige fod med de andre EU-lande.
Derfor arbejder Radikale Venstre for, at Danmark fuldt og helt afskaffer retsforbeholdet og for, at det ikke erstattes af et nyt.
Væk med forsvarsforbeholdet, så Danmark kan være med til at skabe fred
Radikale Venstre vil have forsvarsforbeholdet afskaffet, så Danmark kan hjælpe til i fredsbevarende eller fredsskabende operationer, når FN beder EU om det.
Andre europæiske lande har indset, at kræfterne skal forenes i et forsvarspolitisk samarbejde, hvis det skal lykkes at gøre en forskel i verden.
Selv Norge, som ikke er medlem af EU, deltager i det europæiske forsvarssamarbejde gennem Nordic Battlegroup – EU’s fredsbevarende udryknings-styrke.
