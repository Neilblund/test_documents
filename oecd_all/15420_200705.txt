Stjórnmálayfirlýsing
Samþykkt á Landsþingi Frjálslynda flokksins 26. – 27. janúar 2007.
- Frjálslyndi flokkurinn leggur áherslu á stefnumörkun sína eins og hún hefur verið sett fram í málefnahandbók flokksins.
Flokkurinn leggur auk þess áherslu á þessi atriði:
- Frjálslyndi flokkurinn leggur áherslu á virðingu fyrir einstaklingnum og nauðsyn fjölbreytts mannlífs.
- Frjálslyndi flokkurinn berst fyrir samfélagi umburðarlyndis, réttlætis og jafnræðis þar sem þegnarnir eru virkir þáttakendur og bera ábyrgð á sjálfum sér og samfélaginu.
- Frjálslyndi flokkurinn berst fyrir réttlátu samfélagi þar sem fólkið í landinu, hefur fullan rétt á sameiginlegum auðlindum þjóðarinnar.
- Frjálslyndi flokkurinn ítrekar að kjarni stjórnmálastefnu flokksins og grundvöllur er að hver einstaklingur viðurkenni rétt annarra til frjálsrar hugsunar, trúar, tjáningar og frelsis til að kjósa sér eigin lífsstíl.
- Frjálslyndi flokkurinn leggur áherslu á hagsmuni fjölskyldunnar sem grunneiningar þjóðfélagsins.
Samstjórn Framsóknarflokksins og Sjálfstæðisflokksins.
Ríkisstjórn Framsóknarflokksins og Sjálfstæðisflokksins hefur farið með völd í landinu í meira en áratug.
Á þeim tíma hefur skattheimta aukist sem aldrei fyrr.
Skattastefna ríkisstjórnarinnar hefur valdið auknu óréttlæti í þjóðfélaginu og stuðlað að því að gera nokkra einstaklinga ofurríka, en aukið álögur á aldraða og öryrkja.
Ríkisútgjöld hafa aukist meir en annars staðar í okkar heimshluta.
Samt sem áður skortir á að þeir, sem þurfa virkilega á aðstoð samfélagsins að halda, búi við mannsæmandi kjör.
Ríkisstjórnin hefur beitt sér fyrir viðhaldi rangláts fiskveiðistjórnunarkerfis þar sem nokkrir aðilar njóta alls arðs af þessari sameiginlegu auðlind þjóðarinnar.
Spilling núverandi valdhafa hefur birst í mörgum myndum.
Frjálslyndi flokkurinn minnir á hvernig staðið hefur verið að einkavæðingu ríkisfyrirtækja, sem hefur gert vildarvini ríkisstjórnarflokkanna ofurríka með úthlutun á ríkiseignum
Auk þess er vaxtaokrið það mesta sem þekkist í Evrópu. .
Frjálslyndi flokkurinn krefst breytinga í þjóðfélaginu og mun beita sér af öllu afli fyrir:
- Breyttri skattastefnu sem m.a. felur í sér hækkun skattleysismarka í kr. 150.000
og heimild bótaþega til að afla sér tekna, án þess að bætur til þeirra séu skertar.
- Afturköllun þjóðlendukrafna.
- Aðhaldi í ríkisrekstri
- Afnámi gjafakvótakerfisins.
- Þjóðarátaki í samgöngumálum til að tryggja hagsmuni byggða og stuðla að fjölbreyttu atvinnulífi og mannlífi.
- Skipun rannsóknarnefndar til að kanna misnotkun við ráðstöfun ríkiseigna.
- Afnámi verðtryggingar og vaxtaokurs.
- Sambærilegu vöruverði og tíðkast í nágrannalöndunum.
- Afnámi sérstakra lífeyrisréttinda stjórnmálamanna.
1. Velferðarmál: Málefni aldraðra og öryrkja, heilbrigðismál og lífeyrissjóðir.
Frjálslyndi flokkurinn berst fyrir raunverulegri velferð.
Í því felst að þeir sem þurfa á aðstoð að halda fái hana og búi við mannsæmandi kjör.
Frjálslyndi flokkurinn berst fyrir hagsmunum aldraðra
og hagsmunum þeirra, sem þurfa á aðstoð að halda
og leggur ríka áherslu á að fólki sé hjálpað til sjálfshjálpar.
Frjálslyndi flokkurinn leggur áherslu á að félagslegt öryggi sé forsenda þess að fólk fái notið mannsæmandi lífs og njóti sín sem einstaklingar.
Góð heilbrigðisþjónusta er mikilvægur þáttur velferðarkerfisins.
Frjálslyndi flokkurinn telur nauðsynlegt að taka stjórnkerfi heilbrigðiskerfisins til endurskoðunar og tryggja að þeir miklu fjármunir, sem varið er til heilbrigðismála, nýtist sem best.
Frjálslyndi flokkurinn mun beita sér fyrir að biðlistum á sjúkrahúsum verði útrýmt.
Frjálslyndi flokkurinn vill að byggðar verði í stórauknum mæli íbúðir fyrir öryrkja og aldraða á næstu fjórum árum.
Frjálslyndi flokkurinn vill bæta sérstaklega hag barnmargra fjölskyldna.
2. Sjávarútvegsmál.
Stefna Frjálslynda flokksins í sjávarútvegsmálum og afstaða hans til núverandi fiskveiðistjórnunarlaga er óbreytt.
Frjálslyndi flokkurinn hefur mótað skýra stefnu sem byggist á að eftirfarandi meginatriði séu uppfyllt:
- Að í reynd sé það virt að fullu að fiskimiðin eru sameign íslensku þjóðarinnar
- Að réttur sjávarbyggðanna til nýtingar aðliggjandi fiskimiða sé virtur
- Að jafnræði og sanngjörn samkeppnisskilyrði ríki í sjávarútvegi, bæði veiðum og vinnslu
- Að eðlileg nýliðun sé möguleg þannig að framtak dugmikilla einstaklinga fái notið sín.
- Að lög um fiskveiðistjórn tryggi hagkvæma og skynsamlega nýtingu fiskimiðanna.
Frjálslyndi flokkurinn telur að núverandi löggjöf uppfylli ekkert af þessum grundvallarskilyrðum.
Flokkurinn mun því berjast gegn óbreyttri sjávarútvegsstefnu og mæla fyrir sinni gjörbreyttu stefnu af festu og einurð, jafn lengi og þörf krefur, í fullri vissu um að hafa sigur að lokum.
3. Samgöngumál.
Frjálslyndi flokkurinn mun beita sér fyrir þjóðarátaki í samgöngumálum á næsta kjörtímabili.
Markmiðið er að góðar samgöngur verði um allt land.
Byggð verður að tengja byggð þannig að dregið verði úr mismunun
en aukin samstaða og samkennd með þjóðinni.
Frjálslyndi flokkurinn telur það eitt megin verkefni næstu ára að bæta þjóðvegakerfi landsins.
Eftir að flutningar á sjó lögðust nánast af, hefur umferðarþungi um vegi landsins margfaldast.
Margir vegakaflar á milli landshluta eru nú þannig á sig komnir, vegna aukins þunga og álags, að hættuástand hefur skapast.
Frjálslyndi flokkurinn telur, að ekki verði lengur komist hjá því að tvöfalda helstu akstursleiðir út frá Reykjavík, svo sem Vesturlandsveg og veginn um Hellisheiði.
Frjálslyndi flokkurinn telur, að samþykkja eigi áætlun, til tíu ára, um gerð jarðganga, sem leysi af hólmi erfiða fjallvegi, dragi úr slysahættu og rjúfi einangrun byggðarlaga.
Frjálslyndi flokkurinn telur nauðsynlegt, að auka til muna fjárveitingar til vegamála, t.d. með því að verja hærra hlutfalli af þeim tekjum, sem af umferðinni koma, til varanlegra úrbóta.
Með því sparast háar fjárhæðir sem í dag fara í rekstur ófullkominna samgöngumannvirkja.
Frjálslyndi flokkurinn leggur áherslu á að allir landsmenn geti notið háhraðatengingar, á sambærilegu verði, og GSM öryggis hvar sem er í byggð og á þjóðvegum landsins.
Frjálslyndi flokkurinn leggur áherslu á að Reykjavíkurflugvöllur verði áfram sá umferðar- og öryggisþáttur sem þjóðin geti treyst á.
Frjálslyndi flokkurinn vill skapa þau skilyrði, með stórbættum samgöngum,
að landsmenn geti valið sér búsetu hvar sem er, án þess að það bitni á atvinnumöguleikum eða öryggi um að geta notið nauðsynlegrar þjónustu, sem einungis er í boði á höfuðborgarsvæðinu.
Frjálslyndi flokkurinn telur samgöngumál vera einn veigamesta þáttinn í velferðarmálum þjóðarinnar.
4. Málefni innflytjenda:
Frjálslyndi flokkurinn metur mikils vinnuframlag erlends fólks við uppbyggingarstarf í íslensku samfélagi síðustu misserin.
Margt af þessu fólki mun dvelja hér langdvölum og ber samfélaginu skylda til að veita því stuðning og hjálp til aðlagast íslensku samfélagi, m.a. með íslenskukennslu.
Frjálslyndi flokkurinn telur afar nauðsynlegt að stjórnvöld hafi fullt eftirlit með komu erlends verkafólks inn á vinnumarkaðinn
og tryggi að réttur þess sé virtur og aðbúnaður mannsæmandi.
Flokkurinn telur að fólk sem hingað kemur eigi að geta notað sína menntun og fagþekkingu á innlendum vinnumarkaði, enda sé fullgildum skírteinum framvísað.
Frjálslyndi flokkurinn mun þó beita sér fyrir að undanþága sú, sem samið var um í EES-samningnum, varðandi innflutning verkafólks frá aðildarlöndum EES, verði nýtt og innflutningur takmarkaður, í samræmi við ákvörðun íslenskra stjórnvalda.
Yfirvöld verða á öllum tímum að hafa stjórn á því hverjir og hvað margir innflytjendur koma til landsins.
Jafnframt ber öllum, sem sækja hér um dvalarleyfi, að skuldbinda sig til að hlíta íslenskum lögum og stjórnarskrá.
Frjálslyndi flokkurinn varaði á Alþingi við afleiðingum þess að nýta ekki undanþáguákvæði um frjálst streymi fólks frá nýju aðildarlöndum Evrópusambandsins til landsins.
Ríkisstjórnin neitaði að hlusta á þau varnaðarorð sem þingmenn Frjálslynda flokksins höfðu uppi,
auk þess sem ríkisstjórnin vanrækti að marka stefnu í málefnum innflytjenda.
Ekkert gerðist í þessum málum fyrr en Frjálslyndi flokkurinn hóf umræður um innflytjendamál sl. haust.
Íslenskt þjóðfélag er að breytast í fjölmenningarþjóðfélag og er afar mikilvægt að nýir borgarar aðlagist samfélaginu og kynnist menningu þjóðarinnar og tungu.
5. Menntamál.
Frjálslyndi flokkurinn telur það vera algjört forgangsverkefni að fólk eigi þess kost að njóta góðrar almennrar menntunar, verk- og háskólamenntunar.
Flokkurinn telur að allir verði að eiga á kost á góðri menntun, án tillits til efnahags og búsetu.
Góð menntun er undirstaða nútímasamfélags og forsenda þess að borgararnir geti nýtt sér þau tækifæri sem hún býður.
Frjálslyndi flokkurinn leggst gegn skólagjöldum til 1. prófgráðu í háskóla.
Sérstaklega verði hugað að menntun og sérnámi aldraðra og öryrkja, eftir þörfum hvers og eins.
Frjálslyndi flokkurinn mun beita sér fyrir því að skólamáltíðir í grunnskólum verði ókeypis.
6. Byggðamál.
Frjálslyndi flokkurinn telur að farsælast sé að stuðla að því að Ísland geti að stærstum hluta verið í byggð.
Sú byggðaþróun, sem varað hefur allt of lengi, þar sem fjölmörg byggðarlög, sem áður voru blómleg og iðandi af lífi, berjast nú fyrir tilveru sinni, er dapurleg staðreynd, sem stjórnvöld verða að taka afstöðu til.
Ef stefna stjórnvalda er sú að ekki sé ástæða til að reyna að hafa áhrif á þessa þróun, þá ber að viðurkenna það opinberlega í stað þess að beita blekkingum.
Frjálslyndi flokkurinn telur, að lögin um stjórn fiskveiða, kvótakerfið, þar sem hömlur eru lagðar á atvinnuþátttöku fólks vítt og breitt um landið, eigi stærstan þáttinn í þeirri þróun sem orðið hefur í búsetumálum á Íslandi.
Breytt stefna í fiskveiðimálum, í anda Frjálslynda flokksins,
ásamt þjóðarátaki í samgöngumálum,
geta tryggt framtíð íslenskra byggða
og þar með þann menningararf sem nauðsynlegt er að varðveita í þjóðarsálinni.
7. Neytendur og verðlag.
Frjálslyndi flokkurinn sættir sig ekki við að verðlag á nauðsynjum hér sé hærra en annars staðar í okkar heimshluta.
Frjálslyndi flokkurinn mun hlutast til um það, komist hann til valda, að verðlag í landinu verði með sambærilegum hætti og annars staðar á Evrópska efnahagssvæðinu.
Íslenskum bændum verði frjálst að framleiða og selja afurðir sínar beint til neytenda.
Frjálslyndi flokkurinn berst fyrir að verslun verði frjáls með allar vörur sem leyfðar eru á innlendum markaði.
Efla þarf eftirlitsstofnanir og markaðsgæslu.
Komi til þess að ekki verði viðkomið eðlilegri samkeppni og aðstæður skaði almenning, verða opinberir aðilar að grípa inn í til að koma í veg fyrir að okrað verði á borgurunum á grundvelli einokunar eða fákeppni.
Frjálslyndi flokkurinn leggur áherslu á nauðsyn þess að verðtrygging á lánsfé verði afnumin.
Frjálslyndi flokkurinn leggur áherslu á að efnahagsstjórnin og stefnan varðandi gjaldmiðilinn verði með þeim hætti, að hagsmunir lántakenda og lánveitenda séu tryggðir.
Lánsfé á að vera í boði á svipuðum kjörum og í nágrannalöndum okkar.
8. Nýting og vernd náttúruauðlinda.
Frjálslyndi flokkurinn berst fyrir ábyrgri landnýtingu og náttúruvernd.
Flokkurinn mun vinna að öflugri landverndar- og varðveislustefnu til að tryggja landvernd
og sjálfbæra nýtingu náttúrunnar.
Frjálslyndi flokkurinn telur að atvinnulífið beri samfélagslega ábyrgð á landnýtingu og náttúruvernd.
Þessi ábyrgð lítur m.a. að því að varðveita náttúruauðlindir,
gæta að sjálfbærri þróun og endurnýtingu auðlinda.
Frjálslyndi flokkurinn mun vinna að mótun grunnreglna um þessi atriði á næsta kjörtímabili.
9. Skattamál.
Frjálslyndi flokkurinn vill auka vald fólksins yfir lífi sínu og starfi.
Í dag rennur um helmingur tekna launþega til opinberra aðila, lífeyrissjóða og stéttarfélaga.
Virðisaukaskattur og aðrir neysluskattar valda því síðan að fólk hefur til ráðstöfunar innan við 40 kr af hverjum 100 sem það vinnur sér inn.
Skatttekjur íslenska ríkisins hafa hækkað meira en skatttekjur annarra ríkja í okkar heimshluta sem hlutfall af þjóðartekjum.
Ísland slær met í skattahækkunum allra OECD ríkja.
Þetta gerist þrátt fyrir að þjóðartekjur hafi vaxið hratt á Íslandi.
Skatttekjur ríkisins sem hlutfall þjóðarframleiðslu eru orðnar allt of háar og svo skefjalaus skattheimta mun leiða til stöðnunar og draga úr hagvexti og velsæld.
Frjálslyndi flokkurinn vekur athygli á því að skattabreytingar ríkisstjórnarinnar hafa undanfarin ár verið þær að draga úr sköttum á fyrirtæki og atvinnulíf.
Þrátt fyrir það aukast skatttekjur ríkisins verulega en almenningur í landinu ber þyngri byrðar, bæði hvað varðar tekjuskatta og neysluskatta.
Aukin skattbyrði dregur úr framkvæmda- og vinnugleði fólks.
Frjálslyndi flokkurinn telur brýna nauðsyn bera til að skattgreiðendur grípi til öflugra varnaraðgerða með því að efla þann stjórnmálaflokk og stjórnmálamenn sem vilja draga úr ríkisútgjöldum, eyðslu og bruðli.
Einstaklingarnir fái að njóta sjálfir sem allra stærsts hluta tekna sinna.
Auknar ráðstöfunartekjur eru kjarabót.
Hækka þarf sérstaklega ráðstöfunartekjur láglaunafólks, aldraðra og öryrkja.
Taka verður ríkiskerfið til endurskoðunar
á sama tíma og velferðarkerfi þeirra, sem á þurfa að halda, verði varðveitt.
Frjálslyndi flokkurinn vill að tekjutenging fatlaðra og aldraðra verði afnumin strax.
Frjálslyndi flokkurinn vill að öryrkjar og aldraðir geti unnið skattfrjálst, án bótaskerðingar, fyrir allt að einni milljón króna á ári.
Tryggt verði að þegar greiddur er út uppsafnaður lífeyrir, frá lífeyrissjóðum, sé skattstjóra skylt, að tekjudreifa greiðslum þannig að skattaafsláttur einstaklinga nýtist sem best.
10. Utanríkismál.
Stefna Frjálslynda flokksins í utanríkismálum byggist á sjálfstæði þjóðarinnar
og friðsamlegri sambúð Íslands við aðrar þjóðir.
Flokkurinn leggur áherslu á að Ísland verði herlaust land
en varnarviðbúnaður þó til staðar til að tryggja öryggi borgaranna.
Frjálslyndi flokkurinn telur aðild að Evrópska efnahagssvæðinu, Sameinuðu þjóðunum, NATO og Norðurlandaráði mikilvægustu atriðin í utanríkismálum Íslendinga.
Frjálslyndi flokkurinn telur það hafa verið óafsakanleg mistök Sjálfstæðisflokksins og Framsóknarflokksins að skipa okkur í hóp “hinna viljugu þjóða” og taka með því siðferðilega ábyrgð á ólögmætri innrás Bandaríkjanna í Írak..
Brýnt er að Íslendingar taki aftur upp fyrri stefnu í utanríkismálum sem herlaus þjóð.
Þess vegna verður að taka Ísland af skrá yfir þjóðir sem lýsa sig viljugar til að styðja innrás í lönd og hernám þjóða.
Frjálslyndi flokkurinn lýsir sig andvígan umsókn Íslands til setu í Öryggisráði Sameinuðu Þjóðanna
og gagnrýnir þann fjáraustur, sem til þessa hefur verið varið.
Frjálslyndi flokkurinn bendir á óhóflegt bruðl í utanríkisþjónustunni og telur að þar megi spara mikla fjármuni.
Frjálslyndi flokkurinn mun beita sér fyrir grundvallarbreytingu á starfsemi utanríkisráðuneytisins til að draga úr bruðli og óhófi.
11. Lýðræði.
Grundvallaratriði lýðræðis er einstaklingsfrelsi
og möguleikar borgaranna til að hafa áhrif á þjóðfélagið og þær ákvarðanir sem teknar eru.
Beint lýðræði og möguleikar til að krefjast almennra kosninga þar sem meirihlutinn ræður
er því oft varnarúrræði almennings gegn sérhagsmunum og spillingu.
Frjálslyndi flokkurinn berst fyrir því að þjóðaratkvæðagreiðsla um einstök mál skuli fara fram, innan 3 mánaða, krefjist a.m.k. 10% kjósenda þess.
Frjálslyndi flokkurinn berst gegn flokksræði og takmörkun lýðræðisins
en fyrir auknum áhrifum einstaklinga og möguleikum þeirra.
12. Siðvæðing stjórnmálastarfs.
Herða verður reglur sem gilda um stjórnmálamenn og gera þær kröfur að þeir hagi störfum sínum í þágu heildarinnar.
Fjármál stjórnmálaflokka verða að vera opinber.
Gera verður þá kröfu til stjórnmálamanna, sem brjóta gegn eðlilegum siðrænum leikreglum, að þeir segi af sér
auk þess sem settar verði reglur um ábyrgð stjórnmálamanna
og viðurlög við að fara gegn augljósum hagsmunum almennings.
13. Hert samkeppniseftirlit og öflug löggjöf um fjármálamarkaðinn.
Frjálslyndi flokkurinn mun beita sér fyrir því að Samkeppnislögum verði breytt þannig að búin verði til öruggari umgjörð um samkeppnismál og frjálsa markaðsstarfsemi.
Brot seljenda og framleiðenda og óleyfilegt verðsamráð er atlaga að hagsmunum almennings.
Nauðsynlegt er að sú löggjöf sem sett verður sé til þess fallin að koma í veg fyrir samkeppnisbrot m.a. með því að skýr ákvæði verði sett um refsiábyrgð þeirra einstaklinga sem stjórna fyrirtækjum sem fundin verða sek um samkeppnisbrot.
Setja verður skýra og réttláta löggjöf á fjármálamarkaði þannig að virk samkeppni á þeim markaði leiði til sambærilegra lánakjara íslenskra neytenda og einstaklingar í okkar nágrannalöndum njóta.
14. Öryggi borgaranna.
Frjálslyndi flokkurinn mun vinna að því að fólk búi við sem mest öryggi og þess verði gætt að lögregla og dómstólar geti sinnt hlutverki sínu sem best.
Öryggi verður best tryggt með öflugri baráttu gegn þeirri samfélagsógn sem eiturlyfjavandinn er og þeirri glæpastarfsemi sem honum fylgir.
Einnig verður að tryggja öryggi borgaranna gegn utanaðkomandi hættu.
15. Íþrótta- og æskulýðsmál.
Frjálslyndi flokkurinn telur íþrótta- og æskulýðsstarf gegna veigamiklu hlutverki fyrir þjóðina og hafa ótvírætt forvarnargildi.
Nauðsynlegt er að auka fjárveitingar til þessa málaflokks.
Frjálslyndi flokkurinn telur mikilvægt að allir eigi jafnan aðgang og aðgengi að íþrótta- og æskulýðsstarfi, óháð efnahag, aldri, líkamlegu og andlegu atgervi og búsetu.
Frjálslyndi flokkurinn telur að styrkir frá vinnuveitendum og stéttarfélögum, vegna heilsu- og líkamsræktar, eigi ekki að vera skattskyldir.
Frjálslyndi flokkurinn telur að ríkisvaldið eigi að koma til móts við íþróttaiðkendur af landsbyggðinni og koma á fót sérstökum ferðasjóði.
Frjálslyndi flokkurinn telur nauðsynlegt að sporna við auknu hreyfingarleysi hjá börnum og ungmennum.
Frjálslyndi flokkurinn leggur á það áherslu að fagaðilar sjái um þjálfun og leiðbeiningar í íþróttastarfi.
