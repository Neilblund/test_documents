Hospodářská politika
Stabilní a transparentní hospodaření státu
•Budeme prosazovat schválení tzv. finanční ústavy, která nastaví automatické brzdy zadlužování státu.
Deficit veřejných financí nesmí přesáhnout tříprocentní hranici HDP.
•Zaměříme se na snížení provozních výdajů na výkon veřejné správy a
budeme usilovat o omezení nepotřebné agendy státu.
Stát musí šetřit na provozu, nikoliv na investicích.
•Budeme prosazovat transparentní rozklikávací státní rozpočet.
•Nebudeme zvyšovat celkovou daňovou zátěž.
•Zavedeme pořádek ve výběru daní.
Zavedeme registrační pokladny.
Snížíme tak daňové úniky a
zvýšíme kontrolu zboží.
Zároveň je to účinný nástroj proti kauzám typu metanolové aféry.
•Chceme zachovat více pásem DPH.
Při zlepšení ekonomické situace českého hospodářství budeme prosazovat zlevnění základních potřeb snížením DPH z 15 % na 10 %.
•Pro základní dětské potřeby snížíme DPH od roku 2015 z 15 % na 10 % a
budeme v EU prosazovat, aby se např. u dětských plen a kojenecké výživy zavedla celoevropská nulová sazba.
•Zachováme daň z dividend.
•Zvýšíme slevu na dani pro dítě.
Obnovíme živnostníkům daňové slevy na dítě a na manžela/manželku
a daňovou slevu pro pracující důchodce.
•Obnovíme společné zdanění manželů.
Daň z příjmu fyzických osob navrhujeme se třemi sazbami ve výši 12 %, 20 % a 28 % z hrubé mzdy.
•Navrhneme postupné zvyšování minimální mzdy, které nebude snižovat konkurenceschopnost domácích firem.
•Prosadíme důchodovou reformu zohledňující nejen finanční odvody na pojistném, ale i počet vychovaných dětí.
Zrušíme II. pilíř důchodového systému.
Posílení konkurenceschopnosti a tvorby pracovních míst
•Nebudeme zvyšovat daně pro firmy a živnostníky.
•Budeme dál podporovat malé a střední firmy vytvářející pracovní místa legislativní změnou Zákoníku práce
(např. prodloužením zkušební doby absolventů škol,
zvýšením prostředků na aktivní politiku zaměstnanosti,
snížením administrativní zátěže).
•Podpoříme snížení ceny práce, která patří u nás k nejvyšším v EU
- především pro absolventy škol,
ženy po rodičovské dovolené a
lidi v předdůchodovém věku.
•Evropské peníze využijeme především na projekty, které přináší vznik pracovních míst.
Finanční prostředky ležící na účtech polostátních a státních firem budeme prioritně směřovat do stavebnictví a dopravní infrastruktury (např. program Nový panel, Zelená úsporám nebo rekonstrukce silnic, které mají významný multiplikační efekt pro hospodářství).
•Zaměříme se na odstranění byrokratických a legislativních bariér komplikujících proces realizace investic a zakázek
-zjednodušení zákona o zadávání veřejných zakázek a posílení postavení ÚOHS.
•Podpoříme technické odborné vzdělávání
a zavedení tzv. duálního systému v odborném a magisterském vysokém školství, který zajistí praxi absolventů ve firmách a posílí partnerství firem a škol.
Sociální politika
Aktivní politika zaměstnanosti
•Podpoříme všechny formy zaměstnávání.
Např. ve veřejné správě a veřejnoprávních institucích zvýšíme nabídky částečných úvazků.
•Obnovíme aktivní politiku zaměstnanosti.
Dnešní Úřady práce se proměnily pouze na výplatní místa a neplní roli aktivního poradce pro nezaměstnané.
•Budeme odečitatelnou položkou daně finančně motivovat firmy, které budou brát studenty na praxi.
•Zvýšíme podporu zaměstnávání absolventů.
Po dobu dvou let po absolvování školy prosadíme snížení odvodů sociálního pojištění na straně zaměstnavatele, čímž dojde k zvýhodnění absolventů na trhu práce.
•Podpoříme rozvoj všech forem předškolních zařízení pro děti jako nástroj lepšího zaměstnávání jejich rodičů např. na částečné úvazky.
•Prosadíme, aby zaměstnavatel nezaměstnaných ve věku 55+ dostal slevu na dani,
nebo podpoříme možnost jejich zaměstnávání při veřejně prospěšných pracích.
•Budeme důsledně prosazovat adresné vyplácení sociálních dávek a
zamezení jejich zneužívání, speciálně příspěvku na bydlení.
Zamezení zlodějských exekucí a lichvy
•Zastavíme podivné praktiky v exekucích.
Už se nejedná o pouhé vymáhání dluhů, ale o důmyslný systém.
Zaměříme se především na zamezení excesů v oblasti nákladů řízení a odměn advokátů a exekutorů.
•Zvýšíme ochranu občanů před lichvou
- zakážeme půjčky s úrokem nad 20 % RPSN.
Problematika lidí v sociálně vyloučených lokalitách
•Podpoříme projekt sociálního bydlení navázaný na jasná pravidla jeho přidělování.
•Odstraníme zneužívání sociálních dávek na bydlení.
Situaci budeme řešit důsledně projektovaným sociálním bydlením.
•Prosadíme, aby u dlouhodobě nezaměstnaných byla podmínkou pro výplatu sociálních dávek ochota přijmout nabízenou práci.
Osobám, které práci odmítnou, bude přiznána pouze podpora na úrovni existenčního minima.
•Jako další podmínku pro výplatu sociálních dávek prosadíme plnění povinností souvisejících se školní docházkou dětí.
Dostupnost sociálních služeb
•Zavedeme stabilní víceleté financování sociálních služeb.
•Dokončíme převod a transformaci dotací ze státního rozpočtu na kraje.
•Vypracujeme metodiku pro tvorbu krajských sítí sociálních služeb.
Spravedlivý důchod za práci a výchovu dětí
•Prioritou KDU-ČSL je umožnit rodinám péči o seniory a handicapované osoby v domácím prostředí.
•Prosadíme pravidelnou valorizaci důchodů minimálně o inflaci.
•Navrhneme poskytování dlouhodobé péče seniorům 75+ a handicapovaným osobám, které se neobejdou bez cizí pomoci, podle individuálních zdravotně sociálních potřeb.
•Zasadíme se o obnovení slevy na dani pro pracující důchodce.
Výchova a vzdělávání
Vzdělání považujeme za podmínku úspěchu v životě každého občana a prosperity společnosti.
Proto chceme:
•prosadit právo rodičů na umístění dítěte do mateřské školy od 3 let
a povinnost přípravy dítěte na základní vzdělávání od 5 let s možností výběru: mateřská škola nebo domácí vzdělávání;
•prosadit využití systému předškolního vzdělávání v boji se sociálním vyloučením;
•v rámci podpory zvládnutí rodičovské role a profesní kariéry obou rodičů podpořit možnosti flexibilních forem péče o děti -v dětských skupinách či individuální péčí (chůva, au pair);
•podpořit zřizovatele v jejich úsilí o navýšení nových kapacit mateřských škol a další flexibilní formy předškolního vzdělávání (jako jsou firemní nebo univerzitní mateřské školy a mateřská centra) nabídkou investičního programu financovaného z evropských fondů (například stavby modulárních mateřských škol);
•zlepšit kvalitu vzdělávání žáků základních a středních škol;
proto jsme pro ověřování výsledků vzdělávání žáků (testovaní žáků 5. a 9. tříd, státní maturita) a pro ověřování jejich studijních předpokladů při přijímání na střední školy;
•zavést etickou výchovu ve všech školách;
•podpořit zavádění praktických oborů do výuky a zdůraznit občanské vzdělávání;
•podpořit přípravu žáků středních odborných škol a učebních oborů pro potřeby jednotlivých podniků a služeb a posílit prvky tzv. duálního systému v odborném školství (to znamená posílení partnerství „podnik - škola"), který se vyplatí podniku (například daňovým zvýhodněním) a zajistí větší uplatnitelnost absolventů škol v praxi.;
•    zlepšit uplatnitelnost absolventů středních škol (včetně učilišť) nabídkou státem podpořených prázdninových praxí u zaměstnavatelů (program financovaný z ESF);
•zlepšit efektivitu financování regionálního školství ve vazbě na demografický vývoj ve spolupráci se zřizovateli;
•zabránit vytváření bariér v přístupu k vysokoškolskému vzdělávání;
nepodpoříme školné za studium na první vysoké škole s řádným (neprodlužovaným) průběhem studia;
•podpořit nástroje pro posílení kvality vysokého školství, jako je kritérium uplatnitelnosti absolventů;
podpoříme profilaci výzkumných, vzdělávacích a profesních vysokých škol;
•podpořit rozvoj výzkumu, vývoje a inovací intenzivním využíváním stávajících výzkumných kapacit, spolupráci Akademie věd ČR a vysokých škol a zapojení českých výzkumných institucí do mezinárodních výzkumných týmů;
•prosadit zlepšení ve financování školství tak, abychom do roku 2017 dosáhli evropského standardu;
•prosadit nezbytné navýšení prostředků na mzdy učitelů v návaznosti na kariérní systém;
•prosadit změny v přípravě na učitelské povolání, aby odpovídalo současným potřebám škol a žáků
a posilovalo prestižní postavení učitelů ve společnosti.
Zdravotnictví
•Vytvoříme podmínky pro tvorbu standardů odborné lékařské péče (především pro vysoce nákladnou) a
nastavíme úhradové standardy povinné pro všechny zdravotní pojišťovny.
Tzv. nadstandardy připustíme pouze, pokud neohrozí dostupnost standardní péče pro všechny občany.
•Vytvoříme pravidla pro utváření sítě zdravotnických zařízení financované z veřejného pojištění všemi zdravotními pojišťovnami a zajišťující srovnatelnou dostupnost péče.
Život je nejvyšší hodnotou a musí být chráněn od početí do přirozeného konce
•Chceme motivovat všechny občany ke zdravému životnímu stylu, vyšší odpovědnosti za své zdraví i uplatňování práv pacientů.
•Pro zlepšení zdravotní kondice občanů v jejich dnes prodlouženém věku rozšíříme kapacity pro rehabilitaci, dlouhodobou péči, hospice i péči o duševní zdraví včetně finanční dostupnosti včasné léčby Alzheimerovy a dalších vážných nemocí zkracujících produktivní věk stárnoucí populace.
•Zlepšíme podmínky, které umožní ženám donosit dítě i v obtížných sociálních nebo rodinných podmínkách (utajené porody, babyboxy, urychlené adopce apod.).
Musí skončit administrativní a soudní průtahy prodlužující cestu k náhradnímu rodičovství.
•Budeme aktivně vystupovat proti snahám o legalizaci aktivní eutanazie.
Budeme podporovat rozvoj hospicové péče.
Sociálně únosná míra spoluúčasti pacienta na financování zdravotní péče
•Prosadíme sociálně únosnou míru spoluúčasti pacientů
- zavedeme limit pro placení poplatků za hospitalizaci na 30 dnů ročně.
Podmínky přípravy lékařů a zdravotních sester
•Podpoříme další zlepšení právní ochrany zdravotníků včetně obrany před fyzickými útoky při výkonu zdravotnického povolání.
•Prosadíme opatření pro zastavení úbytku praktických lékařů, zubních lékařů, gynekologů a dalších chybějících zdravotnických profesí.
•Usnadníme převody lékařských praxí mezi lékaři (dědění, prodej).
•Sjednotíme systém dalšího vzdělávání lékařů a sester.
•Předložíme novou právní úpravu pro případy výhrady svědomí pro všechny pracovníky ve zdravotnictví.
•Předložíme zákon o veřejných neziskových zdravotnických zařízeních a ve spolupráci s akademickou obcí a fakultními nemocnicemi dokončíme zákon o univerzitních nemocnicích.
Zvýšení kontroly nad kvalitou poskytovaných zdravotních služeb a zdravotními pojišťovnami
•Zřídíme dozorový orgán pro dohled nad zdravotními pojišťovnami.
•Zlepšíme systém kontrol kvality poskytované péče - ve spolupráci s profesními komorami.
Průhledné a vyrovnané financování zdravotních služeb
•Prosadíme navýšení plateb za státní pojištěnce.
•Prosadíme snížení DPH na léky a zdravotnické prostředky.
•Zrušíme stropy pro platbu zdravotního pojištění.
•Vytvoříme podmínky pro rovné příležitosti při získávání smluv mezi zdravotními pojišťovnami a zdravotnickými zařízeními.
•Prosadíme důsledné oddělení vlastnictví zdravotnických zařízení a zdravotních pojišťoven.
•Zasadíme se, aby úhrady za zdravotní výkony odpovídaly pro všechny obory skutečným nákladům na péči včetně přiměřeného krytí investic.
•Zavedeme transparentní informovanost o tom, jaké léky, zdravotnické prostředky, výkony a preventivní programy budou hrazeny z veřejného zdravotního pojištění.
•Zasadíme se o dostupnou lázeňskou péči pro všechny potřebné klienty.
Spravedlnost a boj proti korupci
Korupce
Pro omezení korupce budeme prosazovat:
•zřízení specializované protikorupční složky státního zastupitelství;
•povinná majetková přiznání pro občany, kteří v jednom kalendářním roce nabudou movitého či nemovitého majetku, cenných papírů a podílů v korporacích v součtu nad deset milionů korun;
•úplný zákaz anonymních akcií;
•přijetí zákona o transparentním hospodaření politických stran;
•přesné stanovení způsobu a limitů odměňování manažerů státních podniků,
dramatické omezení sponzoringu u firem se státní účastí;
•povinné online zveřejňování veřejných zakázek, smluv a faktur (včetně zakázek malého rozsahu od 50.000 Kč a veškerých smluv uzavřených všemi složkami státu, příspěvkovými organizacemi i podniky ve vlastnictví nebo spoluvlastnictví státu, a to na jednom místě a s možností vyhledávání podle různých klíčových parametrů);
•Přijetí účinného zákona na ochranu oznamovatelů korupce s účinností od 1. 1. 2015.
Oznamovatel (whistleblower) musí být chráněn proti fyzickým útokům, pracovněprávním sankcím i proti tiskovým útokům na jeho osobnost.
Občané ČR budou přiměřeně motivováni k oznamování korupce a rozkrádání veřejného majetku možností přiznání určité procentuální odměny z nahlášeného protiprávního jednání;
•přijetí zákona o státní službě v kvalitním a neokleštěném znění;
•zákon o lobbingu;
•povinnost pro každou právnickou osobu vlastněnou nebo ovládanou právnickou osobou, která chce uzavřít jakoukoliv smlouvu se státem, rozkrýt vlastnickou strukturu až na úroveň konkrétních fyzických osob, popř. v případě akciových společností na úroveň konkrétních rejstříků vlastníků akcií.
Stejná povinnost se bude vztahovat na vlastníky všech subdodavatelských společností.
Sdělení nepravdivých údajů o vlastnících bude tvrdě sankcionováno.
Spravedlnost a justice
•Za prioritu považujeme přehlednou a transparentní legislativu.
Je třeba posílit nezávislost Legislativní rady vlády, popř. jiného nezávislého orgánu.
Podporujeme projekt elektronické sbírky zákonů dostupný pro každého občana na internetu.
•Od 1. 1. 2014 nabude účinnosti nový Občanský zákoník.
Za nezbytné považujeme zvýšit osvětu občanů, aby se předešlo chaosu v podobě neplatně uzavřených smluv apod.
•Je třeba zmodernizovat trestní řád.
Tento zákoník zcela zjevně nevyhovuje nárokům na moderní právní předpis.
Policie ČR, státní zastupitelství i soudy jsou přehlceny nesmyslným papírováním.
Je třeba v novém trestním řádu propagovat prevenci a moderní zrychlené řízení.
I ve zrychleném řízení bez byrokratických překážek je však třeba dbát na maximální zajištění kontroly chodu justice bez korupčního potenciálu.
Dokončení legislativy v oblasti doručování zásilek ze strany veřejné správy občanům a právnickým osobám.
Současný systém datových schránek není ve velké části případů u fyzických osob dodržován, je drahý a neřeší případy, kdy část občanů nepřebírá na žádné adrese korespondenci od státu, jehož je občanem.
Za alarmující považujeme situaci v oblasti nuceného výkonu rozhodnutí soudu.
Represivním opatřením, jako je povinný prodej nemovitého majetku, je třeba předcházet osvětou v oblasti finanční gramotnosti a rozšířením sítě poradenských center.
Skrze tyto nástroje bude možné předcházet části sociální likvidace těch nejchudších.
Doprava
Dlouhodobá strategie pro bezpečnou, efektivní a kvalitní dopravu
•V oblasti dopravy chceme dlouhodobou, reálnou a realizovatelnou strategii státu s jasně definovanými prioritami, která bude provázána na strategii rozvoje regionů, se zohledněním výhod geografické polohy ČR.
Rychlejší a hospodárnější budování dopravní infrastruktury
•Navrhneme navýšit podíl příjmů ze spotřební daně z uhlovodíkových paliv na stabilizaci zdrojů Státního fondu dopravní infrastruktury (SFDI) pro údržbu, obnovu, modernizaci a výstavbu dopravní infrastruktury min. na 30 % (22 mld. Kč) a
řešit vysoký vnitřní dluh v oblasti oprav a souvislé údržby dopravní infrastruktury z důvodu dlouhodobého podfinancování.
Je prokázáno, že 1 mil. Kč investovaný do dopravní infrastruktury generuje 3-5 pracovních míst.
•Maximálně využijeme vícezdrojové financování, které je kombinací zdrojů SFDI, státního rozpočtu, zdrojů EU, úvěrových zdrojů a privátních investic.
•S využitím dobře připravených výběrových řízení, unifikací staveb v rámci projektů, důrazem na přípravu staveb, důsledným inženýringem a stavebním dozorem dosáhneme snížení nákladů při kvalitě odpovídající úrovni evropských standardů.
•Předložíme a prosadíme legislativní návrhy pro urychlení a zjednodušení přípravy a realizace liniových staveb ve veřejném zájmu.
•Chceme zlepšit atraktivitu železniční dopravy pro přepravce a podpořit modernizaci železniční infrastruktury, železničních uzlů a
budování logistických center.
•Preferujeme investice do urychlení projektů modernizace železničních tratí včetně vysokorychlostní železnice.
Zasadíme se o snížení záborů pozemků z důvodů územní ochrany pro zatím nerealizované projekty (např. Dunaj-Odra-Labe), aby mohly být účelně využity v plánech rozvoje obcí.
•Vytvoříme podmínky pro zklidnění dopravy v centrech měst,
podporu cyklistické dopravy,
používání alternativních pohonů v dopravě a paliv ke snížení emisí.
Podpoříme budování obchvatů obcí a měst a
realizaci kompenzačních a protihlukových opatření.
•Navrhneme novelu zákona o pozemních komunikacích, která omezí negativní dopady a používání objízdných tras kamiony, jež se chtějí vyhnout placení mýtného.
Rozvoj městské, příměstské a regionální osobní veřejné dopravy
•Na úrovni státu vytvoříme podmínky pro sjednocování integrovaných dopravních systémů, které vznikají v krajích, včetně sjednocení odbavovacích systémů a jejich kompatibility s odbavováním pomocí národní karty.
Navrhneme sjednocení rozsahu slev poskytovaných v osobní drážní dopravě, autobusové veřejné linkové dopravě a městské hromadné autobusové a kolejové dopravě.
Zvýšení bezpečnosti v dopravě, snížení počtu zraněných a mrtvých
•Plně se hlásíme ke strategickému cíli Národní strategie bezpečnosti silničního provozu 2011-2020, tedy ke snížení počtu usmrcených v silničním provozu do roku 2020 na úroveň průměru evropských zemí a současně snížení počtu těžce zraněných o 40%.
•Chceme dosáhnout snížení počtu zraněných a mrtvých na silnicích,
zejména opatřeními v oblasti odstraňování závad na pozemních komunikacích,
zvýšením postihů pro bezohledné řidiče,
zlepšením kontrol technického stavu vozidel,
dohledem nad dodržováním předpisů a výchovou a vzděláváním.
Koncepce rozvoje letecké a vodní dopravy
•Usilujeme o efektivní využití stávající infrastruktury letecké a vodní dopravy.
•Podpoříme leteckou dopravu, která se v současné době významně podílí na akceleraci hospodářského, inovačního a vědeckotechnického rozvoje regionů, představuje významný potenciál pro cestovní ruch, investice a partnerskou spolupráci ve všech oblastech.
•Vodní dopravu podpoříme tam, kde je to účelné pro rekreační plavbu či přepravu osob a nákladů.
Zohledníme prokazatelnou efektivitu s ohledem na minimalizaci dopadů na životní prostředí.
Zemědělství, potravinářství a venkov
•Připravíme dlouhodobou vizi agrárního sektoru - v jaké míře a v čem chceme být soběstační v produkci kvalitních potravin.
Tímto směrem pak budeme rozvíjet Program rozvoje venkova.
•Podpoříme domácí výrobce a producenty a
využití zpracování základních zemědělských komodit využitím dotačních programů SZP a PGRLF.
Důraz budeme klást na pěstování ovoce, zeleniny a obnovu sektoru živočišné výroby.
•Budeme podporovat mladé začínající zemědělce
a usnadníme předávání zemědělských podniků mezi generacemi.
•Podpoříme nejen produkci výrobců,
ale i přímý prodej produktů přímo ke spotřebiteli.
Chceme oslabit vliv a tržní sílu velkých obchodních řetězců.
Konkrétně chceme podpořit zemědělce a potravináře při nákupu nových technologií např. rozšířením PGRLF.
•Zvýšíme provázanost domácích zemědělských podniků s českým potravinářským průmyslem podporou sdružování více prvovýrobních subjektů do společných výrobních provozoven a prodejních míst.
•Alarmující úbytek kvalitní zemědělské půdy budeme minimalizovat využíváním opuštěných průmyslových areálů k nové výstavbě a podporou domácích zemědělců při nákupu půdy prostřednictvím PGRLF.
•Nepotravinářské využití zemědělské produkce pro energetické účely (bioplynové stanice) podpoříme pouze v návaznosti na živočišnou výrobu.
•Změníme způsob hospodaření s.p. Lesy ČR s ohledem na posílení významu drobného a středního lesnického a dřevozpracujícího průmyslu, kde je možné vytvořit stovky pracovních míst v horských a podhorských oblastech.
•Postižené venkovské regiony chceme podpořit v jejich obnově.
Pro život na venkově je důležitá dostupnost základních služeb (veřejná správa, zdravotnictví, školství, sociální služby, dopravní dostupnost a volnočasové aktivity pro mládež).
•Považujeme za důležité zachování výkonu státní správy na obecních úřadech 1. a 2. stupně (matrika, stavební úřady).
•Obce, které chtějí zachovat mateřskou školu či školu, podpoříme z prostředků MŠIVIT, protože obec, která musí zrušit školku či školu, přichází o velice důležitou instituci v životě obce.
•Kvalitu potravin musí zajistit stát.
Naším národním zájmem je chránit naše kvalitní producenty potravin
a kvalitní kontrolou s účinnými postihy vyslat vzkaz všem výrobcům a obchodníkům, že vyrábět a dovážet nekvalitní výrobky do České republiky se nevyplatí.
•Zajistíme kvalitní důslednou kontrolu v obchodní síti zvýšením práce inspektorů v terénu.
Zavedeme přísné tresty za nedodržování složení výrobku, které je uvedeno na etiketě, a udělování pokut s ohledem na obrat společnosti.
Veřejnost musí být jasným a dostupným způsobem informována.
Životní prostředí
Budeme prosazovat:
Šetrné hospodaření v krajině, především s půdou a přírodními zdroji.
Další realizaci protipovodňových opatření a projekty udržující vodu v krajině.
Pokračování v projektech Zelená úsporám a výměna kotlů pro domácnosti.
Hospodárné využití vody, omezení vodní i větrné eroze realizací územních systémů ekologické stability a formou komplexních pozemkových úprav.
Energetickou koncepci založenou na stabilitě jaderné energie
a ekonomickém využití obnovitelných zdrojů.
Zavedení ekologické výchovy ve všech školách.
Strategii nakládání s odpady, kde budeme klást důraz na omezení tvorby odpadů a jejich využití.
Vytvoříme podmiň omezování skládkování komunálních odpadů.
•Správné hospodaření v lesích.
Ne pasivně chránit, ale aktivně vytvářet lesní bohatství.
Nedopustíme, aby ideologie převažovala nad zdravým rozumem a přístupem dobrého hospodáře.
•Chceme vybudovat celorepublikovou síť cyklistických cest
a vytvořit právní a organizační prostředí podporující rozvoj cykloturistiky.
•Prosadíme důslednou implementaci evropských standardů ochrany přírody.
Energetika a cenově dostupné energie
•Energetický mix je nutnou podmínkou stabilní situace v energetice pro další období.
Prosadíme moderní energetickou koncepci státu umožňující řešení zásadních rozhodnutí o nezbytné těžbě energetického uhlí,
udržení a případném rozvoji jaderné energetiky, teplárenství
a o využívání alternativních a obnovitelných zdrojů energie a odpadů.
•Chceme bezpečné využívání jaderné energie;
podporujeme rozšíření stávajících jaderných elektráren za podmínek, které budou akceptovatelné z hlediska pořízení a následného provozu.
Závazek státu dotovat výslednou cenu elektřiny odmítáme.
•Podpoříme modernizaci a zvyšování účinnosti elektráren a tepláren, zejména rozšiřování sdružené výroby tepla a elektřiny -kogeneraci včetně mikrokogenerace.
Podpoříme i individuální modernizaci vytápění, zvláště ve smogově ohrožených lokalitách.
•Umožníme přísně kontrolovaný rozvoj obnovitelných a druhotných zdrojů energie s moderními technologiemi, jejichž výroba v našich podmínkách by mohla zaměstnat tuzemské výrobce.
Důraz klademe na využití komunálního odpadu.
Nepodpoříme zvyšování podílu pěstování energetických surovin na půdě, která by mohla sloužit k výrobě potravin.
•Zasadíme se o zavedení systému důsledné kontroly cenotvorby dodavatelů tepla, plynu i elektřiny.
Energetický regulační úřad musí být garantem spravedlivých cen pro výrobce i spotřebitele energií,
dnešní stav stranící pouze velkým výrobcům a distributorům musí skončit.
•Přečerpávací vodní elektrárny považujeme za velmi žádoucí akumulátor a zároveň zdroj špičkové elektřiny a budeme podporovat jejich výstavbu, která také přispěje k zadržování vody na horních tocích řek.
Kde je to možné, podpoříme výstavbu malých vodních elektráren.
•Elektromobilita by mohla být v budoucnu cenným příspěvkem ke skladování elektřiny v bateriích elektromobilů a zároveň řiditelným odběratelem přebytků v síti.
Její zavedení považujeme za žádoucí i z hlediska omezení zplodin z dopravy v ovzduší.
•Podpoříme programy energetických úspor v oblasti vytápění, např. zateplováním budov, rekuperací tepla, zvýšeným podílem využití tepla z výroby nejen elektřiny apod., s cílem snížit spotřebu energetických surovin, zvláště pak uhlí.
•Klademe důraz na podporu výzkumu a vývoje v oblasti vytápění a spotřeby energií a
na zavádění moderních úsporných a čistých technologií.
•Zemní plyn považujeme za surovinu, která má být využívána s maximální účinností,
pouhé vytápění v podmínkách mimo domácnosti považujeme za neracionální a chceme jej omezovat.
Efektivní správa státu a regionální rozvoj
•Prosadíme přijetí upraveného zákona o státní službě.
•Přijmeme nový zákon o finanční kontrole a auditech a nový zákon o NKÚ, který umožní kontrolu nižších úrovní státní správy a státem vlastněných podniků.
•Zavedeme čipový občanský průkaz, který propojí všechny běžné registry průkazů.
•Dokončíme efektivní reformu veřejné správy na principech spojeného modelu státní správy a samosprávy.
Tzn. zejména přesun agend a pravomocí z ministerstev na kraje ve všech případech, kde je to smysluplné, a s odpovídajícími prostředky.
•Prosadíme změnu rozpočtového určení daní tak, aby činnosti, které kraje ze zákona vykonávají (doprava, školství, zdravotnictví, sociální služby, regionální rozvoj apod.), byly většinově kryty z jejich vlastních daňových příjmů.
•Plně podpoříme využití evropských fondů pro realizaci obecních a krajských projektů, které viditelně zlepší regionální infrastrukturu, rozvoj a celkové podmínky života.
Kultura
•Jsme si vědomi nenahraditelného významu kultury pro rozvoj naší společnosti i její exportní síly a přímého vlivu na příjem republiky nejen z oblasti cestovního ruchu.
Budeme proto prosazovat, aby se výdaje České republiky na rozvoj tohoto resortu zvýšily.
•Budeme podporovat především tradiční lidovou kulturu, neprofesionální umění a regionální kulturu, ale i živou kulturu.
•Zasadíme se o řádné čerpaní finančních prostředků z fondů Evropské unie a dalších nadnárodních finančních mechanismů např. Norsko/EHP.
•V rámci efektivního využívání finančních prostředků se zaměříme na transparentní činnost národních kulturních institucí.
•Posílíme dlouhodobě a dobře fungující programy na obnovu a údržbu památek,
prosadíme moderní zákon o památkové péči posilující vliv odborníků na rozhodování.
Podpoříme spoluúčast státu na financování údržby památek úměrně zákonným povinnostem vlastníků.
•Budeme trvat na dodržování mezinárodních závazků ČR v oblasti kultury, ochrany světového kulturního a přírodního dědictví.
•Podpoříme práci neziskových organizací a místních iniciativ v oblasti kultury.
•Budeme usilovat o posílení vlivu veřejnosti na jmenování členů Rad ČT a ČR a jejich nezávislost.
V tomto smyslu navrhneme novelizaci zákona o České televizi a Českém rozhlase a úpravu zákona o rozhlasovém a televizním vysílání.
•Za stěžejní pro zachování vysoké úrovně vzdělanosti považujeme udržení a rozvoj oblasti knihovnictví, místních, regionálních a národních knihoven.
EU a zahraniční věci
KDU-ČSL podporuje zejména:
•plné využití strukturálních fondů EU k podpoře zaměstnanosti v regionech a
k rozvoji venkova (včetně podpory vinařství a malých zemědělských farem),
snadnější přístup ke strukturálním fondům EU pro neziskový sektor, obce a menší hospodářské subjekty;
•vstup do Evropské měnové unie až na to bude naše ekonomika připravena;
•přísnější unijní pravidla pro finanční sektor, který způsobil hospodářskou krizi;
•snadnější přístup českých podnikatelů na trhy služeb ostatních členských států;
•ochranu jednotného trhu
a ochranu spotřebitelů před importem výrobků nebezpečných zdraví občanů;
•užší rozvoj policejní a justiční spolupráce v rámci EU,
vznik úřadu Evropského veřejného žalobce pro vyšetřování podvodů s evropskými dotacemi;
•rozšíření EU o další evropské státy,
ale nikoliv plné členství Turecka v EU, nýbrž jen privilegované partnerství Turecka s EU;
•přísnější unijní imigrační politiku s důrazem na integraci migrantů v Evropě při zachování otevřenosti vůči osobám pronásledovaným za podporu demokracie a náboženské svobody;
•Spojené státy významně omezují svoji vojenskou přítomnost v Evropě, proto podpoříme budování společných vojenských kapacit v rámci EU;
•unijní politiku vzdělání a výzkumu;
•projekty sousedské spolupráce s Německem, Polskem, Rakouskem, Slovenskem
KDU-ČSL dále v zahraničních vztazích podporuje:
•větší využití ekonomické diplomacie k prosazování českých firem ve světě;
•důslednou obranu energetické bezpečnosti, mj. při dostavbě Temelína;
•politické a diplomatické řešení s důrazem na účinnou pomoc místnímu obyvatelstvu v oblastech postižených občanskou válkou;
•mírové řešení vztahů mezi Izraelem a Palestinou při respektování oprávněných bezpečnostních zájmů Izraele;
•tradiční důraz na rozvojovou pomoc a její rozvoj ve spolupráci s nevládními organizacemi;
•prosazování lidských práv a demokracie ve světě;
včetně pomoci křesťanům v zemích, kde jsou pronásledovanou menšinou;
•rychlé znovuobnovení bezvízového styku s Kanadou pro české občany;
•podstatně vyšší efektivitu vládního centra pro vyhledávání českých kandidátů a jejich prosazování do institucí EU a do dalších mezinárodních organizací (tzv. Národní kontaktní místo při MZV);
•rozšíření výuky českého jazyka a českých reálií v zahraničí (např. Česká škola bez hranic);
•přijetí zákona o zahraniční službě.
Právo na život v bezpečí
Násilná kriminalita mládeže
•Klíčový důraz klademe na sociální prevenci.
Funkční rodina a její podpora jsou cestou ke snižování kriminality mládeže.
•Budeme důsledně aplikovat zákon o odpovědnosti mládeže za protiprávní činy, který klade mimo jiné důraz na prevenci.
Využijeme rezervy, které v praxi existují zejména v oblasti komunikace a spolupráce mezi příslušnými institucemi.
•Důsledně budeme aplikovat příslušné podzákonné normy upravující systém práce a postupy při odhalování a dokumentování trestné činnosti mládeže a páchané na mládeži.
Podpoříme specializaci pracovníků policie na problematiku kriminality mládeže.
Kriminalita sociálně slabých a vyloučených
KDU-ČSL bude navrhovat a prosazovat:
•Komplexní výkon sociální politiky - podporu terénní práce v sociálně vyloučených lokalitách.
•Potírání a komplikování podnikání na hraně a za hranou zákona - lichva, půjčky na vysoký úrok, zastavárny, herny.
S tím souvisí i fenomén ubytoven za nadsazené nájemné - chceme ho řešit dlouhodobě projektovaným sociálním bydlením.
Dobrovolnický záchranný a bezpečnostní sbor
•Zabráníme tomu, aby dobrovolník nebo jeho zaměstnavatel dopláceli na angažmá v dobrovolnických aktivitách.
•Budeme podporovat občanské dobrovolnické bezpečnostní sítě.
Hrozba extremismu a terorismu
•ČR se musí aktivně zapojovat do spolupráce demokratických států v boji s terorismem a
podporovat protiteroristická opatření a nástroje vytvářené na úrovni EU a NATO.
Státy podporující terorismus musí být mezinárodním společenstvím důsledněji izolovány a podrobeny adekvátním sankcím.
•Mezi islámskými duchovními autoritami působícími v Evropě a většinovou společností musí probíhat dialog.
Zároveň je nutné trvat na tom, aby tyto autority teroristické útoky důsledně a jednoznačně odsuzovaly.
Důsledky migrace:
KDU-ČSL bude prosazovat:
•Vstřícný přístup úřadů k těm, kteří mají podle mezinárodního práva nárok na azyl, a zasadí se o pozitivní motivaci (trvalý pobyt, občanství, pracovní povolení).
Známky integrace přistěhovalců do majoritní společnosti (placení daní a zdravotního pojištění, docházka dětí do školy, znalost českého jazyka) by měly být ze strany státu oceňovány.
•Důsledné potírání nelegální imigrace.
Armáda
•Nepodporujeme další snižování výdajů na obranu.
V případě růstu HDP prosadíme postupné přibližování hranici 1,5 % (závazek členů NATO je 2 %).
•Nákupy výstroje, výzbroje a vybavení pro AČR budeme v maximální možné míře realizovat prostřednictvím alianční či unijní agentury.
•Prosadíme zachování nadzvukového letectva ve výzbroji AČR, což umožní pokračování v zapojení do systému protivzdušné obrany NATINADS.
Hospodárnost a efektivnost v ICT
KDU-ČSL chce v zájmu hospodárnosti a strategického rozvoje nastolit důslednou kontrolu státu nad jeho investicemi do ICT (informačních a komunikačních technologií)
•Chceme zamezit plýtvání veřejnými prostředky v oblasti ICT.
KDU-ČSL prosazuje, aby součástí veřejné správy byla silná centrální autorita s potřebnou (metodickou, kontrolní, rozpočtovou a legislativní) pravomocí v oblasti ICT pro celou veřejnou správu,
schopná prosazovat levné,
bezpečné
a efektivní ICT pro veřejnou správu.
•KDU-ČSL dlouhodobě prosazuje stejné příležitosti jak pro open-source řešení, tak i pro komerční systémy na základě objektivního porovnání.
U komerčních systémů musí být podmínkou, aby uživatele nevázaly k jedinému poskytovateli či provozovateli.
Obousměrná komunikace s občany a internetové hlasování
•Podporujeme úsilí o zapojení občanů do internetových hlasování, jejichž vrcholnou formou jsou elektronické volby.
Bezpečný internet a telekomunikace
•Jsme proti nezákonnému „špiclování" osob a institucí.
Prosazujeme výraznou ochranu osobních údajů a dat, která však nesmí sloužit jako ochrana pachatelů těch nejzávažnějších trestných činů.
Naší strategickou prioritou je trvalý boj o kybernetickou bezpečnost státu.
Autorské právo v digitálním prostředí
•Budeme prosazovat princip úcty a ochrany k jedinečnému i princip sdílení jedinečného s mnohými.
Zajistíme, aby autorské právo účinněji chránilo autora,
ale nepřekáželo volnému toku informací,
neboť tvorba nového a kreativita jsou tím, co české i evropské kultuře a společnosti může zajistit zdravé přežití v globálním světě.
Počítačová gramotnost obyvatel a zajištění přístupu k moderním technologiím
•Podporujeme rozvoj sítě kontaktních míst veřejné správy, kterými jsou CzechPoint (jsme pro významné rozšíření agend, které je možné na tomto terminálu vyřídit).
Jsme pro využití, zachování a rozvoj systému místních knihoven připojených k internetu.
Digitalizace kulturního bohatství
•Prosazujeme co nejširší digitalizaci kulturních a společensky významných památek podle jednotných metodik,
dlouhodobou ochranu digitálních záznamů
a jejich maximální dostupnost a svobodné šíření.
