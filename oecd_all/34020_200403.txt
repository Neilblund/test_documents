Απ' όλες τις πλευρές προσπαθούν να μας πείσουν ότι η διάκριση δεξιάς και αριστεράς είναι ένας άχρηστος αναχρονισμός.
Για όλους εμάς που συνεργαζόμαστε στο Συνασπισμό Ριζοσπαστικής Αριστεράς- Ενωτικό Ψηφοδέλτιο, η παρουσία της αριστεράς δεν είναι μόνο μια σύγχρονη αναγκαιότητα, αλλά κι ένας χρήσιμος σύμμαχος όλων όσων αγωνίζονται για την υπεράσπιση των δικαιωμάτων τους, για ένα παρόν ανθρώπινο και ένα μέλλον πιο φωτεινό.
Η συσπείρωση των δυνάμεων της Αριστεράς αποτελεί την ελπίδα για αποτελεσματική αντίσταση στο διαμορφούμενο σήμερα διπολικό πολιτικό σκηνικό.
Ο συνδυασμός "Συνασπισμός Ριζοσπαστικής Αριστεράς-Ενωτικό Ψηφοδέλτιο" δημιουργεί την εναλλακτική πρόταση και δυνατότητα να εκφραστεί αυτή η αντίσταση στην επικείμενη μάχη των εκλογών για το εθνικό Κοινοβούλιο.
Ως παράταξη, χωρίς δογματισμούς και περιχαρακώσεις, υπερασπίζεται το δικαίωμα στη δημόσια παρουσία, την παρέμβαση και πολιτική προοπτική της αριστεράς.
Αποτελεί τη διαφορετική επιλογή στην επιδίωξη εξαμερικανισμού της πολιτικής ζωής του τόπου.
Είναι η διέξοδος στην επικράτηση του συναινετικού διπολικού, δικομματικού συστήματος.
θέλει να εκφράσει πολιτικά ιδιαίτερα τη νεολαία
και τους εργαζόμενους,
όλους όσους θίγονται από τις συνέπειες της νεοφιλελεύθερης πολιτικής
και συστρατεύονται στα κινήματα εναντίον της νεοφιλελεύθερης παγκοσμιοποίησης  και του πολέμου.
Η περίοδος της μεταπολίτευσης φαίνεται να κλείνει με αδύναμες τις ελπίδες που είχε γεννήσει.
Η απόσταση ανάμεσα στην κοινωνική πραγματικότητα και τις πολιτικές διεργασίες μεγαλώνει.
Στην πολιτική παρεμβαίνουν νέες εξωθεσμικές διαπλεκόμενες εξουσίες.
Κυριαρχεί η εμπορευματοποίηση των συλλογικών αγαθών
και η αντίληψη ότι είναι δήθεν πολιτικός μονόδρομος η σύγκλιση προς τον νεοφιλελευθερισμό.
Ακόμη περισσότερο τώρα, με τη νέα ηγεσία του ΠΑΣΟΚ και το νέο πολιτικό σκηνικό, επιδιώκεται να υποκατασταθεί η πολιτική από την εικονική πραγματικότητα, τις δημοσκοπήσεις, την οργανική διαπλοκή πολιτικών και οικονομικών συμφερόντων.
Η εξέλιξη αυτή υπονομεύει κάθε δυνατότητα ουσιαστικής συμμετοχής των πολιτών, κι ας λέγεται ότι αποβλέπει σ'αυτήν.
Παράγει υπηκόους και καταναλωτές πολιτικής.
Επιδιώκει να κερδίσει στα κλεφτά συναινέσεις για αντιλαϊκά μέτρα και για τα κόμματα που τα στηρίζουν και τα εφαρμόζουν με την εναλλαγή τους στην κυβέρνηση.
Γινόμαστε μάρτυρες της προγραμματικής σύγκλισης του ΠΑΣΟΚ και της ΝΔ στη βάση του νεοφιλελευθερισμού, που στηρίζεται όλο και περισσότερο, όπως και διεθνώς, στην ιδέα ότι δήθεν έχει ξεπεραστεί η αντίθεση Αριστεράς-Δεξιάς.
Η Αριστερή Παράταξη που συγκροτούμε είναι η δύναμη που μπορεί να ανατρέψει αυτό το σκηνικό.
Γιατί πιστεύει βαθιά ότι χρειάζεται ριζική αλλαγή του πολιτικού συστήματος και αλλαγή των κοινωνικών και πολιτικών συσχετισμών υπέρ των δυνάμεων της εργασίας και της Αριστεράς.
Αντίθετα, το ΠΑΣΟΚ και η ΝΔ με κάθε τρόπο επιδιώκουν, αντί της αλλαγής, την παραλλαγή και την αναπαλαίωση του συστήματος.
Το απέδειξαν και με τη συναίνεσή τους στην πρόσφατη Συνταγματική Αναθεώρηση, θέλουν να περιορίσουν την πολιτική μας ζωή σε μια ανούσια αντιπαράθεση με επικοινωνιακό προκάλυμμα, με μεσσιανισμούς, για να διευκολύνουν την εφαρμογή μιας αντιλαϊκής πολιτικής.
Προωθούν την τηλεοπτική δημοκρατία,
διαχειρίζονται την κληρονομική διαδοχή.
Το δίλημμα που θέτουν στους ψηφοφόρους το ΠΑΣΟΚ και η ΝΔ είναι πλαστό, γιατί η πολιτική και των δύο κομμάτων υπόσχεται το μονόδρομο της νεοφιλελεύθερης προσαρμογής και μετάλλαξης.
ΓΓ αυτό δεν θέλουν στα πόδια τους την Αριστερά και προσπαθούν συστηματικά να την περιθωριοποιήσουν ή να την εμφανίσουν ότι ενσωματώνεται και ρευστοποιείται μέσα σε κεντροαριστερά νεφελώματα.
Η Αριστερά είναι η άλλη επιλογή που ακυρώνει το πλαστό δίλημμα τους.
Το πραγματικό δίλημμα των εκλογών, η πραγματική πρόκληση για τους πολίτες είναι, αν θα αναδειχθεί ή όχι σε αυτές τις εκλογές μια ισχυρή δύναμη της Αριστεράς, μια δύναμη που μιλάει και δρα με ευθύνη εξ ονόματος [όλης] της Αριστεράς, της ριζοσπαστικής Οικολογίας και των Κοινωνικών Κινημάτων.
Αν θα βγει ενισχυμένη η Αριστερά, που είναι διακριτή και ανταγωνιστική σε όλα τα επίπεδα προς την πολιτική του νεοφιλελευθερισμού και τις δυνάμεις του δικομματισμού.
Ένας διαφορετικός κόσμος είναι εφικτός.
Η περίοδος που ζούμε είναι κρίσιμη για όλον τον κόσμο.
Σήμερα, έχουμε όλοι πικρή εμπειρία από την εφαρμογή του δόγματος του διαρκούς πολέμου με το πρόσχημα της "αντιτρομοκρατικής εκστρατείας".
Έχουμε όλοι παρακολουθήσει τους αποκαλούμενους "ανθρωπιστικούς" πολέμους.
Το δόγμα Μπους προξενεί σοκ και δέος σε πολλές περιοχές του πλανήτη,
ενώ το στρατόπεδο συγκέντρωσης στο Γκουαντάναμο επιχειρείται να γίνει "παράδειγμα προς μίμηση", ακόμα και για τον ευρωπαϊκό νομικό πολιτισμό.
Βιώνουμε την υπονόμευση των δημοκρατικών και κοινωνικών κατακτήσεων και την καταστολή σε κάθε εκδήλωση της κοινωνικής ζωής.
Σε όλο τον κόσμο, αντί να καταπολεμηθεί η ανέχεια και οι ανισότητες, μεγάλο μέρος της ανθρωπότητας βυθίζεται σε μια άβυσσο φτώχειας και εγκατάλειψης στο όνομα των ασύδοτων "κανόνων της αγοράς" και της νεοφιλελεύθερης παγκοσμιοποίησης.
Αντί για ένα κόσμο πιο δημοκρατικό, πιο δημιουργικό και συμμετοχικό, οι πολίτες βιώνουν τον εντεινόμενο αποκλεισμό από τα κέντρα λήψης των αποφάσεων.
Οι κρίσιμες επιλογές για την τύχη τους λαμβάνονται σε εξωθεσμικά παραπολιτικά κέντρα και σε υπερεθνικούς οργανισμούς χωρίς δημοκρατική νομιμοποίηση.
Μας είπαν πως η Ιστορία τελείωσε και ότι ο καπιταλισμός μπορεί να εγγυηθεί την ειρήνη, την ισότητα, τη δικαιοσύνη.
Ζήσαμε, όμως, την πρωτοφανή αγριότητα με την οποία οργανώνουν τη νέα τάξη πραγμάτων.
Ζήσαμε την εκμηδένιση μεγάλων κατακτήσεων της εργατικής τάξης και των λαϊκών στρωμάτων.
την ιμπεριαλιστική εισβολή και την κατοχή ανεξάρτητων χωρών.
Και είδαμε να απαντούν σ' αυτήν εκατομμύρια άνθρωποι σε όλον τον κόσμο με τους αγώνες τους ενάντια στον πόλεμο,
τη φτώχεια και την εκμετάλλευση.
Μέσα σε αυτή τη διεθνή συγκυρία, συντονίζουμε τη δράση μας και παίρνουμε μέρος ενεργά στο διεθνές κίνημα ενάντια στη νεοφιλελεύθερη παγκοσμιοποίηση και τους πολέμους που τη συνοδεύουν.
Συμμετέχουμε στις αντίστοιχες πολιτικές πρωτοβουλίες, τις κοινωνικές αντιστάσεις που αναπτύσσονται στη χώρα μας.
Σε όλες αυτές τις κινητοποιήσεις, σε κάθε μικρό και μεγάλο αγώνα έγινε συνείδηση σε όλους μας ότι χρειάζεται οι κοινωνικές δυνάμεις που πλήττονται και αυτές που απειλούνται από τη νεοφιλελεύθερη πολιτική να στείλουν ένα μήνυμα σε κάθε κατεύθυνση: ΩΣ ΕΔΩ!
Με το νεοφιλελευθερισμό που οδηγεί όλο και ευρύτερα κοινωνικά στρώματα, όλο και μεγαλύτερο αριθμό πολιτών στη φτώχεια, τον κοινωνικό αποκλεισμό και το περιθώριο.
Με την περιφρόνηση των λαϊκών προβλημάτων, τη συρρίκνωση των κατακτήσεων και την καταστολή των κοινωνικών διεκδικήσεων.
Με την άνιση κατανομή του πλούτου και τη διαρκή αναδιανομή εις βάρος της μισθωτής εργασίας και των λαϊκών στρωμάτων.
Με την τηλεοπτική δημοκρατία και τα διαπλεκόμενα συμφέροντα που κυριαρχούν στο χώρο της πληροφόρησης.
Με το ξεπούλημα της δημόσιας περιουσίας,
τη συναλλαγή και τη διαφθορά.
Με την περιφρόνηση και απαξίωση του πολίτη, την αποδόμηση της δημοκρατίας
και τη συρρίκνωση των δικαιωμάτων.
Με τη αποδοχή της λογικής της Νέας Τάξης και την ταύτιση με την πολιτική των ΗΠΑ στην περιοχή μας.
Απέναντι σε όλα αυτά που φυλακίζουν τη ζωή και τις ελπίδες μας, οργανώνουμε την παρέμβαση και την αντίστασή μας.
Στο ασφυκτικό δικομματικό πλαίσιο που διαμορφώνεται, μαζί με τις οργανωμένες και ανέντακτες δυνάμεις της Αριστεράς συγκροτούμε τον συνδυασμό "Συνασπισμός Ριζοσπαστικής Αριστεράς - Ενωτικό Ψηφοδέλτιο".
Επιμένουμε αριστερά, επιμένουμε ριζοσπαστικά, εμπνεόμαστε από τις αντιστάσεις των κοινωνικών κινημάτων.
Υπερασπιζόμαστε το δικαίωμα των λαών να ορίζουν τις τύχες τους.
Επιμένουμε στην υπεράσπιση των κοινωνικών και πολιτικών δικαιωμάτων.
Επιμένουμε στην αλληλεγγύη ως κοινωνικό πρόταγμα.
Επιμένουμε να αγωνιζόμαστε για την αξιοβίωτη ισορροπία του ανθρώπου με τη φύση και το περιβάλλον.
Επιμένουμε ότι οι άνθρωποι είναι πάνω από τα κέρδη.
Επιμένουμε στον πλουραλισμό και το σεβασμό της διαφορετικότητας των πολιτισμών, των ανθρώπων, των ιδεών και των απόψεων.
Επιμένουμε στην ισότητα των δύο φύλων.
Επιμένουμε στην αντίθεσή μας ενάντια στην ξενοφοβία, τον εθνικισμό, τον σεξισμό και σε κάθε είδους ρατσισμό.
Επιμένουμε ότι η Ιστορία δεν τελείωσε, όπως δεν τελείωσε και η Αριστερά.
Οι νέες και οι νέοι που καλούνται από τους πραγματικούς υπαίτιους να απολογηθούν γιατί βρίσκονται εκτός του εκπαιδευτικού συστήματος και της αγοράς εργασίας, οι νέες και οι νέοι που αισθάνονται περισσότερο από όλους την αποξένωση από την πολιτική, την αβεβαιότητα και την ανασφάλεια για το παρόν και το μέλλον τους.
Οι άνεργοι,
οι αποκλεισμένοι από την οικονομική, κοινωνική και πολιτική ζωή του τόπου, οι αδικημένοι αυτής της κοινωνίας, αλλά και όσοι και όσες δεν ανέχονται αυτές τις αδικίες και τους αποκλεισμούς.
Οι εργαζόμενοι που ζουν πλέον την επιδείνωση των όρων εργασίας μέσα σε μια πρωτοφανή αβεβαιότητα για το εργασιακό και κοινωνικό τους αύριο, που βιώνουν τις επιπτώσεις της πρωτοφανούς ακρίβειας και τις συνέπειες της συνεχούς υποβάθμισης των παρεχόμενων κοινωνικών υπηρεσιών στην υγεία και την εκπαίδευση.
Οι γυναίκες που πληρώνουν το κόστος της ανεργίας και βιώνουν την ανισότητα στην καθημερινότητά τους, μέσα από τη διπλή καταπίεση στην εργασία και την οικογένεια που αναπαράγει τα στερεότυπα της ανδροκρατούμενης κοινωνίας μας.
Οι γυναίκες που οδηγούνται στο περιθώριο της πολιτικής και της κοινωνικής δραστηριότητας.
Οι μετανάστες και οι μετανάστριες που αγωνίζονται να επιβιώσουν στη χώρα μας μέσα σένα αφιλόξενο περιβάλλον, όπου καλλιεργείται η ξενοφοβία και ο κοινωνικός ρατσισμός.
Οι πολίτες που αρνούνται τα πρότυπα ζωής που επιβάλλουν η εμπορευματοποίηση, η καταναλωτική κοινωνία, η πολιτισμική υποβάθμιση.
Οι πολίτες που δεν αποδέχονται τη λογική του πολέμου,
του ρατσισμού, των διακρίσεων
και της πολιτικής αλαζονείας.
Με την Αριστερά των αγώνων και της ελπίδας.
Η ελληνική κοινωνία χρειάζεται την Αριστερά.
Για να αμυνθεί και να προστατευθεί
Για να αντισταθεί και να διεκδικήσει
Για να ονειρευτεί και ν' αποκτήσει ξανά το δικαίωμα στην ελπίδα
Για πρώτη φορά μετά την κατάρρευση του "υπαρκτού σοσιαλισμού" και την επικράτηση του παγκοσμιοποιημένου νεοφιλελευθερισμού, γίνεται στη χώρα μας μια απόπειρα κοινής πολιτικής απάντησης των δυνάμεων της Αριστεράς.
Η πολιτική μας πρόταση θέλει και προϋποθέτει την ενεργοποίηση των αριστερών, το δημιουργικό διάλογο, την κοινή δράση, την πολιτική παρέμβαση.
Δεν έχουμε έτοιμη τη νέα ταυτότητα της Αριστεράς.
Την αναζητούμε συμμετέχοντας ενεργά στα κοινωνικά κινήματα, επιδιώκοντας τη σύγκλιση με τη ριζοσπαστική Οικολογία.
Διεκδικούμε να διατυπώσουμε έναν νέο αριστερό λόγο.
Αγωνιζόμαστε για πολιτικούς και κοινωνικούς συσχετισμούς πιο ευνοϊκούς για τους εργαζόμενους,
για τους ευαίσθητους και ενεργούς πολίτες,
για την Αριστερά.
Ολα αυτά τα επιδιώκουμε με την παρουσία και τη συμμετοχή και όχι ερήμην των αριστερών,
των εργαζομένων,
των ενεργών πολιτών και των πιο ζωτικών δυνάμεων της κοινωνίας,
Απευθυνόμαστε σε όλους τους πολίτες, που δώσαμε μαζί τους μάχες ενάντια στις εκφάνσεις της νεοφιλελεύθερης πολιτικής και πετύχαμε νίκες:
Στο νομοσχέδιο για την κοινωνική ασφάλιση
στη ματαίωση των ολυμπιακών έργων που κατέστρεφαν το περιβάλλον και τον πολεοδομικό ιστό των πόλεων.
στην απόκρουση του αυταρχισμού και της καταστολής
στις αντιπολεμικές διαδηλώσεις ενάντια στον πόλεμο στο Ιράκ.
στις εκδηλώσεις αλληλεγγύης στην Παλαιστίνη.
Βαδίζουμε μαζί με όσους ανιχνεύσαμε από κοινού νέους δρόμους συντονισμού και κοινής δράσης με κινήματα από όλον τον κόσμο που αντιμάχονται τη νεοφιλελεύθερη παγκοσμιοποίηση και τους πολέμους που τη συνοδεύουν.
Με όσους συνομολογήσαμε την ανάγκη δημιουργίας του Ελληνικού, του Ευρωπαϊκού και του Παγκόσμιου Κοινωνικού Φόρουμ.
Με όσους συναντηθήκαμε στον αγώνα ενάντια στις απολύσεις και στην επιδείνωση των εργασιακών σχέσεων, στους αγώνες ενάντια στην ανεργία,
τη λιτότητα, τη φτώχεια
Με όσους ανταμώσαμε στον αγώνα ενάντια στο ρατσισμό, τον αποκλεισμό, την πολιτική των διακρίσεων λόγω φύλου και καταγωγής.
Με όσους έγκαιρα και δημόσια προβάλλαμε την τεκμηριωμένη άρνησή μας για την διεξαγωγή των Ολυμπιακών Αγώνων στη χώρα μας και σήμερα αγωνιζόμαστε για την αποτροπή των συνεπειών, τόσο στο πεδίο της οικονομίας και της υπανάπτυξης στην περιφέρεια
όσο και στο πεδίο του περιβάλλοντος,
του πολιτισμού
και των μέτρων καταστολής στο όνομα της "ασφάλειας".
Ενάντια στον πόλεμο και στην κατοχή στο Ιράκ.
Για την αλληλεγγύη στον αγώνα του παλαιστινιακού λαού.
Για τη διεύρυνση των πολιτικών και κοινωνικών δικαιωμάτων και ελευθεριών απέναντι στα φαινόμενα καταστολής και αυταρχισμού.
Για την προστασία των προσωπικών δεδομένων των πολιτών, τη ματαίωση της ηλεκτρονικής παρακολούθησης.
Για σταθερή και πλήρη απασχόληση για όλους και όλες,
με ειδική μέριμνα για την ισότιμη πρόσβαση των γυναικών στην αγορά εργασίας
Για μισθούς και συντάξεις που να εξασφαλίζουν αξιοπρεπή ζωή.
Για να τεθεί φραγμός στο κύμα των απολύσεων.
Για 35ωρο χωρίς μείωση μισθού και χωρίς επιδείνωση των εργασιακών σχέσεων.
Για εισόδημα στήριξης των ανέργων, ειδική μέριμνα για ανέργους που εισέρχονται για πρώτη φορά στην αγορά εργασίας
και εγγυημένο εισόδημα για άνδρες και γυναίκες που δεν έχουν άλλους πόρους.
Την υπεράσπιση του δημόσιου, κοινωνικού χαρακτήρα και τη βελτίωση του συστήματος κοινωνικών ασφαλίσεων και του συστήματος υγείας και περίθαλψης.
Την υπεράσπιση της δημόσιας και δωρεάν παιδείας σε όλες τις βαθμίδες, με ενιαίο δωδεκάχρονο σχολείο υποχρεωτικής φοίτησης, ένταξη της επαγγελματικής εκπαίδευσης στη λυκειακή, ελεύθερη πρόσβαση στην τριτοβάθμια εκπαίδευση, απόρριψη του επιχειρηματικού πανεπιστήμιου και της πρόσδεσης της εκπαίδευσης στα κερδοσκοπικά συμφέροντα του κεφαλαίου.
Τη νομιμοποίηση των μεταναστών, την καταχώρηση ίσων εργασιακών, ασφαλιστικών και κοινωνικών δικαιωμάτων.
Την κατοχύρωση και υπεράσπιση των δικαιωμάτων των μειονοτήτων που ζουν στη χώρα μας.
Το διαχωρισμό κράτους και εκκλησίας.
την κατάργηση κάθε διάκρισης που βασίζεται στις θρησκευτικές και φιλοσοφικές πεποιθήσεις.
Την αποφασιστική τομή στο θεσμικό καθεστώς των ΜΜΕ, με ενίσχυση των θεσμικών και κοινωνικών ελέγχων, στη βάση της αρχής ότι οι συχνότητες αποτελούν δημόσιο αγαθό, έτσι ώστε να απαλλαγεί ο τομέας της πληροφόρησης και ενημέρωσης από την ασύδοτη κυριαρχία των διαπλεκόμενων κερδοσκοπικών συμφερόντων και από τον στενό κυβερνητικό έλεγχο.
Για ριζοσπαστική φορολογική μεταρρύθμιση που θα βασίζεται στην ευνοϊκή μεταχείριση των εισοδημάτων από μισθωτή εργασία.
στη μετατόπιση του φορολογικού συστήματος από τους έμμεσους στους άμεσους φόρους.
Για μεγάλες δημόσιες επενδύσεις στην υγεία,
την παιδεία,
τον πολιτισμό
για την αποκατάσταση και την προστασία του περιβάλλοντος.
με τις οποίες θα δημιουργηθούν χιλιάδες νέες θέσεις εργασίας.
Για μια πολιτική ενάντια στις ιδιωτικοποιήσεις και την εκποίηση του δημόσιου πλούτου
την προστασία και αναβάθμιση του δημόσιου τομέα ιδιαίτερα στο χώρο των κοινωνικών υπηρεσιών.
Για την πολύπλευρη ενίσχυση των μικρών και μεσαίων παραγωγικών μονάδων με αναπτυξιακά κίνητρα και με ελεγχόμενο στόχο τον εκσυγχρονισμό τους
και τη δημιουργία νέων θέσεων εργασίας.
Για ένα πρόγραμμα αγροτικής ανάπτυξης και αναζωογόνησης της υπαίθρου με στήριξη των δυναμικών καλλιεργειών, ανακατανομή των πόρων της ΚΑΠ υπέρ των μικρών και μεσαίων αγροτών, ενίσχυση των βιοκαλλιεργητών.
Για την απαγόρευση της καλλιέργειας και εμπορίας μεταλλαγμένων γεωργικών προϊόντων.
Για αποτελεσματικά μέτρα αποκατάστασης και προστασίας του περιβάλλοντος, ανάκληση όλων των νόμων που νομιμοποιούν τα αυθαίρετα κτίσματα, αποχαρακτηρίζουν τα δάση, επιτρέπουν την πώληση και εκμίσθωση αιγιαλών, την εκποίηση της δημόσιας έγγειας ιδιοκτησίας.
Για την ενίσχυση των αγώνων και όλων των δραστηριοτήτων για την υπεράσπιση του περιβάλλοντος και τη βελτίωση της ποιότητα ζωής.
Για την ουσιαστική βελτίωση και ανάπτυξη των μαζικών μέσων μεταφοράς και
την επιλογή της στήριξης των ανανεώσιμων πηγών ενέργειας.
Για την ολόπλευρη ενίσχυση και στήριξη της πολιτιστικής δημιουργίας, την ανεμπόδιστη και ελεύθερη έκφραση της καλλιτεχνικής δημιουργίας σε όλες της τις εκφάνσεις, την ιδιαίτερη ενίσχυση της ερασιτεχνικής πρωτοβουλίας και
της νεολαιίστικης πολιτιστικής δράσης.
-Στο διάστημα μέχρι τις εκλογές θα υποστούμε μια εκστρατεία εκβιασμών, παραπλάνησης, αόριστων υποσχέσεων, εντυπωσιασμού.
Με πακτωλό χρημάτων, με τα ΜΜΕ της διαπλοκής, με κάθε τρόπο θα επιδιώξουν να μας πείσουν ότι η αντίσταση είναι μάταιη, να εναποθέσουμε το μέλλον μας στις διαθέσεις των δύο μονομάχων της εξουσίας.
Καλούμε τους πολίτες να μην υποκύψουν.
Τους καλούμε να ενισχύσουν με την ψήφο τους τον συνδυασμό "Συνασπισμός της Ριζοσπαστικής Αριστεράς - Ενωτικό Ψηφοδέλτιο".
Γιατί εκφράζει την ανάγκη για συσπείρωση και συνεργασία των δυνάμεων της Αριστεράς, της ριζοσπαστικής Οικολογίας, των Κοινωνικών Κινημάτων.
Γιατί συνδέει τους αγώνες μας στην Ελλάδα με το παγκόσμιο κίνημα κατά της νεοφιλελεύθερης παγκοσμιοποίησης και του πολέμου.
Γιατί το μέλλον των εργαζομένων,
των νέων,
των ευαίσθητων πολιτών δεν πρέπει να εξαρτάται από τις κερδοσκοπικές επιδιώξεις του κεφαλαίου και από το ανούσιο παιχνίδι του δικομματισμού.
