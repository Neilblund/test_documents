הצהרת ראש הממשלה בנימין נתניהו לתקשורת 2.12.14
אזרחי ישראל,אני פונה אליכם הערב כי במצב הקיים אי אפשר להנהיג את המדינה, מתוך הממשלה הנוכחית.
האחריות שלי כראש הממשלה היא להנהיג את המדינה: לשמור על הביטחון, לפתח את הכלכלה, להוריד את יוקר המחיה, ולדאוג לכם, אזרחי ישראל.
זאת עשיתי במשך ארבע שנים רצופות בממשלה הקודמת.
זו הייתה אחת הממשלות היציבות והטובות ביותר בתולדות ישראל. ממשלה שלא פסלה שום חלק של העם.
היא הייתה ממשלת אחדות אמיתית, שכללה שמאל וימין, חילונים ודתיים, ממשלה שפעלה תחת הנהגתי בכל תחומי החיים: כבישים ומחלפים,  רכבות וגשרים, גדר ההפרדה בדרום שבלמה את המסתננים, חינוך חינם מגיל שלוש, רפורמות בסלולאר, רפואת שיניים לילדים חינם, הקמת בית ספר לרפואה בגליל. //.
כל זאת תוך כדי מאמץ בינלאומי אדיר למנוע מאיראן להשלים את תכנית הגרעין שלה//.
אבל בממשלה הנוכחית הרבה יותר קשה לעשות דברים למען הציבור.
אמנם פעלתי בהרמוניה יחד עם שר הביטחון והרמטכ״ל במהלך מבצע ״צוק איתן״ - באחריות. בשיקול דעת. בנחישות. לא שעינו לשום התלהמות ולשום רעשי רקע//.
הנהגתי את המערכה מתוך ראייה כוללת של טובת העם והמדינה, תוך שמירה מיטבית על ביטחונם של אזרחי ישראל וחיילי צה״ל.
אבל בממשלה הזאת קשה לעשות את הדברים האחרים הדרושים לביטחונם ולרווחתם של אזרחי ישראל.
כי בניגוד לקודמתה - הממשלה הנוכחית היא ממשלה לעומתית מיום היוולדה.
היא במידה רבה נכפתה עלי בגלל תוצאות הבחירות.  כי מפלגת השלטון, בהנהגתי לא קיבלה מספיק מנדטים מהבוחר.
כמעט מהרגע הראשון היו בממשלה הזאת חיכוכים וכיוונים מנוגדים.
היא התנהלה תחת תכתיבים, איומים, אולטימאטומים והתקפות בלתי פוסקות מתוך הממשלה על הממשלה עצמה, ועליי כמי שמנהיג אותה ועומד בראשה.
אתן לכם מספר דוגמאות :קבעתי שלושה עקרונות שעליהם יש הסכמה ציבורית רחבה:1.מדיניות תקיפה נגד תכנית הגרעין של איראן.
2.תביעה מהפלסטינים להכיר בישראל כמדינת הלאום של העם היהודי.
3.מדיניות ברורה וחד משמעית בעד בנייה בירושלים.
בנושאים לאומיים רגישים אלה, אני רוצה להזכיר לכם כיצד התנהגו השרים לפיד ולבני כבר מימיה הראשונים של הממשלה.
ב-17 בספטמבר 2013, חצי שנה אחרי הקמת הממשלה, אמר לפיד: ״אני שמח לשמוע מנגינה חדשה מאיראן״.
שבוע לאחר מכן, כשהוריתי למשלחת ישראל באו״ם להחרים את נאומו של נשיא איראן בעצרת הכללית, אמר לפיד: ״החרמת נאום רוחאני הינה טעות״ ובראיון אחר אמר לפיד כי אין צורך לדרוש הכרה בישראל כמדינת הלאום היהודית.
לפני כחודש, בתגובה למימוש תכנית בניית אלף דירות בשכונות היהודיות של ירושלים, הודיע לפיד שהוא מתנגד לבנייה זאת.
ציפי לבני, שותפתו לדיל הפוליטי, הצטרפה אליו מיד ואמרה כי הבנייה הזאת בירושלים היא חסרת אחריות.
לבני היא האחרונה שיכולה להטיף למישהו על אחריות ביטחונית ומדינית.
בחודש מאי השנה היא נפגשה עם אבו-מאזן בניגוד להחלטת הקבינט המדיני-בטחוני, ובניגוד לבקשה מפורשת שלי לא לקיים את הפגישה. לאחר מכן הוסיפה ואמרה, בעודה מכהנת כשרת משפטים בממשלה: ״החרם של נתניהו על אבו-מאזן טיפשי״ והיום לפני שעה קלה היא תקפה בחריפות את הממשלה בראשותי.
דבר אחד משותף להתנהלות של לבני ולפיד בממשלה: רוממות הפוליטיקה החדשה בגרונם - אבל בפועל הם עושים פוליטיקה ישנה במלוא כיעורה.
בשבועות האחרונים הם הצטרפו לניסיונות לפתות את הסיעות החרדיות להדיח ראש ממשלה בעודם יושבים בממשלה - אותן סיעות חרדיות שלפיד טוען חדשות לבקרים כי הוא מסרב לשבת איתם. העידו על כך חברי כנסת מהסיעות החרדיות ואישים בכירים נוספים.
שר אוצר, שנכשל בניהול הכלכלה, חובר במחשכים לשרת המשפטים - על מנת לפעול נגד הממשלה ונגד העומד בראשה. במילה אחת קוראים לזה פוטש. ככה אי אפשר להוביל ממשלה. ככה אי אפשר להנהיג מדינה.
על כן, לפני זמן קצר הנחתי את מזכיר הממשלה להוציא מכתבי פיטורין לשרים לפיד ולבני ועל כן החלטתי לפעול לחקיקת חוק לפיזור הכנסת, וללכת לבחירות בהקדם האפשרי על מנת לקבל את אמון העם.
לא אסבול יותר אופוזיציה בתוך הממשלה.
לא אסכים למצב, שבו שרים תוקפים מתוך הממשלה את מדיניות הממשלה ואת העומד בראשה, משיקולים פוליטיים צרים ובחוסר אחריות לאומי.
אזרחי ישראל ראויים לממשלה חדשה טובה יותר ויציבה יותר, כמו הממשלה הקודמת שחבריה פעלו יחד לטובת המדינה//.
ממשלה שבה אוכל למשול ולהנהיג את העם והמדינה בשיתוף פעולה ובאחריות קולקטיבית של חברי לממשלה.
בשנת 2000 ויתרתי על אפשרות ודאית להיות ראש הממשלה, כי לא היה לי את הרוב בכנסת הדרוש למשילות אמיתית. גם היום, אינני נצמד לכסא. אני לוקח על עצמי במודע סיכון אישי - לטובת הניהול התקין של המדינה והממשלה.
בחירות תכופות זה לא דבר טוב, אבל ממשלה שאין בה משילות, ושיש בה שרים הפועלים נגדה מבפנים גרועה שבעתיים.
צריך לקיים בחירות מהירות ולהקים ממשלה חדשה, מאוחדת וחזקה.
לצורך זה צריך מפלגת שלטון גדולה.
אלה מכם שרוצים ממשלת שמאל - יוכלו לבחור מועמד ראוי ממפלגות השמאל. ומי שרוצה ראש ממשלה חזק מהמחנה הלאומי, מרכז-ימין וימין, אני מבקש מכם לבחור במפלגת השלטון, הליכוד, כדי לתת לי מנדט להנהיג את המדינה.
