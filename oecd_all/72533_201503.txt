נאום ה"שקופים" של אריה דרעי, אשדוד, 15/1/2015.
חזרתי הביתה כי חונכתי וחינכתי כל חיי להישמע לגדולים ממני ולהרכין ראש למצוותם.
אני בן תורה אני שליח ציבור.
למרות התקופה הלא קלה שעברנו אני ומשפחתי , למרות שהדבר הכי קל היה לעזוב הכל, לא יכול הייתי שלא לשמוע לדעת תורה//.
מרן, לפני פטירתו , ציווה עליי בבית החולים על מיטת חוליו שני דברים  לדאוג: "אריה תדאג לתורה ולבני העניים והאביונים".
צוואתו של מרן עומדת לנגד עיני יום יום, שעה שעה, כל מה שש"ס עשתה במשך 30 שנה,
בתי ספר, ישיבות, בתי כנסת, מקוואות, עזרה לחלשים ובעיקר להחזיר עטרה ליושנה – מורשת יהדות ספרד המפוארה.
כל זה כרגע עומד לשעת מבחן גדולה מאוד.
בלי ש"ס חזקה כל מפעלות של מרן עומדים בסכנה.
איך אפשר לעמוד מנגד ולהסתכל על אותם מיליוני ישראלים שחיים מתחת לקו העוני, לראות את האדישות חוגגת כלפי אותם אנשים שקופים שאף אחד לא דואג להם.
יש בישראל מעמד גבוה, ברוך ה', יש להם בשפע.
לא צריך לדאוג להם.
יש בישראל מעמד ביניים, כולם דואגים להם.
קשה להם, הם רוצים להרוויח יותר//.
אבל, יש בישראל גם אנשים שקופים, 2 מיליון אנשים מתחת לקו העוני ,900 אלף מהם - ילדים רעבים
. מי דואג להם? למי אכפת מהם? את האנשים השקופים הללו, אף אחד לא רואה
מתעלמים מהם, הרבה פוליטיקאים היו מעדיפים שהם לא היו קיימים
.אדוני ראש הממשלה, מר נתניהו – איך אתה נרדם בלילה כשלמעלה מ 30% מילדי ישראל הולכים לישון רעבים?
מה עשית בשביל אותן משפחות עניות שקופות בקדנציה הקודמת ובקדנציה לפני זה? איפה החמלה שלך, איפה האחריות שלך?
איך אפשר לברוח מזה ולהאשים את כולם?
אוי מנחם בגין כל מה שעשית למען ישראל השנייה, נעלם כלא היה//.
יאיר לפיד – אתה מתעסק בגלידת פיסטוק של ראש הממשלה? במטוס ראש הממשלה? זאת הבעיה שלך? בגלל זה אתה לא ישן בלילה?
שר אוצר שלא עשה דבר וחצי דבר למען הנזקקים השקופים ועוד מכריז בריש גלאי, בלי בושה, שהוא כאן כדי לדאוג אך ורק למעמד הביניים בלבד.
זאת הבעיה שלנו האמיתית//!!
דרך אגב יאיר, מה עם מפעל הגלידות בערד איפה הוא ? כותרת קיבלת, לא נשאר לא מפעל מגבות ולא מפעל גלידות//.
נפתלי בנט, הברית, ברית האחים, שכרתת עם האח לפיד, לקחה למעלה מארבעה מיליארד שקלים מקצבאות הילדים ועוד הוסיפה עוד מאות אלפים שקופים למיליונים שקיימים כבר לצערינו הרב.
בנט תזכור אי אפשר לשמור על ארץ ישראל בלי עם ישראל וכמובן תורת ישראל.
ואם כבר מילה,  אנחנו מדברים על ארץ ישראל, מי שהחזיר עד היום ישובים ופינה אותם והחזיר חלקים מארץ ישראל, זה ממשלות הימין והליכוד
שלא יטיפו לנו מוסר אנחנו לא זקוקים לאף אחד.
אנחנו אוהבים את ארץ ישראל, היא שלנו ואנחנו אוהבים אותה
אבל תזכרו יש שלושה דגלים יש ארץ ישראל, עם ישראל ותורת ישראל.
אין היום שום פרטנר רציני למשא ומתן.
ארץ ישראל לא עומדת על הפרק ברוך השם.
מה שעומד בסכנה זה עם ישראל ותורת ישראל ובשביל זה ש"ס נמצאת שם כדי להילחם בהם.
משה כחלון, ברוך הבא, אני באמת שמח שחזרת, ושאתה מדבר חברתית: יוקר המחיה, רפורמות במנהל, רגולציה ועוד ועוד, לא את כל המילים אני מבין. גם משרד האוצר.
אבל משה זכור ואל תשכח מאין באת גם אתה היית שקוף.
ב''ה התקדמת, אבל נשארו הרבה הרבה אנשים שקופים , אל תיגרר אחרי כל הפיתויים לדאוג רק למעמד הביניים.
בוא, עזור לנו, בוא איתנו ביחד כדי לעזור לכל השקופים.
מרן ציווה לנו לדאוג לרעבים ולרעבים, זה התפקיד שלנו,
אני, ביחד עם חבריי ועם כולכם ביחד נהפוך כל אבן ונעשה כל שביכולתנו בחירוף נפש עד שנדאג לאותם אנשים שקופים
דתיים וחילונים, אשכנזים וספרדים, עולים חדשים וישנים, יהודים וערבים שהמדינה השאירה מאחור.
הרעב לא מבדיל בין דת מוצא וגזע,
לא יכול להיות שבמדינת ישראל, מדינה של ערבות הדדית,
יש כאלו פערים כמו במדינות הכי נכשלות בעולם//.
אני אריה מכלוף דרעי, שנולד במרוקו, במקנס ועלינו לארץ ב68 וגרנו בשיכון עולים ברמת הנשיא בבת ים מתחייב, עם כל חבריי כאן, שעוד חודשיים מהיום, תרשמו לפניכם,
השמש תזרח עבור אותם אנשים עניים.
אותם אנשים שקופים שהמדינה בחרה להתעלם מהם.
אנחנו נהיה להם לפה, אנחנו נדאג  שהפערים הנוראיים האלה יקטנו וילדים יוכלו לאכול עם חיוך על הפנים, לא ללכת לישון עם דמעות של רעב.
כל מה שעשינו במדינה, כל ההצלחות הגדולות, הביטחוניות, ההיי-טק, פרסי נובל, כל זה לא שווה כלום אם ילד הולך לישון עם דמעה של רעב//.
ש"ס חורטת על דגלה מלחמת חורמה בעוני ובפערים החברתיים בישראל.
מלחמה לא פחות חשובה מהמלחמה בחמאס, בדעא"ש או באיראן.
מלחמה שחייבים לנצח בה כי אין לנו ברירה אחרת.
זוהי המלחמה האמיתית על הבית.
מלחמה על פערים חברתיים, מלחמה על ילדים רעבים, מלחמה על חינוך טוב יותר בפריפריה, מפעלים ,מקומות תעסוקה//.
אנחנו מתנהלים כאילו יש כאן 2 מדינות.
יש מדינת המרכז ובצדדים יש לנו ספח, סרח עודף של אנשים שקופים שעדיף להתעלם מהם.
לא עוד רבותיי!!!
לאנשים האלה מגיע שנשקיע בחינוך של ילדיהם,
שנייצר להם מקומות עבודה, אזורי תעשייה שיכניסו כסף לעיריות שלהם.
מגיע להם להצליח ולשגשג לא פחות ממדינת המרכז.
ובעיקר, רבותיי, מגיע לילדים שלהם לראות אור בקצה המנהרה ולדעת שאם הם ילמדו וישקיעו יש להם סיכוי להצליח, הם לא פחות טובים ומוכשרים מאף אחד אחר//.
אני רוצה לפנות אליכם, הישראלים השקופים.
הישראלים שאף אחד לא סופר אותם, הישראלים ששקועים בדאגות של מחסור ושל רעב, מיואשים ומדוכאים. אין להם תקווה.
הישראלים שמרימים מבט מלא תקווה אל הפוליטיקאים – רק כדי להתאכזב ולראות שהם דואגים רק למעמד הביניים .
אני אומר לכם-אתם לא שקופים! אתם לא שקופים! אתם לא שקופים//!
ש"ס תדאג לכך, אנחנו אתכם ובשבילכם, ש"ס זה הבית שלכם, ברוכים הבאים//.
זה לא סוד, אחיי, שמאז פטירתו של מרן זצוק"ל עברנו תקופה קשה.
הוא חסר לכולנו.
אבל תרשו לי נימה אישית, ובמיוחד גם לי.
חסר לי מאוד חכמתו, תבונתו, העיניים שלו, החום , הלבביות, העידוד,
ובעיקר האמונה בצדקת הדרך, בצדקת דרכנו התורנית והחברתית.
מרן ידע לחבק את כולם, חרדים, דתיים, מסורתיים, חילונים.
כולם זוכרים את הביקור ההיסטורי של מרן אצל השייח אמין טריף בג'וליס.
מרן קירב את כולם, מרן חינך אותנו שכולם נבראו בצלם וצריך לדאוג לכל אחד ואחד.
מרן האמין בטוב ליבם של בני אדם ושצריך לעזור לכולם מבלי לבדוק בציציות של אף אחד.
זאת הייתה הגדולה שלו ולא לחינם הלכו כמעט מיליון איש אחרי מיטתו.
לא לחינם יש כיום למאות אלפי אנשים בישראל תמונה של מרן מתנוססת בבית שלהם.
אני הקטן, קורא מכאן לכל אותם אנשים, בואו הביתה לש"ס ,תנו לנו כוח להתמודד עם הפערים החברתיים המטורפים.
תנו לנו כוח להתלכד ביחד סביב מסורת ישראל, מורשת ישראל, הקידוש, הדלקת נרות, שולחן שבת, כיבוד ההורים ועוד ועוד.
מורשת ישראל המפוארה שכולנו אוהבים.
בואו נחנך את ילדנו לזהות יהודית,
שמירה על ערכי המסורת, כל אותם דברים שמרן קידש במשך עשרות בשנים//.
ולסיום: אני רוצה לקרוא מכאן בקריאה לכל אלה שפרשו מן הדרך.
יש לנו בית אחד, למרן היה בית אחד, ש"ס- זה הבית של מרן ואין אחר.
תחשבו עוד פעם, בואו נשלב ידיים ונצעד קדימה בכוחות משותפים מתוך הבית.
כולנו גדלנו על ברכי מרן, בואו נמשיך את צוואתו,
את מפעלותיו התורניים, את העזרה לעניים ולאביונים, את שמירת היהדות ואת המסורת, יש מספיק מה לעשות לכולם.
ורבותיי אני מודיע פה היום: המהפכה חוזרת! המהפכה חוזרת! המפכה חוזרת! חיזקו ואימצו אני אוהב את כולכם ואנחנו יוצאים מכאן לעבודה//.
