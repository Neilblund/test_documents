I. Ključni politični pogoji za preboj iz krize
Slovenija se je po osamosvojiti uspešno razvijala in izboljševala svoj položaj po vseh ključnih kazalnikih.
Bili smo vzor uspešne tranzicijske države z izjemnimi potenciali.
Učinkovito smo izpeljali proces integracije v EU,
prevzeli evro,
postali del schengenskega območja
in v letu 2008 kot prva izmed novih članic uspešno predsedovali EU.
Uspešno smo odpravljali razvojni zaostanek za starimi članicami EU.
Še leta 2008 smo bili na 91 odstotkih evropskega povprečja po gospodarski razvitosti  in 32. na lestvici globalne konkurenčnosti IMD.
Trendi so bili obrnjeni navzgor.
Javnofinančni primanjkljaj in javni dolg sta bila obvladljiva.
V zadnjih treh letih so se iz različnih razlogov trendi obrnili navzdol.
Javnofinančni primanjkljaj in javni dolg sta dramatično narasla,
na lestvicah globalne konkurenčnosti smo začeli strmo padati,
naša razvitost je padla na 86 odstotkov evropskega povprečja.
Začeli smo nazadovati.
V absolutnem smislu smo sicer še daleč od »grškega scenarija«, vendar so trendi izjemno zaskrbljujoči in ob nadaljevanju v isti smeri bomo trčili v ledeno goro.
Skrajni čas je, da ladji na novo naravnamo smer in jo odpeljemo v mirne vode.
Stanje še ni takšno, da bi bili potrebi radikalni ukrepi.
Potrebno pa je hitro, odločno in dosledno ukrepanje v smeri gospodarskega razvoja
ter zmanjšanja primanjkljaja in javnega dolga.
Predčasne volitve, ki smo si jih želeli, so priložnost za nov zagon.
Vendar same po sebi ne bodo rešile ničesar.
Pomembno je, komu bomo volivci podelili mandat in s tem zaupanje, da bo dobro vodil državo.
Odkar smo  se javno izpostavili s svojimi pričakovanji po drugačni, bolj odgovorni politiki, so nam mnogi ljudje izrazili podporo in tudi pričakovanje, da bomo tudi sami na volitvah ponudili alternativo obstoječi izbiri.
Prav ta podpora nam je dala moči, da smo to težko odločitev sprejeli in da bomo v njeno uresničitev vložili vse svoje znanje in energijo.
II. Izboljšave v političnem sistemu
1) Spremenili bomo volilni sistem
in uvedli preferenčni glas, ki bo volivcem omogočal, da odločilno vplivajo na izbiro individualnega kandidata in ne le na delitev mandatov med politične stranke.
2) Ukinili bomo državni svet, ki je po svoji sestavi neobičajen in za majhno državo nepotreben drugi dom parlamenta.
Hkrati bomo pri oblikovanju ključnih politik dosledno spoštovali načelo posvetovanj z vso zainteresirano javnostjo, družbenimi skupinami in stroko.
3) Odvzeli bomo možnost poslancem, da zahtevajo referendum,
ohranili pa možnost, da ga zahteva – ko gre za državno raven – 40.000 volivcev.
Hkrati s tem bomo dan (ali dva) v letu določili za "referendumski", po potrebi pa tudi volilni dan, in s tem v največji možni meri racionalizirali stroške izvedbe.
4) Proračunsko financiranje političnih strank bomo prepolovili.
5) Uvedli bomo možnost glasovanja prek spleta – e-volitve.
III. Debirokratizacija Slovenije
1) Odločno in brezkompromisno bomo debirokratizirali Slovenijo.
Pospešili bomo projekt odpravljanja administrativnih ovir in bremen za državljane in podjetja
(na podlagi zbiranja predlogov državljanov in podjetij ter na podlagi sistematičnega "čiščenja" obstoječe zakonodaje).
Pri tem bomo gradili na uspešnih primerih poenostavitev v preteklosti (sistem VEM »vse na enem mestu« za gospodarske subjekte, ukinitev dohodninske napovedi, izmenjava podatkov iz registrov po uradni dolžnosti …).
Primer poenostavitve za državljane: ukinitev obveznosti izpolnjevanja obrazcev (v vseh postopkih), tako da vlogo za stranko izpolni uprava sama.
Primer poenostavitve za podjetja: nadaljnje zmanjšanje števila dejavnosti, za katere se potrebuje dovoljenje,
vloge za dovoljenja se vlagajo na točki VEM.
Na področju posegov v prostor bomo prioritetno zagotovili izdajanje okoljskih soglasij v roku.
Upravne enote bodo spoštovale pravilo, da se v primeru, ko soglasjedajalec v enem mesecu ne odreagira, šteje, da je soglasje izdano.
2) Uvajali bomo nove e-storitve, na primer naročanje osebnih dokumentov preko spleta.
Slovenska e-uprava se bo spet vrnila med najboljše tri v EU.
3) Overitve podpisa, ki jih še opravljajo notarji, bomo prenesli na upravne enote in s tem bistveno pocenili storitev za državljane.
4) Združili bomo zemljiško knjigo in zemljiški kataster,
vpisi bodo opravljeni po sistemu vse na enem mestu, ne da bi stranka morala izpolnjevati kakršne koli obrazce.
5) Okrepili bomo mehanizem presoje učinkov predpisov,
zlasti z vidika njihovega vpliva na konkurenco (ali omejujejo svobodno gospodarsko pobudo in ali je to ekonomsko upravičeno) in na administrativno breme podjetij.
Posebej se bomo posvetili ugotavljanju in odpravi primerov, ko se je – s sklicevanjem na evropske predpise – uvajalo nepotrebno visoke in omejujoče standarde in druge zahteve.
IV. Druge izboljšave v javni upravi in širšem javnem sektorju
1) Zmanjšali bomo število ministrstev.
2) Pregledali bomo seznam vseh institucij javne uprave (organi v sestavi, vladne službe, javne agencije, javni skladi …) in zmanjšali njihovo število.
Ukinili bomo agencije (na primer AUKN), ki so nepotrebne ali pa se njihove naloge lahko bolj smotrno opravijo drugače.
3) Zmanjševali bomo obseg sredstev za plače v državni upravi in širšem javnem sektorju na državni ravni za najmanj dva odstotka letno.
Predstojniki bodo za doseganje tega cilja morali prevzeti osebno odgovornost.
4) Ukinili bomo obvezno članstvo v vseh zbornicah in združenjih (brez izjeme)
in prešli na zasebnopravni (prostovoljni) model zbornic.
Tako bomo onemogočili monopolno zastopanje interesnih skupin v razmerju do države.
5) Ohranili bomo enoten plačni sistem v javnem sektorju,
a vanj vnesli več fleksibilnosti.
Postopoma bomo spreminjali današnje nestimulativno razmerje med maso za fiksne plače in maso za nagrajevanje delovne uspešnosti
, za najuspešnejše sodelavce bodo nagrade znašale do 60 % osnovne plače.
Nagrajevanje po uspešnosti bo znova uvedeno za sodnike, državne tožilce in tudi za ministre.
6) Ukinili bomo avtomatizme pri napredovanju v javnem sektorju.
7) Po že dogovorjeni odpravi plačnih nesorazmerij (tretja in četrta tranša) se bo rast plač v javnem sektorju ravnala po realnih gospodarskih zmožnostih,
tako da bo javni sektor delil usodo gospodarstva v dobrem in slabem, kar je edina pravična rešitev.
8) Uvedli bomo ciljno vodenje.
Vsak vodja (od predsednika vlade navzdol) v javnem sektorju bo vsako leto s podpisom prevzel odgovornost za dosego jasno opredeljenih ciljev.
9) Strateško planiranje vlade bomo nadgradili tako, da namesto klasičnega normativnega programa vlada sprejme letni program dela z definiranimi cilji, aktivnostmi in kazalniki uspešnosti, po katerih lahko javnost ocenjuje uspešnost vlade, in ga objavi na spletu.
10) Vlada bo sprejela kazalnike uspešnosti za vse institucije državne uprave in nosilce javnih pooblastil (tudi javne agencije, javne sklade, ZZZS, ZPIZ …).
Sistem bo informacijsko podprt, rezultati pa javno dostopni na spletu.
Nekaj primerov kazalnikov:
rezultati merjenja zadovoljstva uporabnikov storitev na lokaciji organa,
reševanje zadev v roku (delež zadev, ki je rešen v roku),
rezultati merjenja zadovoljstva zaposlenih,
delež bolniških odsotnosti,
finančni kazalniki (prihranki …).
V. Pravosodje in notranje zadeve
1) Sodno vejo oblasti, ki mora ostati neodvisna pri sojenju, bomo povabili k sodelovanju za ponovno vzpostavitev ugleda in avtoritete sodstva.
Pri tem bomo sami prispevali k tej avtoriteti z brezpogojnim spoštovanjem sodnih odločitev.
2) Ciljno stanje v pravosodju je odprava sodnih zaostankov v petih letih,
pri čemer večja učinkovitost ne sme biti dosežena na račun kakovosti sodnih odločitev.
Standardni rok reševanja običajnih pravdnih in kazenskih zadev bo šest mesecev na prvi stopnji in tri mesece na drugi stopnji.
Ko bo cilj dosežen, bomo postavili novega, ambicioznejšega.
3) Vsako sodišče bo imelo za vsako leto določene merljive cilje.
Ključna odgovornost za doseganje ciljev bo na predsednikih sodišč, ki bodo s svojim mandatom odgovarjali za realizacijo.
4) Predsedniki sodišč bodo dobili več pooblastil pri izbiri sodnikov,
ocenjevanju in nagrajevanju njihove delovne uspešnost in tudi sankcioniranju.
Predsedniki sodišč naj opravljajo nadzor nad učinkovitostjo vodenja postopkov,
ne da bi pri tem posegali v avtonomijo sodnikov pri njihovih odločitvah.
Sodniki bodo razbremenjeni nesodniškega dela.
S spremembo ustave bomo uvedli poskusni mandat,
po uspešno opravljeni poskusni dobi bo sodnik lahko imenovan v trajni mandat.
5) Uvedli bomo specializirana gospodarska sodišča.
6) Operativne kapacitete policije in tožilstva bomo stimulirali in motivirali za učinkovito delo pri najzahtevnejših oblikah kriminalitete (korupcija, organiziran kriminal, gospodarska kriminaliteta in utaje davkov).
7) Kriminalistično policijo bomo organizacijsko podredili državnemu tožilstvu.
Odločno in brezkompromisno bomo preganjali gospodarski kriminal in korupcijo,
pri čemer ključno vlogo igrata tožilstvo in policija.
Primeri korupcije in gospodarskega kriminala bodo imeli popolno prioriteto pri delu tožilstva in njemu podrejene kriminalistične policije.
8) Merilo uspešnosti policije na področju javnega reda in miru ter varnosti javnega prometa ne bo število izrečenih glob, temveč zagotovitev varnosti.
Prisotnost policije bo usmerjena na točke, kjer obstaja večji riziko prometnih nesreč oziroma kršitev javnega reda in miru.
VI. Javne finance in davki
1) Že v prvem letu bomo odločno zmanjšali javne izdatke predvsem z uporabo dveh glavnih mehanizmov:
uveljavitev jasnih vsebinskih prioritet
in boljše izrabe razpoložljivih virov.
Verjamemo, da je ta način možno prihraniti vsaj 5 odstotkov sredstev.
V naslednjih letih bomo cilj glede višine izdatkov postavili tako, da ti ob koncu mandata ne bodo presegali 45 odstotkov BDP.
2) Povečali bomo avtonomijo in odgovornost predstojnikov v javnem sektorju, od organov državne uprave do javnih zavodov.
Predstojniki, vključno z ministri, bodo s pogodbo vezani za doseganje jasno postavljenih ciljev,
hkrati pa bodo dobili vsa potrebna pooblastila za ukrepanje in vodenje.
3) Dosledno bomo uveljavili načelo, da se z javnimi sredstvi financirajo samo programi in projekti, ki imajo dokazljivo pozitiven vpliv na povečevanje blaginje in ki jih brez posredovanja države ne bi mogli izvajati.
Financiranje infrastrukturnih in drugih velikih projektov se čim bolj prenese na koncesije ali javno–zasebno partnerstvo.
Problem v Sloveniji ni pomanjkanje državnega kapitala, ampak zdravega zasebnega kapitala in zasebnih investicij.
4) Vsak zakon ali drug predpis, ki pomembno posega v javno finance ali uresničevanje ciljev ekonomske politike, je lahko sprejet le, če ga spremljajo simulacije pričakovanih učinkov tako na javne finance kot na gospodarstvo in samo s soglasjem finančnega ministra.
S tem se zagotovi nadzor proračunskih izdatkov
in omogoči popolna informacija o posledicah predpisov.
Vsaka študija skupaj s finančnimi posledicami zakona mora biti javno objavljena
5) Dohodnino bomo dodatno administrativno poenostavili.
Transferi, ki po vsebini pomenijo nadomestilo izpada dohodkov, bodo vključeni v dohodninsko osnovo.
Z dvigom meje dohodninskih razredov in uvedbo kapice na socialne prispevke bomo razbremenili srednji sloj,
spodbudili povpraševanje po delu in njegovo ponudbo
ter zmanjšali razloge za sivo ekonomijo.
6) Pri davku na dohodek pravnih oseb bomo poenostavili administrativne obračune in standarde,
odpravili dvojno obdavčitev dividend
ter z nižjo stopnjo davka na dohodek malih podjetij in samostojnih podjetnikov spodbudili podjetništvo.
7) Podjetjem se ponudi možnost, da pomemben del davka, ki bi ga sicer plačali v državni proračun, lahko plačajo v posebne štipendijske sklade
ali pa za razvojno raziskovalno aktivnost.
VII. Gospodarstvo
1) Državo bomo umaknili iz lastništva vseh gospodarskih družb, v katerih je delni, večinski ali 100-odstotni lastnik.
Formula 25% + 1 delnica pomeni zelo šibko kontrolo in je pomembna zgolj v ekstremnih primerih, vendar ta formula istočasno pomeni ohranitev možnosti za politično manipulacijo v gospodarstvu in ohranjanje mehanizma iskanja rent.
2) Odpravili bomo vse koncesijske omejitve
in dovolili konkurenco v panogah, kjer sedaj število igralcev na trgu neposredno kontrolira država (notarstvo, pogrebništvo, dimnikarstvo itd.).
Deregulirali bomo poklice oziroma opravljanje določenih dejavnosti, kar pomeni, da bomo bistveno zmanjšali število tistih dejavnost, za katere je potrebno pridobiti dovoljenje ali licenco
V dejavnostih, ki bodo ostale regulirane, se kot minimum zaščite porabnika zagotovijo neodvisne informacije o kakovosti, odpravijo minimiziranje cen in obvezne tarife.
odpravijo minimiziranje cen
in obvezne tarife.
3) Ekonomsko politiko države bomo v celoti umaknili iz reševanja poslovnih problemov konkretnih podjetij in jim preko gospodarske diplomacije ponudili institucionalno pomoč pri navezovanju stikov s tujimi investitorji.
Problem zaposlovanja naj se rešuje s politiko odpiranja delovnih mest in ne s politiko ohranjanja delovnih mest tam, kjer jih v realnosti, brez državne pomoči ni več.
4) Z odpravljanjem nepotrebnih administrativnih ovir in neutemeljenih razlik pri cenah komunalne oskrbe bomo povečali učinkovitost delovanja trga zemljišč in stanovanj
ter s tem ustvarili pogoje za trajno zmanjšanje cen stanovanj.
Bistveno bomo olajšali občinam, da spreminjajo namembnost zemljišč v stavbna brez možnosti vpletanja birokracije na ministrstvih.
5) Na finančnih trgih bomo okrepili vlogo države kot regulatorja
in odpravili njeno lastniško vlogo.
Davek na bilančno vsoto se odpravi, ker ne stimulira nič drugega kot plačevanja davka iz naslova sredstev, ki jih banke dobijo od države.
6) Okrepili bomo odgovornost regulatorjev trga in s tem preprečili nove epizode njihove pasivnosti, ki smo jim bili priča v času menedžerskih prevzemov.
Vsi izvajalci javnih služb (komunala, pošta itd.) morajo utemeljiti stroške, ki jih zaračunavajo porabnikom.
Lokalni monopoli bodo sistemsko urejeni tako, da bodo zaračunavali le pošteno ceno.
VIII. Trg dela in socialni sistem
1) Cilj politike zaposlovanja bo, da ima čim več ljudi plačano delo ne glede na formalno obliko zaposlitve.
To bomo dosegli z bistveno poenostavitvijo in zmanjšanjem števila pravnih oblik zaposlitve,
z davčno in regulatorno spodbudno obravnavo kratkotrajnih zaposlitev,
s prenašanjem skrbi za socialno varnost s podjetij na državo in druge inštitucije s tega področja
ter z drugačnim delovanjem zavoda za zaposlovanje v povezavi z mrežo zasebnih posrednikov dela.
Poostrili bomo nadzor dela na črno ne le s povečanjem števila inšpektorjev, pristojnih za to področje, temveč tudi z njihovo večjo učinkovitostjo,
in hkrati jasno določili njihovo odgovornost.
Zaostrili bomo sankcije za podjetja, ki ne plačujejo prispevkov in davkov,
in ukrepali proti tistim delodajalcem, ki delavcem jemljejo osebno dostojanstvo in jih silijo v domala suženjske razmere.
2) Enako kot bomo poenostavili formalne oblike zaposlitve,
bomo poenostavili in združevali osnove za socialno in zdravstveno zavarovanje ter za pravice iz zavarovanja.
Sedanji sistem, kjer je posameznikov položaj na trgu dela ter v davčnem in socialnem sistemu odvisen predvsem od njegovega statusa (npr. oblike zaposlitve, osnove za zavarovanje), bomo nadomestili s sistemom, kjer bodo posameznikove obveznosti in pravice odvisne predvsem od njegovih dejanskih dohodkov, ne glede na način in obliko dela.
3) Socialna pomoč je namenjena najšibkejšim članom družbe in ne tistim, ki jo zlorabljajo.
Zato bomo takoj zagnali dobro zastavljeni projekt e-sociala, ki omogoča enoten pregled nad dohodki in premoženjem prosilca za socialno pravico in njegovih družinskih članov
ter pregled nad socialnimi pravicami, ki jih on in njegovi družinski člani že prejemajo (otroški dodatek, denarna pomoč, socialna štipendija itd.).
S tem bomo preprečili na eni strani, da premožni posamezniki, ki prijavljajo nizke dohodke, zlorabljajo sistem socialnih pravic, po drugi strani pa nekontrolirano kopičenje teh pravic.
4) Pokojninski sistem bo v večji meri zasnovan na individualizaciji zavarovanj in krepitvi kapitalsko kritega dela (drugi in tretji steber).
Pravica do pokojnine bo temeljila predvsem na delovni dobi in ne na starosti, saj je ta pogoj lahko diskriminatoren.
Prostovoljno podaljšanje delovne dobe bo nagrajeno tako za delodajalca kot zaposlenega.
Obstoječi pokojninski sistem je treba naprej narediti transparenten in razumljiv,
ga očistiti stvari, ki vanj ne sodijo,
okrepiti spodbude za daljše ostajanje v zaposlitvi,
nato pa z dialogom poiskati najbolj sprejemljive in pravične rešitve za njegovo prilagoditev pričakovanim finančnim zmožnostim.
IX. Regionalizem in lokalna samouprava
1) Osnova za regionalizacijo je enakomernejši razvoj vseh slovenskih območij.
2) Podpiramo uvedbo pokrajin pod pogojem, da ne poveča javne porabe niti za evro
in da je primarna naloga pokrajin spodbujanje gospodarskega in družbenega razvoja na svojem območju.
Kot instrument za spodbujanje razvoja bomo pokrajinam prepustili določanje dela obdavčitve dohodka pravnih in fizičnih oseb ter večje fleksibilnosti pri drugih dajatvah, ki so sedaj pretežno v pristojnosti občin, npr. pri zemljiškem nadomestilu.
Če pokrajine ne bodo uvedene, bomo preučili možnost omejene in nadzorovane decentralizacije fiskalnih dajatev na raven občin, seveda ob strogem pogoju finančne samozadostnosti.
Sistem finančne izravnave bomo preoblikovali tako, da bo občine, ki finančno ne morejo biti samozadostne, spodbujali k povezovanju in združevanju.
3) Po naši oceni je število občin v Sloveniji bistveno previsoko.
Nikakor ne bi bilo prav, da delujoče občine ukinjamo mimo volje ljudi, pač pa bomo preprečili nadaljnjo drobitev občin in uvedli nove spodbude za njihovo združevanje v večje občine in za sodelovanje v skupnih projektih
X. Zdravstvo
1) Z odprtjem trga obveznih zavarovanj, podobno kot je to urejeno v primerljivih državah EU, bomo spodbudili večjo učinkovitost, kot je možna danes zaradi monopolnega položaja ZZZS
2) Nadaljevali bomo dobro zastavljen projekt zmanjševanja čakalnih vrst do dokončne odprave.
V informacijski družbi bi moral imeti vsak pacient vpogled v elektronsko bazo čakalnih vrst,
s čimer bi se prečistili seznami, skrajšale čakalne dobe in omogočila večja transparentnost (odprava korupcije in preskakovanja čakalnih vrst).
3) S projektom e-zdravje bomo omogočili naročanje preko interneta
in zagotovili, da bo družinski zdravnik vstopna točka, kjer bodo uporabnike storitev naročali pri (drugih) specialistih.
Ukinili bomo potrebo po izdajanju papirnatih receptov, prenašanju zdravstvenih kartonov in druge zdravstvene dokumentacije v fizični obliki
Uporabnik zdravstvenih storitev ne sme biti uporabljen kot poštar za prenašanje papirjev od enega zdravnika do drugega, temveč se morajo podatki zbrati v enotnem registru,
seveda ob ostri zaščiti osebnih podatkov.
4) Bistveno bomo izboljšali sistem finančne kontrole in javnih naročil v zdravstvu.
Posodobili bomo obstoječi sistem obračunavanja stroškov v zdravstvu (SPP).
5) Kakovost zdravstvenih storitev bomo zagotovili z neodvisnim zunanjim nadzorom.
Vzpostavili bomo standarde in normative zdravniškega dela, da se bo vedelo, koliko dela mora opraviti zdravnik za redno plačo v javni službi.
Uvedli bomo transparentno ločevanje med javno financirano in tržno ponudbo zdravstvenih storitev, da ne bo prihajalo do manipulacije z zasebnimi prihodki in javnimi stroški
6) Javno zdravstveno mrežo bomo prilagodili dejanskim potrebam prebivalstva
in racionalizirali izkoriščenosti opreme.
7) Povečali bomo učinkovitost investicij v zdravstvu.
Dolgotrajna gradnja nujnih objektov (kot je na primer nova urgenca v Ljubljani) in napačno zastavljeni projekti so nesprejemljivi
Za izboljšavo na tem področju je ključna vrhunska profesionalnost ekip, ki izvajajo javna naročila.
Zahteve in standardi pri javnih naročilih bodo jasni, natančni in usklajeni z uporabniki
(pri pripravi javnega razpisa naj sodelujejo tudi združenja, ki predstavljajo paciente – uporabnike zdravstvenih storitev),
izbran bo vedno tisti izvajalec, ki ustreza vsem pogojem in standardom ter ponudi finančno najugodnejšo ponudbo.
Izvajanje investicije bo pod stalno ostro kontrolo.
Odgovornosti za izvedbo javnega naročila in nadzor nad investicijo bodo javno definirane (z imeni in priimki).
XI. Visoko šolstvo
1) Odprli bomo visokošolski prostor s financiranjem mobilnosti, zmanjšanjem ovir za vključevanje tujih strokovnjakov in strokovnjakov iz prakse.
Vzpostavili bomo avtomatično priznavanje diplom ustreznih srednješolskih, višješolskih in visokošolskih institucij vseh držav članic EU in drugih držav s primerljivo kakovostjo izobraževalnih sistemov.
Odpravili bomo nostrifikacijo diplom na posameznih univerzah in
uveljavili bolj fleksibilen sistem primerljivosti študija.
2) Javno financiranje visokega šolstva bomo vezali na kakovost in mednarodna merila.
Razdelali in implementirali bomo sistem evalvacije inštitucij, ki izvajajo vzgojno-izobraževalne programe.
Izdelali bomo merila za evalvacijo.
(Izhodiščni predlog: kakovost znanja v smislu akademske in pedagoške odličnosti;
sodelovanje z gospodarstvom v smislu aplikativnih raziskav;
tržne (zaposlitvene) možnosti študentov oziroma učni in vpisni uspeh dijakov in učencev;
mednarodno sodelovanje.)
Rezultati evalvacije naj bodo povezani s sistemom financiranja
ter na določenih ravneh vzgoje in izobraževanja z odvzemom licence oziroma z ukinitvijo programa.
Rezultati evalvacij naj bodo javno objavljeni.
3) Obdržali bomo pretežno javno financiranje študija,
vendar na tak način, da bomo spodbudili hitro dokončanje študija.
Univerze bomo spodbujali za sodelovanje z delodajalci pri oblikovanju študijskih programov in vseživljenjskega učenja.
Odpravili bomo možnosti za zlorabo študentskega dela.
Z davčno razbremenitvijo prvega delovnega razmerja, ki bo zmanjšala razliko med ceno študentskega dela in ceno delovnega razmerja ob prvi zaposlitvi, bomo spodbudili zaposlovanje mladih.
4) Upoštevaje avtonomijo univerze bomo debirokratizirali postopke pri habilitacijah, priznavanju izobrazbe,
sodelovanju tujcev,
uvajanju in spreminjanju študijskih programov,
prijavljanju in izvajanju raziskovalnih programov (nadzor naj se usmeri na evalvacijo rezultatov projektov, finančni nadzor izvaja z občasnimi revizijami in s sprotno kontrolo).
XII. Zunanja politika
1) Postopek pred arbitražo, na podlagi arbitražnega sporazuma, bo zadnja priložnost, da Slovenija uresniči svojo pravico do pravične kopenske in morske meje, zato bomo samozavestno in argumentirano določili vsebino spora ter pripravili čim boljši memorandum.
2) Slovenska zunanja politika bo morala v bistveno večji meri namenjena področjem, ki so vitalnega pomena za slovenske državljane in gospodarstvo.
Zato bomo posodobili delovanje ekonomske diplomacije in jo prilagodili trgu.
3) Slovenska zunanja politika bo v večji meri posvečena dobrim sosedskim odnosom s Hrvaško, Italijo, Avstrijo in Madžarsko, temelječim na medsebojnem spoštovanju in skupnih interesih.
4) Slovencem v zamejstvu in drugod po svetu je treba nameniti (še) več pozornosti, saj gre za okoli pol milijona dragocenih ljudi, na katere je domovina prevečkrat pozabila.
To spada v pristojnost ministrstva za zunanje zadeve in ne nepotrebnega samostojnega ministrstva, ki ga bomo ukinili.
5) Promovirati bi morali slovenske izkušnje s predsedovanjem OVSE in Svetu EU;
najti druge poti za promocijo slovenske zgodbe o uspehu v procesu priključevanja EU in NATO;
predvsem »dobrih praks« z državami Zahodnega Balkana.
6) Pravila za napredovanja v slovenski diplomaciji bi morala biti striktno spoštovana in imuna pred političnimi pritiski.
Zaposlenim je treba zagotoviti enake možnosti za izobraževanje in kandidiranje na razpisih za delovna mesta v tujini.
7) Slovenija naj si prizadeva za razglasitev Severnega Jadrana za varovano območje.
Prav tako naj pri Mednarodni pomorski organizaciji (IMO) nadaljuje z diplomatskim pritiskom, da se celotno Jadransko morje razglasi za posebno občutljivo morsko območje,
saj zaradi ekoloških, socialno-ekonomskih in znanstvenih razlogov potrebuje intenzivnejšo zaščito.
8) Na temelju evropske morske okvirne direktive, barcelonskega pravnega sistema, slovenske strategije za Jadran in drugih pravnih podlag je treba čim prej pripraviti jadransko regionalno strategijo, ki jo bodo uresničevale vse pristojne države: Slovenija, Hrvaška, Bosna in Hercegovina, Črna gora, Albanija in Italija.
XIII. Kmetijstvo in razvoj podeželja
1) Prioritete kmetijske politike in finančnih spodbud v prihodnji finančni perspektivi EU do leta 2020 in v Sloveniji bodo morale biti usmerjene v znatno povečanje samooskrbe s sonaravno pridelano zdravo hrano,
zagotavljanje primernega dohodka
in socialne varnosti vsem, ki se bodo preživljali s kmetijstvom,
ter v trajnostno ohranjanje kmetijske zemlje kot pomembnega naravnega resursa.
2) Prioriteta bodo tako imenovane čiste kmetije, na katerih se vsi člani družine preživljajo izključno s kmetijstvom,
in tiste manjše kmetije, ki si bodo preživetje zagotavljale z dopolnilnimi dejavnostmi in so ključne za ohranjanje poseljene in obdelane krajine ter za zagotavljanje novih delovnih mest za družinske člane na kmetiji.
Predvsem z ekološkim kmetijstvom in turizmom na kmetiji bo Slovenija postala specifičen in upoštevan ponudnik v širšem evropskem prostoru.
Spodbujali bomo tudi obnovo in gradnjo gospodarskih in stanovanjskih objektov na podeželju ter zagotavljanje osnovne infrastrukture.
ter zagotavljanje osnovne infrastrukture.
XIV. Narodnostna politika
1) Republika Slovenija zagotavlja italijanski in madžarski narodnostni skupnosti optimalne pogoje za uresničevanje posebnih ustavnih pravic.
1) Zadnjih nekaj let to velja tudi za romsko skupnost.
Da bi tak standard ohranili tudi v kriznih razmerah, bomo prevetrili vire financiranja
in preprečili nenamensko in neučinkovito porabo javnega denarja na tem področju.
Ustvarjali bomo pogoje za aktivno sožitje med večino in manjšino na dvojezičnem območju in tudi v širšem regionalnem okolju
predvsem s ustvarjanjem ugodnih pogojev za gospodarski razvoj in odpiranje novih delovnih mest, da ne bi naraščal škodljiv občutek večine, da je manjšina v privilegiranem položaju.
XV. Obramba
1) Nabavo oborožitve in druge stroške obrambnega sistema ter udeležbo slovenskih vojakov v mednarodnih vojaških misijah bomo zmanjšali na minimum, ki bo še zagotavljal spoštovanje standardov zavezništva, katerega člani smo.
Obstoječe obveznosti bomo seveda spoštovali, se bomo pa v okviru možnega trudili, da jih v pogovorih znižamo.
XVI. Medijska politika
1) Naše osnovno načelo je, da se politika ne sme vmešavati v delo medijev, uredništev in novinarjev.
Regulacija medijskega prostora mora biti razumna.
Zagotavljali bomo avtonomijo medijskega prostora, tako z umikom države iz neposrednega ali posrednega lastništva medijev (razen tistih, ki delujejo v javnem interesu)
kot s spoštovanjem novinarskega dela.
Meja svobode novinarskega dela je lahko samo zakon.
2) Na novo bomo definirali javni interes na področju medijev.
Ob Javnem zavodu RTV Slovenija, katerega programi se bodo še naprej pretežno financirali iz RTV prispevka, bomo bolj stabilen proračunski vir sofinanciranja zagotovili tudi za ohranitev programskih vsebin v javnem interesu v lokalnih in regionalnih medijih,
in sicer v regionalnem tisku ter v radijskih in televizijskih programih s statusom posebnega pomena.
S stroškovno učinkovitostjo javne televizije bomo dosegli, da prispevka ne bo potrebno povečevati.
Stroškovno učinkovitost bomo nadzirali z neodvisno zunanjo revizijo, katere izsledki bodo v celoti javno objavljeni.
