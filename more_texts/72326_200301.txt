מצע מרצ
מבוא
הגופים המרכיבים את רשימת מרצ - מפלגת מרצ, תנועת שח"ר והבחירה הדמוקרטית - מחויבים להקים, מיד אחרי הבחירות, את המפלגה הסוציאל-דמוקרטית הישראלית יחד עם גופים נוספים (דוגמת מפלגת הרפורמה של תאופיק ח'טיב ואחרים).
המפלגה הסוציאל-דמוקרטית תהווה איחוד של הגוש המאמין בשוויון ערך האדם,
בשלום
ובצדק חברתי בישראל,
ותשאף להפוך למפלגה הגדולה בישראל עם הצטרפות של גופים נוספים בעלי מכנה משותף.
הקדמה: ישראל - מדינה יהודית ודמוקרטית
מדינת ישראל - כהגדרתה במגילת העצמאות ובחוקי היסוד - היא מדינה יהודית ודמוקרטית,
מדינתם של העם היהודי ושל כלל אזרחיה - יהודים וערבים גם יחד.
יהודית:
בזיקתה לשפתו, לתרבותו ולמורשתו של העם היהודי לדורותיו;
בסולידריות שלה עם יהודי העולם במאבקם באנטישמיות
ובמאמציהם לבלימת ההתבוללות,  המטשטשת את זהותם ונוגסת במניינם;
במחויבותה לריכוזו של העם היהודי במולדתו ההיסטורית;
ובהיותה פתוחה לפני כל יהודי המבקש לבנות בה את חייו וליטול חלק במימוש זכותו של עמו להגדרה-עצמית-לאומית במדינתו הריבונית.
דמוקרטית:
בהיותה מדינת כלל אזרחיה, יהודים וערבים כאחד;
בהכירה בזיקתם של אזרחיה הערבים לשפתו, לתרבותו ולמורשתו של עמם הערבי הפלסטיני;
בהיותה מודעת להזדהותם עם סבלו ולכמיהתם לפתרון מצוקתו הלאומית במדינה משלו,
על יסוד יחסי שלום ושכנות טובה עם מדינתם - ישראל.
מרצ מאמינה כי לכל אזרחי המדינה - המחויבים לשלומה, לביטחונה ולריבונותה
- מלוא הזכות לקיים ולבטא את זיקותיהם הלאומיות, התרבותיות והדתיות.
מרצ תעשה לעיגונה של זכות זו בחוקתה של ישראל הדמוקרטית ולהשרשתה במערכת החינוך ובאורחות חייהם של אזרחיה.
מרצ תפעל לעיצובם של חיים משותפים - המושתתים על כבוד הדדי,
צדק חברתי
ושוויון אזרחי מלא - לכל תושביה של מדינת ישראל.
פרק א': שלום וביטחון
השלום הוא משאת נפשו של העם בישראל,
פרק מכריע בהתגשמותו של החזון הציוני
ותנאי לקיומה הבטוח ולשגשוגה של מדינת ישראל.
בניגוד לתמונת המצב המעוותת שמנסה היום הימין להציג,  ברור כי מדיניות השלום של ממשלת רבין-מרצ בשנים 92'-96' חיזקה את מעמדה הביטחוני, המדיני והכלכלי של ישראל וחוללה תפנית אסטרטגית במעמדה האזורי והבינלאומי.
כיוון זה היה נכון ורצוי.
הממשלה הבאה תתקן את שעיוותו וקלקלו נתניהו וממשלתו, תלמד מטעויותיו הקריטיות של ברק
ותשים קץ להרס הנוראי שזרעו שרון וממשלת האחדות שלו יחד עם ערפאת ומחוללי אינתיפאדת אל-אקצה.
ממשלה זו תשקם את יחסיה של מדינת ישראל עם ארצות ערב המחויבות לה בחוזה שלום,
תביא להתערבות בינלאומית להרגעת האש המשתוללת בארץ ובשטחים,
ובעקבות זאת תפתח במשא ומתן עם הפלסטינים שסופו הקמת מדינה פלסטינית החיה לצידה של ישראל
ומכירה בזכות קיומה ובצורך בשמירה על בטחונה.
הממשלה הבאה תפתח דרך של אמת למשא ומתן לשלום עם סוריה ועם לבנון ותרחיב את מעגל השלום כך שיכלול את רוב מדינות ערב.
הדבר אפשרי אם מאמינים בו ומוכנים לבצעו גם במחיר פשרות מכאיבות.
הסדר עם העם הפלסטיני
תהליך השלום שהחל בימיה של ממשלת רבין-מרצ היה פרק חשוב
בחיזוקה של מדינת ישראל.
רצח רבין בידי קנאי, שצמח בערוגה המורעלת של הלאומנות היהודית הקיצונית, שינה הכול: לא רק האיש הדגול נרצח, גם דרכו ומחנהו התייתמו.
הסכסוך הישראלי-פלסטיני הוא המוקד העיקרי להעדר שלום במזרח-התיכון.
הסדר לשלום של קבע בין עם ישראל לעם הערבי הפלסטיני גורלי לשניהם.
הברירה אחת וחותכת: פשרה וחלוקת הארץ בין שני העמים, או מלחמה מתמדת ביניהם.
הנסיגה מהשטחים שנכבשו ב-67' היא קודם-כול אינטרס ישראלי.
המשך הכיבוש מאיים
על הדמוקרטיה הישראלית
ועל הרוב היהודי במדינת ישראל.
בחתימתם על הסכם וואיי הכירו הליכוד וראש הממשלה דאז, נתניהו, בהכרח לסגת משטחים שנכבשו ב-67'.
גם בהנהגתו של שרון מודה הליכוד כי לא יוכל להתחמק מהכרה במדינה פלסטינית ריבונית,
אף כי הוא מתנה את הקמתה בתנאים דמיוניים.
רוב מכריע בציבור תומך בפתרון זה.
רק הימין המשיחי נשאר מחוץ לקונסנזוס הלאומי בעניין זה.
הקמתה של מדינה פלסטינית עצמאית לצידה של ישראל תאפשר הפרדה בין שתי מדינות ריבוניות, החיות בהבנה זו לצידה של זו,
תוך שיתוף פעולה שתחומיו יפורשו בהסכם השלום ביניהן - לתועלתן ההדדית.
זוהי מציאות מדינית חדשה לחלוטין, שקובעת את ניצחונה המוחלט של תפיסת הפשרה על פני תפיסת ארץ ישראל השלמה.
המאבק האידיאולוגי ההיסטורי הסתיים אפוא בהכרעה ברורה.
עמדתה של מרצ, שבניגוד לאחרים הרחיקה ראות, הפכה בהדרגה לנחלת הרוב המוחלט.
לא נותר אלא להצטער על הזמן שהושחת ועל הקורבנות המיותרים משני הצדדים,
בדרך להכרה בצורך בפשרה שאין ממנה מנוס.
אינתיפאדת אל-אקצה
פרוץ אינתיפאדת אל-אקצה והפסקת תהליך השלום הן מן המכות הקשות, הכואבות וההרסניות שספגה מדינת ישראל במהלך שנות קיומה.
האובדן, השכול וההידרדרות הכלכלית והחברתית הם תוצאותיה של מלחמת ההתשה המתנהלת היום בישראל ובשטחים הכבושים.
יתרה מזאת, האינתיפאדה הנוכחית קטעה את תהליך השלום, וסימנה נקודת מפנה שלילית בדרכם של הפלסטינים והישראלים לעבר יצירת חברות דמוקרטיות ויציבות שיבטיחו את שלום האזור ואת עתידו לטווח הקצר והארוך גם יחד.
הסכם אוסלו וראשית תהליך השלום אפשרו למוסדות המדינה ולתושביה להציב, לראשונה מאז הקמתה של מדינת ישראל, את ענייניה האזרחיים של המדינה בראש מעייניהם.
ההסכם איפשר גם לישראל להגיע להישגים ניכרים בתחומי הכלכלה, החברה והתרבות, ולבנות תשתיות לפיתוח ולשגשוג עתידיים.
רצח רבין ועליית הליכוד אחריו הותירו את התהליך חבול וצולע, אולם שני הצדדים, כך נדמה היה, המשיכו להתייחס אליו כאל שריר וקיים.
בדיעבד, מתברר כי הן בצד הפלסטיני והן בצד הישראלי נעשו הפרות קשות של ההסכם שכתוצאה מהן חשו רבים בשני הצדדים כי אין הצד השני מעוניין להגיע להסכם שפשרה בבסיסו.
בחירתו של ברק לראשות הממשלה חידשה במהירות את המהלכים המדיניים באזור, אולם ברור היום כי מקצתם נעשו, גם אם מתוך כוונות טובות, בחופזה יתרה, בלי הכנה יסודית, וללא רגישות לתחושותיו הקשות של הצד האחר וללא הבנה לרגישויותיו.
הרשות הפלסטינית והעומד בראשה, יאסר ערפאת, טעו טעות מרה כאשר דחו את הצעות הממשלה הקודמת ופתחו באינתיפאדה האלימה והמיותרת.
גם אם ההצעות לא היו מושלמות, קבלתן כבסיס להסכם היתה מציבה את הפלסטינים ואת הישראלים במקום מוצלח הרבה יותר מזה הנוכחי, שטוף הדם, השנאה, החשדנות והכאב.
גם ברק שגה, שעה שאיפשר את תנופת ההתנחלויות תוך הפרת התחייבויות,
וכאשר הציב לערפאת אולטימטום קצר מועד.
כך הוא הותיר בלבבות הפלסטינים תחושה כי ישראל אינה מעוניינת בהקמת מדינה פלסטינית בעלת רצף טריטוריאלי.
שיחות טאבה פרמו את האולטימטום,
ואפשרו לישראלים ולפלסטינים גם יחד להגיש הצעות פשרה מקובלות יותר על דעת הצד השני.
ברם, הן הגיעו מאוחר מכדי להציל את ממשלתו של ברק ובכך גם את תהליך השלום.
אף על פי כן, שיחות טאבה הוכיחו כי באפשרות שני הצדדים להתקדם באמצעות משא ומתן ולמצוא פתרונות יצירתיים, מציאותיים ובני-יישום לסוגיות הקשות העומדות בבסיס הסכסוך הישראלי-פלסטיני.
בלב רבים בציבור הישראלי מקננת תחושה כי בשעה זו אין הצדדים מעוניינים בהידברות.
ההנהגה הפלסטינית והעומד בראשה הוכיחו כי אין הם מוכנים לנטוש כליל את דרך האלימות, וכי אינם מסוגלים להתייחס ברצינות לניהול משא ומתן.
יתרה מכך: הרשות הפלסטינית קרסה ואיבדה את סמכותה ומבחינות רבות אין עוד רשות פלסטינית שמסוגלת לאכוף מרות.
ספק רב אם תוכל הרשות לגלות מנהיגות וסמכות, וקרוב לוודאי שבמצבה הנוכחי אין ביכולתה לאכוף את מרותה על כל הגורמים הפועלים בשטח, בתנאים של תוהו ובוהו גמור.
גם ממשלת ישראל הנוכחית, תחת לחצם הכבד של המתנחלים, בורחת משולחן הדיונים כמו מפני אש.
תוכניות מדיניות רציניות מונחות זה שנתיים על השולחן ובהן מוצעים רעיונות לפתרונות ששני הצדדים יהיו מסוגלים לשאת.
ממשלת ישראל הנוכחית מתעלמת מתוכנית אלו - כמו "מפת הדרכים" האמריקנית והתוכנית הסעודית
- כי אין לה עניין בפתרון מדיני אלא בהכרעה כוחנית בלבד, הכרעה חסרת סיכוי.
בכך היא מנציחה מציאות בלתי-נסבלת הגובה מחיר דמים כבד מנשוא.
סירובו של אריאל שרון לבדוק כל אפשרות פעולה שאינה מושתתת על נקמנות כוחנית ועל אלימות, לא הותיר ולו צל קלוש מהביטחון והשלום שהבטיח.
ואף על פי כן, גם אם ההנהגות הנוכחיות, בסירובן העיקש לנהל משא ומתן, מציבות את עמיהן בתוך מבוי סתום, הנושאים שיוצבו על שולחן הדיונים לכשתוכשר השעה תקפים וקיימים, ובהם יחזרו ויעסקו נציגי העמים.
עמדתה החד-משמעית של מרצ היא כי הטרור הפלסטיני הוא תמיד בלתי-נסבל ובלתי-נסלח, ואפילו כיבוש איננו מצדיק אותו.
לכיבוש הישראלי אין הצדקה וגם הוא בלתי-נסבל, ואפילו טרור איננו מצדיק אותו.
על כן שניהם, גם הכיבוש וגם הטרור, חייבים לבוא אל קיצם המוחלט, ולאלתר.
בטרור חייבים להילחם,
אבל אי-אפשר לעשות זאת ביד אחת, היד הצבאית, ולממשלת שרון-איתם אין יד מדינית כלל.
עמדתה של מרצ היא שאין, ולא יהיה, תחליף למשא ומתן.
הערובה היחידה ליציבות האזור ולרקימת מערכת יחסים תקינה בין שני העמים היא ההדדיות וההסכמה הנובעות ממשא ומתן בין שני גופים שווים, המתייחסים זה לזה בכבוד.
מרצ טוענת, כי גם אם נראה שאין אפשרות לשוב מיד למשא ומתן דו-צדדי עם הפלסטינים, יש לעשות מאמץ עליון כדי לנצל כל הזדמנות שתיווצר להידברות.
וגם אם נראה לפי שעה כי אין עם מי לדבר, בכל זאת - יש הרבה על מה לדבר.
המצב הקיים הוא הגרוע מכל האפשרויות,
כי פירושו המשך ההידרדרות והחרפת העימות, והוא טומן בחובו זרעים של פורענות אזורית.
לכן אין זמן מיותר להשחית, כי הזמן פועל לרעת הכול.
הצורך להיפטר מעול השטחים הוא אינטרס ישראלי מובהק ודחוף,
וכך גם התייצבותו של צה"ל להגנה על המדינה מגבולות 67' - ולא מגבולותיה של כל התנחלות.
עמדת מרצ היא כי בין אם שבים מיידית למשא ומתן דו-צדדי ובין אם יתברר כי המשא ומתן משתהה, אין ברירה אלא לאמץ תוכנית מעבר שתחייב מעורבות של גורמים בינלאומיים, צבאיים ואזרחיים.
הסדר מעבר - משטר נאמנות בינלאומי (Transitional Authority)
על ממשלת ישראל מוטלת החובה המיידית לבצע שורה של פעולות לניהול תקופת מעבר, שתאפשר רגיעה ושיקום נזקי השנתיים האחרונות.
מרצ קוראת לממשלת ישראל לאמץ באופן רשמי את מתווה קלינטון,
את עיקרי התוכנית הסעודית
ואת רוח "מפת הדרכים" האמריקנית, המהוות תוכניות מציאותיות ומאוזנות.
ממשלת ישראל מועלת באחריותה שעה שהיא מפנה כתף קרה לתוכניות אלו ובפועל דוחה אותן.
על ממשלת ישראל מוטלת החובה לא רק לסמוך ידיה על "מפת הדרכים" האמריקנית,
אלא גם לעודד את האמריקנים להיכנס בהקדם למסלול היישום של התוכנית.
מרצ עומדת על הקפאה מוחלטת של כל מעשה התנחלות או מעשה של הפקעת קרקעות.
יש לאסור גם בנייה לצרכים של "גידול טבעי", שמשמש מסווה שקוף מדי להרחבת ההתנחלויות ולהעמקת אחיזתן.
תועדף התפנותם מרצון של מתנחלים, ולשם כך תכין הממשלה מערך תמריצים מוכוונים וסבירים למשפחות שתהיינה מעוניינות להעתיק את מקום מגוריהן לתחומי הריבונות הישראלית.
מרצ יזמה בעבר חוק פיצויים למתנחלים מתפנים, ולא נמצא לו אז רוב בכנסת.
מרצ תשוב ותיזום חוק כזה, ותקרא לכל הגורמים היותר מתונים בכנסת לתמוך בו ולאשר אותו.
כל מי שיצטרף להתנחלות לאחר 1.1.2003 לא יהיה זכאי עוד לפיצויי פינוי.
מרצ מציעה כי אם לא ניתן לחדש את המשא ומתן עם הפלסטינים,
יכונן לפי שעה בגדה וברצועה משטר-נאמנות (מנדט) בינלאומי, דוגמת אלה שהתקיימו בשנים האחרונות בבוסניה, בקוסובו, במקדוניה, במזרח-טימור ובאזורי סכסוך אחרים, מקומות שבהם מעורבותה הפעילה והעמוקה של הקהילה הבינלאומית ייצבה את אי-השקט הביטחוני והביאה לרגיעה יחסית.
לנאמנות הבינלאומית שני יתרונות חשובים ומיידיים.
הראשון נעוץ בכך שכוחות בינלאומיים,אזרחיים וצבאיים, בהנהגה אמריקנית יחליפו את צה"ל ויאפשרו בכך את הפסקת הכיבוש הישראלי ומניעת החיכוך ההרסני בין הצבא הישראלי לאוכלוסייה האזרחית.
היתרון השני נובע מכך שהנאמנות הבינלאומית תלווה ותחזק את הרשות הפלסטינית, שאינה מתפקדת זה זמן רב.
הנאמנות הבינלאומית תוכרז לתקופת זמן מוגבלת ומוסכמת מראש, העומדת על כשנתיים.
היא תצא לדרכה רק לאחר שיסוכם מראש כי בתום תקופת מעבר זו תוכרז הקמתה של מדינה פלסטינית עצמאית.
במהלך תקופת הנאמנות ייווצרו התנאים האפשריים להולדתה של מדינה זו,
תוך מעורבות מלאה ודמוקרטית של תושביה בקביעת עתידם ובעיצוב אופיה של מדינתם.
נאמנות בינלאומית במבנה כזה תוכל לשקם את המערכות הפלסטיניות האזרחיות והביטחוניות, שקרסו לחלוטין והותירו את התושבים הפלסטינים במצב מתמשך של ייאוש וחוסר תקווה.
שיקום מערכות אלו הינו אינטרס ראשון במעלה אף לתושבי ישראל, משום שהחורבן הפלסטיני הנוכחי מייצר עוד ועוד אלימות וטרור, וימשיך לעשות כן כל עוד האנרכיה וחוסר התפקוד המערכתי ממשיכים לשרור בגדה וברצועה.
למטילים ספק בנכונותה של הקהילה הבינלאומית לשלוח את חייליה ולסכן אותם, תינתן מראש התשובה: גם במוקדי הפורענות שהוזכרו לעיל סיכנו המדינות את חייליהן כדי לכבות מבעוד מועד התלקחות גדולה פי-כמה.
מדינות שהיו מוכנות לשלוח חיילים לבלקן הבוער ולאפגניסטן, עשויות לשגר אותם גם לכאן כדי לשים קץ לסכסוך הישראלי-פלסטיני.
העולם כולו ער לכך שסכסוך זה מסכן את יציבות האזור ואת שלום העולם כולו אף יותר מסכסוכים אחרים.
זאת ועוד: נשיא אמריקני שמוכן להציב את גייסותיו בבגדד, המסוכנת לאין שיעור מרמאללה, בוודאי יגלה נכונות דומה להציב אותם בגדה וברצועה.
זאת, כמובן, בתנאי שיידע כי המעורבות הפעילה והעמוקה הזאת היא לרצון שני הצדדים וכי ממשלת ישראל מקדמת אותה בברכה.
מתוך הניסיון הבינלאומי יש יסוד להאמין כי בחלוף שנתיים, ובתנאים של רגיעה יחסית, יבוא גם תורו של משא ומתן מועיל.
חזרה למשא ומתן ישראלי-פלסטיני
מרצ מציעה כי לקראת תום תקופת הנאמנות תונח על שולחן המשא ומתן "עסקת חבילה",
שהיא הבסיס האחד והיחיד להסכם קבע ישראלי-פלסטיני.
שני הצדדים יצטרכו לתרום את חלקם כדי שהעסקה ההיסטורית תוכל להתממש.
מרצ עומדת על כך שישראל תדבר בשעת הכושר עם כל מי שייבחר על-ידי העם הערבי הפלסטיני.
להלן עיקרי ההתחייבויות שיוגשו בעסקת חבילה זו:
עיקרי החלק הישראלי:
נסיגה לגבולות 67' בתיקונים קלים, הדדיים ומוסכמים.
תיקונים אלה ייקחו בחשבון אינטרסים חיוניים של שני הצדדים כמו גם אילוצים ישראליים או פלסטיניים שהזמן גרמם.
הקמת מדינה פלסטינית לצד מדינת ישראל.
פירוק ההתנחלויות.
חלוקת ירושלים לשתי בירות, לפי העיקרון של "תנו ליהודים את אשר ליהודים ולפלסטינים את אשר להם".
עיקרי החלק הפלסטיני:
הפסקת הטרור.
ויתור מוצהר ומוחלט על זכות השיבה של הפליטים הפלסטינים לתחום הריבוני של מדינת ישראל.
הפלסטינים יוכלו לממש את זכות השיבה בתחום מדינתם.
הכרה מוצהרת וסופית, פלסטינית וכלל-ערבית, בזכותה של ישראל להתקיים קיום ריבוני ובטוח כמדינתו של העם היהודי.
בתקופת המעבר ועד לרגיעה, תומכת מרצ בהאצת הבנייה של גדר הפרדה שלמה, מקיפה ומשוכללת.
גדר זו תהיה אמצעי הגנה מפני פעולות טרור.
רצוי לישראל שתוואי הגדר לא יכלול אוכלוסייה או שטחים פלסטיניים.
כן תובעת מרצ כי בתקופה זו יתבצע פירוק מיידי של ההתנחלויות שמעבר לגדר ושל כל המאחזים הבלתי-חוקיים.
ברצועת עזה יפונו כל ההתנחלויות, כמו גם ההתנחלות היהודית בחברון, שהיא מוקד קבוע ומסוכן לפורענות קשה.
אם למרות כל אלה יעלו המאמצים חרס - בשל הפקרות פלסטינית או אדישות בינלאומית - חוזרת מרצ ומביעה את דעתה בזכות צעדים חד-צדדיים של ישראל להיפרדות מן הפלסטינים, לסיום הדרגתי של הכיבוש, שהוא האויב מספר אחת של ישראל.
משטר הנאמנות הבינלאומי יהיה זה שימלא את החלל שתותיר ישראל כאשר תיסוג לקו הבינלאומי.
שלום עם סוריה
השלום עם סוריה חשוב במיוחד,
כי הוא ימנע את הסכנה למלחמת פתע,
יאפשר רגיעה בגבול הצפון עם לבנון,
ישים קץ לפעילות החיזבאללה,
ויסלול את הדרך לשלום כולל עם מרבית מדינות ערב.
במסגרת שלום מלא עם סוריה, המעוגן בסידורי ביטחון קפדניים ואשר מבטיח את אספקת המים לישראל, צריכה ישראל להסכים לנסיגה לגבול שנקבע ב-67', ולישראל תישמר זכות הנגישות לכל "סובב כינרת".
עיקרון זה, של נסיגה לגבול הבינלאומי, כבר נקבע בהסכמי השלום עם מצרים.
על הסכם השלום עם סוריה להבטיח, כי רמת-הגולן לא תשמש עוד בסיס לתוקפנות נגד ישראל, יישוביה ומקורות המים שלה.
הסדרי הביטחון שייקבעו צריכים להיות כוללים ומגוונים, והם יתבססו על פירוז רחב היקף, צמצום כוחות, אמצעי התראה משוכללים,
נורמליזציה ביחסים בין שתי המדינות
וערובות בינלאומיות.
שלום כולל
הקמת מדינה פלסטינית,
חתימת חוזה שלום איתה
וחתימת חוזי שלום עם סוריה ולבנון חיוניות לאישושם וליציבותם של הסכמי השלום עם מצרים וירדן ולסלילת הדרך לשלום עם יתר מדינות ערב.
שלום אזורי כולל יחסום את הטרור הפונדמנטליסטי המאיים על כל מדינות המזרח התיכון
ויקדם את פירוזו של האזור מכל סוגי הנשק להשמדה המונית.
הניצנים הראשונים של קשרים כלכליים ומדיניים בין ישראל לבין העולם הערבי, שהחלו להתפתח בעקבות הסכם אוסלו, מדגימים את היתרונות הגלומים לישראל וליתר מדינות האזור במציאות של שלום במזרח-התיכון.
מיצוי הפוטנציאל הטמון בקשרים האלה יוכל להתממש רק במסגרת שלום כולל, שיבטל את החשש מהידרדרות חוזרת לעימות ולמלחמה.
אף כי זה נראה עתה רחוק מתמיד, יש לזכור את לקחי העבר: שלום כולל במזרח-התיכון יגביר את השקעותיה של הקהילה הבינלאומית ואת הקשרים המסחריים שלה עם כל מדינות האזור.
הפיתוח הכלכלי יגדיל את רווחתם של אזרחי כל המדינות ויאיץ את תהליך הבשלתו של המעבר משלום בין מדינות לשלום בין העמים.
צה"ל ומדיניות הביטחון
כוח המגן של צה"ל הוא הערובה העיקרית לביטחונה של ישראל.
מרצ מאמינה כי עוצמתו של צה"ל חייבת להישמר גם בתנאי שלום שישררו בעתיד באזור.
כוח ההרתעה של צה"ל יישמר ויגדל על-ידי מחקר ופיתוח שיטתי של טכנולוגיות מתקדמות ואמצעי לחימה ייחודיים,
גיבוש מקורי ועדכני של תורת הלחימה,
טיפוח רמתו האישית של החייל והקפדה מיוחדת על ערכיו האנושיים כלוחם.
מרצ, המציבה את השלום כמטרה ראשונה במעלה של ישראל,
תיאבק להבטיח לצה"ל את התקציב הדרוש לשמירת כוחו ועליונותו האיכותית, הטכנולוגית והאנושית על פני כל צבאות האזור.
צה"ל הוא צבא העם כולו.
אסור לממשלה לסבכו במלחמה שאיננה מלחמת מגן.
מרצ תיאבק נגד כל מגמה לפגוע במעמדו של צה"ל, ברוח ההקרבה של מפקדיו וחייליו ובהוקרה שהציבור הישראלי חייב כלפיו.
מרצ תיאבק נגד גילויים של המרדה כלפי הסמכות האזרחית הדמוקרטית, שלה ורק לה צריך הצבא להיות כפוף.
זאת בכפיפות למשפט הבינלאומי ולאמנות בינלאומיות שישראל חתומה עליהן.
על הדרג המדיני לחזק את מרותו הדמוקרטית, ולמנוע את הרושם שנוצר לפעמים כאילו אין עוד בארץ "הפרדת רשויות" וכי הדרג הצבאי מעורב בפוליטיקה יתר על המידה.
אל מול גילויים של לאומנות תוקפנית ושל גזענות, הקיימים בחלקים מהחברה הישראלית,
מוטלת על צה"ל החובה המיוחדת להקפיד ביתר שאת על מוסר הלחימה של חייליו ועל שמירת החוק בפעילותם - לבל ייחצו קווים אדומים.
על צה"ל לקחת בחשבון שהכיבוש המתמשך עצמו משפיע באופן שלילי על כוחות הביטחון שלנו.
הוא הופך את צבא ההגנה לישראל לחיל מצב,
וככל שהכיבוש מתארך כך גם הולכות וגוברות הסכנות לאיכות הצבא ולערכיותו.
פרק ב' - כלכלה וחברה בישראל
הכלכלה העולמית ותהליכי הגלובליזציה הביאו לצמיחה כלכלית של ממש במיוחד בסוף שנות ה-90 ברחבי העולם ובישראל בפרט,
אך יחד עם זאת נוצרו עיוותים קשים בתחום החברתי.
מדיניות כלכלית-חברתית חדשה חייבת ליצור איזונים בין הצרכים בתחום החברתי לבין הצורך לקיים כלכלה מודרנית,
מתקדמת
וחופשית.
בישראל תהליך זה מחייב שינוי מהותי בסדר העדיפויות במסגרת תקציב המדינה,
ורפורמות מעמיקות בתחום הרווחה והחברה.
ממשלת שרון לא עשתה דבר כדי לשנות את סדר העדיפויות,
המשיכה להפנות את המשאבים להתנחלויות ולמגזר החרדי,
ולא אימצה שום תוכנית כלכלית שיכולה היתה להביא לניצול פוטנציאל הצמיחה של המשק הכלכלי.
המשך ההידרדרות בתחום המדיני והביטחוני, כאשר המשק הישראלי ומרכזי האוכלוסייה העיקריים נתונים למתקפת טרור, גורם להפסד צמיחה של כ-3% עד 4% תוצר לשנה.
במצב הנוכחי הנטל הנוסף המוטל על הכלכלה בישראל בשל מדיניות החוץ והביטחון מסתכם בכ-4 מיליארד דולר בשנה.
המדיניות הזאת הניבה ירידה מתמשכת ברמת החיים,
גידול בפערים החברתיים
וגידול משמעותי במספר האזרחים התלויים במערכות התמיכה והרווחה.
המדיניות הכלכלית של ממשלת שרון הביאה את הכלכלה הישראלית לכדי משבר ואת החברה הישראלית אל עברי פי-פחת.
מדיניות זו הביאה להרס מדינת הרווחה,
עם פערים הולכים וגדלים,
עם עלייה במספר המובטלים
ועם עלייה חדה במספר הרעבים והעניים.
הממשלה הנוכחית נושאת תדיר את שם הביטחון לשווא, אך גם הביטחון הלאומי צפוי לקרוס אם יושתת על חברה בהריסות.
ישראל ניצחה עד כה במלחמותיה משום שהיתה מבוססת על יסודות יותר בריאים.
היא עלולה, חלילה, להפסיד את המערכה כולה אם תאבד את חוסנה החברתי.
צדק חברתי הוא תנאי הכרחי לעוצמה.
מתוך אמונה בשוויון ערך האדם
ובשוויון הזדמנויות,
ובכך שעל המדינה מוטלת האחריות לאזרח ולרווחתו,
מרצ תפעל לחיזוק מדינת הרווחה בישראל.
על מנת לקיים מדיניות של צדק חברתי,
להקטין את ממדי העוני,
לצמצם פערים חברתיים
ולאפשר לכל תושב בישראל חיי רווחה ומימוש עצמי,
נדרשת כלכלה צומחת בקצב המאפשר תעסוקה מרבית,
ומשק מודרני, מפותח ומשגשג.
מרצ גיבשה תוכנית כוללת ומעודכנת לטיפול במשימות העומדות כיום בפני המשק והחברה בישראל.
היעד של המדיניות הכלכלית הוא שילוב של יעילות ושגשוג כלכליים
עם רגישות ואיזונים חברתיים.
מרצ מציעה שינוי משמעותי בסדר העדיפויות, והעברת המשאבים מההתנחלויות
להשקעה בתשתיות
ולטיפול בשכבות החלשות:
מתן דגש להשקעה בתשתיות,
ולהשקעות בהון האנושי בפרט,
כדי להשיג צמיחה כלכלית מתמשכת;
קיום כלכלה פתוחה, חופשית ופלורליסטית,
שבה משתלבים כל מרכיביו של המגזר העסקי ומתאפשרות יזמות,
רווחיות ותחרות הוגנת בין גורמי המשק השונים,
תוך מאבק במונופולים ובקרטלים;
משק משגשג המשתלב בכלכלת העולם יכול לאפשר טיפול בשכבות החלשות.
למרצ מחויבות עמוקה לסולידריות חברתית
ולתיקון עיוותים הפוגעים בשכבות החלשות,
והיא מציעה מאבק באבטלה וקידום התעסוקה תוך שינוי ביחסי העבודה ומדיניות שוויונית.
מחקרים הראו קשר ישיר בין שוויון לצמיחה, וכי במשק שוויוני יותר הצמיחה גדולה יותר.
פעולות אלו נובעות מתפיסת עולם רחבה ומקיפה הגורסת כי חברה מתוקנת ומשק מפותח אפשריים רק בתנאי כלכלה הוגנת,
שבה יש מקום לפרט,
התחשבות בכלל ודאגה לחלש.
שילוב של תוכנית כלכלית-חברתית וחתירה להפסקת ההידרדרות המדינית-ביטחונית ולשלום בין ישראל ושכנותיה יכול להתמודד עם המשבר הכלכלי החמור והמצוקה.
ישראל היא חלק מהכלכלה העולמית.
על מנת להגיע לשגשוג כלכלי של ממש ולהשיג את יעדיה הכלכליים והחברתיים,
ישראל חייבת לשאוף לשילוב מקסימלי של המשק הישראלי במשק העולמי,
ובמיוחד בקהילה האירופית.
שילובה של ישראל מותנה בהדגשת המגזר היצרני-התעשייתי
והפיכתו לקולט השקעות.
הכלכלה הגלובלית היום היא שדה לתחרות הולכת ומחריפה, ועל כן על הממשלה לנקוט מדיניות כלכלית שתגביר את כושר התחרות של המשק הישראלי.
כדי להגדיל את התפוקה במגזר העסקי והמייצא, יש לאפשר למשק לפעול באותם התנאים המתקיימים במדינות המתחרות.
כדי להבטיח את רווחיות היצוא, יש לקבוע בהדרגה ובמתואם את מכלול התנאים הכלכליים - שיעורי הריבית, המסים, ההיטלים, השכר ושאר הוצאות הייצור - לשיעורים המקובלים אצל המתחרים.
בסופו של תהליך זה יהיו התוצר לנפש ורמת השכר בישראל דומים לאלו שבמדינות אירופה העשירות.
הדבר מותנה, בין היתר, גם בהמשך התהליך של הפחתת מכסים הדדית, שתאפשר לממש בשווקים הבינלאומיים את היתרונות היחסיים של ישראל.
עיקרי התוכנית הכלכלית-חברתית האלטרנטיבית של מרצ
שינוי סדר העדיפויות
קיצוץ ניכר בתקציב ההתנחלויות
והפניית המשאבים לעידוד הצמיחה ויצירת תשתיות בתוך הקו הירוק.
הגדלת ההשקעה בתשתיות
- ובפרט בחינוך,
בבנייה לדיור הציבורי,
בתחבורה,
במים,
מחזור אשפה,
באנרגיה
ובמערכות.
ביטול העדפות לתלמידי הישיבות בהשוואה לסטודנטים
והעדפת הסטודנטים על פני תלמידי הישיבות,
וכן קיצוצים נוספים בסעיפים מפלים ולא חיוניים.
ייעול הסקטור הציבורי והממשלה - קיצוץ מספר השרים ומשרדי הממשלה;
ביטול משרד הדתות והמועצות הדתיות.
רפורמה במס הכוללת מיסוי ההון (כולל מס עיזבון ומס רכוש, ומיסוי רווחים מנדל"ן, מבורסה ומריבית).
הגברת אכיפת גביית המס ומלחמה בהון השחור.
צמצום פערים ושוויון
מאבק לצמצום האבטלה
- הרחבת שוק העבודה
תוך רפורמה במערכת ההכשרה המקצועית
ומתן תמריצים המעודדים יציאה לעבודה.
ביטול אפליית נשים בשוק העבודה.
ביטול אפליית ערבים בשוק העבודה.
קביעת קריטריונים המגבילים את תנאי השכר של בכירים בחברות ובתאגידים בסקטור הציבורי.
השוואה תקציבית מלאה בין יהודים וערבים בישראל.
ביטול כל אפליה בין יהודים וערבים במתן קצבאות.
השוואת קצבאות הילדים (קצבה אחידה לכל הילדים במשפחה מהילד הראשון).
חקיקת חוק זכויות העצמאיים וחובותיהם.
דיווח כללי למס הכנסה, הרחבת בסיס המס וריווח מדרגות המס.
רווחה
חקיקת חוק יסוד זכויות חברתיות, שיכלול את הזכות לבריאות,
לחינוך,
לדיור,
לתעסוקה
ולקיום בתנאי כבוד,
להתאגדות ולשביתה,
ויסייע בהבטחת קיומה ופיתוחה של מדינת הרווחה.
שמירת רמת החיים הריאלית של קשישים,
נכים
ומשפחות חד-הוריות.
ביטול הקיצוץ בקצבאות הזיקנה.
חקיקת חוק פנסיה ממלכתית חובה.
הכרה בהוצאות טיפול בילדים עד גיל 6 לאשה עובדת.
הגנה על עצמאותו של הביטוח הלאומי.
מבנה של משק חופשי, פלורליסטי והוגן
כלכלה פתוחה תוך תיקון עיוותי השוק
כדי להשיג צמיחה כלכלית מתמשכת
על המשק הישראלי לפעול על פי כללי משחק ומבנה שיאפשרו כלכלה פתוחה, חופשית ופלורליסטית,
הנותנת קדימות להשקעות בהון האנושי.
ביוזמה זו ישתלבו כל מרכיביו של המגזר העסקי על צורותיו וגווניו השונים,
ויתאפשרו יזמות, רווחיות ותחרות הוגנת בין גורמי המשק השונים,
תוך מאבק במונופולים ובקרטלים.
עם זאת, הצמיחה הכלכלית ללא מעורבות מתקנת של המדינה יוצרת עיוותים הפוגעים בשכבות חברתיות חלשות יחסית,
ומחויבותה של ישראל למדינת הרווחה ולסולידריות חברתית מחייבת לתקן כשלי-שוק אלו,
לצמצם פערים חברתיים
ולקיים שוויון הזדמנויות לכל מגזרי האוכלוסייה במדינה.
הקצאת התקציב
הפעילות הכלכלית יוצרת מקורות שצריכים לשמש גם להשקעות במשק,
לביטחון
וליעדים החברתיים.
הקצאת המשאבים ליעדים החברתיים היא המבחן לחוסנה החברתי של המדינה ולדמוקרטיה בכלכלתה.
הכלכלה הדמוקרטית, שמטרתה שוויון הזדמנויות אמיתי וצמצום פערים כלכליים וחברתיים,
היא כלכלה של בעלי עניין, של הציבור כולו, ולא רק של בעלי הקניין;
כלכלה החותרת להכרעות המשקפות במידה אופטימלית את שילוב האינטרסים הלגיטימיים של הלקוחות, הקהילה, הסביבה, הבעלים והעובדים.
תקציב הרווחה
ניצול יעיל של המשאבים המוקדשים לתשלומי העברה יוכל לסייע למעוטי היכולת להיחלץ ממצבם הקשה,
תוך מתן פתרונות לקבוצות ייחודיות.
כדי לייעל את השימוש בתקציבי הרווחה, במגמה של צמצום פערים,
תתבע מרצ להקים ועדת תכנון מקצועית, שתציע דרכים להגברת היעילות של הקצאת תקציבי הרווחה.
בדיוני הוועדה תינתן עדיפות להקצאות יוצרות הון אנושי,
שיש בהן פוטנציאל להקטנת הזדקקותה של אוכלוסיית המצוקה לסיוע כספי ישיר לאורך זמן.
כמו כן תיבחן האפשרות לצמצום הסכומים העצומים המועברים כיום למוסד לביטוח לאומי בגין הפחתת עלויות העבודה, והעברת היתרה למטרות חברתיות אחרות.
כל החלטה על מדיניות הקצאת המשאבים לנושאי רווחה צריכה להביא בחשבון את השלכותיה ארוכות הטווח.
כדי להבטיח את רווחתם של הדורות הבאים, אחריות כל דור היא להעביר לדור הבא נכסים עודפים על ההתחייבויות.
מאבק לצמצום האבטלה
מרצ תפעל לכונן בישראל משק מודרני, מפותח ומשגשג, בעל רמה טכנולוגית ותעשייתית גבוהה,
המאפשר את קיומה של מדינת רווחה מתקדמת.
יעד זה לא יושג כל עוד קבוצות גדולות בציבור אינן משתתפות בכוח העבודה האזרחי.
משום כך תפעל מרצ למען השתתפות גבוהה יותר בכוח העבודה האזרחי של הציבור החרדי ושל נשים ערביות - ששיעור השתתפותם נמוך ביותר - בין השאר על-ידי הטמעת יזמות טכנולוגית לקהילה ולכפר.
במגזר החרדי במיוחד צריך להדגיש כי הפטור הסיטוני משירות בצה"ל והתמיכה הכספית המסיבית (כולל קצבאות הילדים המוטות רק לטובתן של משפחות מרובות ילדים), מקטינים את השתתפות החרדים בכוח העבודה וגוזרים עליהם עוני ונחשלות כלכלית.
כמו כן תפעל מרצ ליצירת מבנה כלכלי-חברתי שיאפשר את מימוש מלוא הפוטנציאל של קידום הנשים בעבודה ובעסקים.
הזכות לעבודה
לישראל, כמדינת רווחה מודרנית,
מחויבות לממש את הזכות לעבודה כזכות יסוד של חברה דמוקרטית,
ומחויבות להבטיח הכנסת-קיום ראויה לכל אדם.
העבודה היא ממד חיוני של חיי האדם, ובעבודתם בני-האדם לא רק מייצרים מוצרים ושירותים הכרחיים למחייתם, אלא גם מממשים את עצמם וקובעים את תנאי חייהם.
האבטלה אינה רק מפגע חברתי,
אלא גם גורם לבזבוז פוטנציאל כלכלי הפוגע בפרט ובמשק הלאומי כאחד.
התהליכים השליליים המאפיינים את שוק העבודה בישראל בשנים האחרונות הם גידול משמעותי באבטלה (יותר מ-10%!),
ירידה בשיעור המשתתפים בשוק העבודה
וגידול מסיבי במספר העובדים הזרים.
בתנאים הכלכליים הנוכחיים, בהם הצמיחה שלילית, במיוחד כתוצאה מהמצב המדיני-בטחוני, משמעותם של תהליכים אלו חמורה אף יותר.
רק שינוי מהיר של הגורמים לתהליכים אלו ימנע החרפת המשבר והעמקתו.
יחסי עבודה והכשרה מקצועית
בטיחות, בריאות וגהות בתעסוקה
ההתפתחות המזורזת של התעשייה על ענפיה השונים והשימוש בטכנולוגיות חדשות העצימו במקרים רבים את הסכנות לבטיחותם ולבריאותם של העובדים.
הסבל האנושי, הנזק החברתי וההפסד הכלכלי הנגרמים על-ידי תאונות עבודה ומחלות תעסוקתיות הגיעו לממדים מדאיגים ביותר.
מרצ תפעל להעמקת החינוך לבטיחות, לגהות ולבריאות בתעסוקה;
לעדכון החקיקה בתחום זה, שתהלום את ההתפתחויות הטכנולוגיות החדשות;
להגברת האכיפה של חוקי הפיקוח על העבודה שעניינם בתחום זה;
להחמרת הענישה של מעסיקים שאינם מקפידים על ביטחונם ובריאותם של עובדיהם.
יחסי שיתוף
מרצ מציעה שינויים מרחיקי לכת ביחסי העבודה המסורתיים, שעיקרם שיתוף-פעולה מוסדר ומוסכם בין עובדים למעסיקים,
הכשרה מקצועית תוך כדי עבודה
והדגשת זכויותיו של העובד במקום עבודתו.
מרצ מאמינה כי כלכלה דמוקרטית היא כלכלה שבה דפוס היחסים בין המעסיקים לעובדים הוא דפוס של שיתוף-פעולה ולאו דווקא של מאבק, וכי ניתן לצמצם מאבקים ושביתות ככל שהכלכלה דמוקרטית יותר.
הכשרה מקצועית מתמשכת
הכשרה מקצועית מתמשכת ומתמדת היא אמצעי למוביליות כלכלית וחברתית.
מהפכת המידע והטכנולוגיה המודרנית מגדילות את הצורך בהשכלה רחבה שתכשיר אדם למקצוע, ושתאפשר לו אף לשנות לעתים את עיסוקו.
המודל הקיים של מחזור החיים התלת-שלבי, המורכב מתקופת חינוך והכשרה, שנות עבודה ארוכות ללא אתנחתות משמעותיות, ותקופת פרישה מעבודה ההולכת ומתארכת עם העלייה בתוחלת החיים - הולך ומשתנה בעידן המודרני, ואינו עולה עוד בקנה אחד עם צורכי המשק ועם ציפיות הפרט.
תחת זאת יש לקיים כמה מחזורים של הכשרה מחדש, של קריירה שנייה ושלישית, שתהלום את נטיות העובד וכישוריו המשתנים.
המודל הראוי ליחסי העבודה הוא מתכונת של "עובד ולומד" - לימוד וקידום במהלך העבודה.
יש צורך בהשקעה רבה בהכשרת הון אנושי - חינוך, השכלה, מדע - והסבה מקצועית.
הצהרת חובות וזכויות עובדים ומעסיקים
ראוי לכונן הצהרה על חובות וזכויות עובדים ומעסיקים,
שתגובש על-ידי הגורמים השונים במשק כאמנה חברתית וולונטרית ארוכת טווח.
במסגרת אמנה זו יש לאסור על העסקת עובדים בעיסוקים שמהות העבודה בהם גורמת, על-פי מיטב הידע המדעי, לפגיעה בלתי-הפיכה בבריאות העובד, ולהציע תעסוקות המיטיבות עם העובד, מסייעות להתפתחותו ומסיבות לו עניין וסיפוק.
פערי השכר - שכר מינימום ומקסימום
פערי השכר הגדולים גורמים לא רק לעוולות חברתיות,
אלא גם לפגיעה במוטיבציה של העובדים וביעילות הכלכלית.
על מנת לצמצם את הפערים ולעודד עבודה, יש להקפיד על אכיפה של שכר המינימום מצד אחד,
ולקבוע קריטריונים המגבילים את תנאי השכר של בכירים בסקטור הציבורי, מצד שני.
פנסיה
טיפול כוללני וארוך טווח בסוגיית הפנסיה דרוש לא רק כדי להסיר את הסכנה לקריסתן של מערכות הפנסיה הציבורית בדור הבא וכדי להבטיח את עתידם של מאות-אלפי אזרחים חסרי ביטוח פנסיוני,
אלא גם כדי להקל על ניידות תעסוקתית בין מקומות עבודה מבלי לפגוע בביטחון החברתי-הכלכלי של העובדים ושל ילדיהם.
מרצ תפעל לחקיקת חוק פנסיה חובה, שיתבסס על רובד אוניברסלי, רובד יחסי לשכר ורובד שלישי שיהיה בבחינת רשות.
העצמאיים וזכויותיהם
המכה הקשה שהנחיתה מדיניותה הכלכלית והביטחונית של ממשלת שרון על ציבור העצמאיים התבטאה בשבירת מטה לחמן של אלפי משפחות.
מרצ תיזום הצעת חוק זכויות העצמאיים וחובותיהם.
חוק זה יבטיח את זכויות העצמאים, כולל הזכות לביטוח מפני אבטלה ואת מניעת קיפוחם בכל הנוגע למיסוי;
החוק יאפשר יצירת קרנות הון חוזר בערבות מדינה, ויבטיח מפני עיכובים של תשלומים שמוסדות ממשלה חייבים לעצמאיים תמורת שירות או סחורה.
ציבור גדול וחזק של עצמאיים הוא ערובה לצמיחה כלכלית - חלק גדול מהצמיחה במדינות המערב בא עקב גידול במספרם של העסקים העצמאיים הקטנים.
מרצ תיזום פורום בין-סיעתי, אשר ילווה את החוק בכל גלגוליו בכנסת ובוועדותיה.
שוויון הזדמנויות וצמצום פערים
בדמוקרטיות המודרניות מובטח לכל האזרחים שוויון זכויות פורמלי.
עם זאת, ההבדלים הגדולים בנקודת-הזינוק של הפרטים בחברה - ביכולת הכלכלית, ברמת ההשכלה ובכישורים האישיים - גורמים למעשה לא פעם לפערים עצומים ברמת החיים ובמעמד החברתי של האזרחים.
בכך יכול השוויון הפורמלי להפוך לגורם המאפשר העדר שוויון אמיתי בין האזרחים,
שכן נחיתות כלכלית והשכלתית בסיסית נשמרת ואף מתרחבת במהלך החיים, והקבוצות החלשות בחברה מתקשות לממש הלכה למעשה את ההזדמנויות הפתוחות בפניהן לכאורה.
העקרונות החשובים של פתיחות כלכלית ושל כלכלת השוק עלולים לפעול לרעת מי שאינו מסוגל לדאוג לעצמו, ומגבירים את הקיטוב בחברה, אלא אם מקיימת החברה מנגנונים של איזון והתערבות.
השקעה בתשתיות ובחינוך
השקעה נבונה בתשתיות ובאיכויות החברתיות, בראש ובראשונה בחינוך,
בהשכלה גבוהה
ובהכשרה מקצועית נמשכת,
בשונה מהוספת משאבים גרידא לתמיכה בנזקקים, אינה בזבוז משאבים הפוגע בצמיחה, אלא היא, לטווח הארוך, הבסיס האמיתי לצמיחה כלכלית בת-קיימא,
והיא שיכולה לאפשר לקבוצות החלשות מוביליות חברתית והתקדמות.
השיקול הכלכלי והשיקול החברתי, כאשר הם מנוהלים בתבונה ובהגינות, אינם סותרים אלא משלימים ומחזקים זה את זה.
מניעת אפליה
הפערים בחברה חמורים במיוחד כאשר הם חופפים קווי-חלוקה קבוצתיים-לאומיים, עדתיים או מיניים.
לכן חשוב להבטיח, מעבר לשוויון ההזדמנויות ברמה האישית,
כי תינתן העדפה מתקנת לקבוצות מקופחות בשוק העבודה.
פערים גדולים מביאים לניכור ולעוינות של החלשים כלפי החברה,
והם עלולים להביא למתחים חברתיים בלתי-נסבלים ואף לקרע בחברה.
מרצ תפעל לביטול כל אפליה של נשים,
ערבים
ונכים בשוק העבודה.
עובדים זרים
בישראל נמצאים היום כרבע מיליון עובדים זרים, אשר אינם אזרחים ואינם זכאים לזכויות סוציאליות, ואשר רבים מהם חיים בתנאים קשים ומנוצלים לרעה על-ידי מעסיקיהם.
כתוצאה ממספרם הגדול של העובדים הזרים, נפגעים עובדים ישראלים ששכרם נשחק או שנפלטים משוק העבודה.
תופעת העסקת עובדים זרים הידרדרה בשנים האחרונות לעסקאות ציניות, מזיקות ונטולות היגיון כלכלי, תעסוקתי או חברתי, הנסגרות בין שרי ממשלה ומשרדיהם לבין סוחרי העובדים הזרים, כאשר האחרונים הם היחידים המרוויחים מתופעה זו ומשלשלים בזכותה מיליוני דולרים לכיסיהם.
בחצר האחורית של מדינת ישראל צומחות שכונות שלמות שתושביהן אינם אזרחים.
חבריהן נטולי זכויות וחסרים אפשרות ביטוי פומבי.
מרצ מתנגדת בתוקף לתופעות הניצול, הקרובות קרבה מבהילה לסחר בבני-אדם וההופכות את החברה הישראלית לחברה מנוונת של אדונים ומשרתים, של מנצלים ומנוצלים.
מרצ תומכת בהגבלת מספר העובדים הזרים במדינה, שהגיע לממדי שיא בלתי סבירים (מקום שני בעולם לאחר שווייץ).
מרצ תפעל:
1. להשוות את הזכויות ותנאי העבודה של העובדים הזרים לאלה של הישראלים, כדי לעמוד בקני מידה מוסריים בסיסיים וכדי למנוע יתרון בהעסקתם של הזרים.
2. להגן על זכויות כל עובד זר לקבל את שכרו ממעבידו, ובאם פקעה תקופת שהותו בישראל - לחזור אל ארצו על חשבון המעביד או על חשבון המדינה.
3. להטיל מסים ואגרות על העסקת העובדים הזרים, כך שעלותם למעסיק תהיה שווה לזו של עלות עובד תושב מדינת ישראל, או גבוהה ממנה.
4. לשנות חקיקה בתחומי המיסוי של העסקת העובדים הזרים, לערוך שינויים מוסדיים וליצור מערכת אכיפה משמעותית שתוכל להביא שינויים אלה מהכוח לפועל.
5. להפסיק את העסקאות הציניות של יבוא עובדים זרים, המשרתות אך ורק את רווחיהם של ספקולנטים בבני-אדם.
6. אמצעי האכיפה צריכים להיות מכוונים בראש ובראשונה אל המעסיקים והמספסרים בכוח-אדם,
והמדינה צריכה להקפיד על כבודם וזכויותיהם של העובדים הזרים גם במהלך הוצאתם מן הארץ.
פרק ג' - חברת רווחה מודרנית
אחריות חברתית משמעותה כפולה - היא אחריותו של הפרט כלפי החברה, והיא אחריות של החברה כלפי הפרט.
אחריותו של הפרט כלפי החברה היא אחריותו של אזרח מעורב, והיא יכולה להתממש רק בתנאים של דמוקרטיזציה כוללת של החברה.
דמוקרטיזציה כוללת מאפשרת לבני החברה את השליטה על גורלם - האישי והקולקטיבי - כי לכל פרט יש זכות מוקנית וחובה ערכית להשתתף בתהליך הדמוקרטי.
הפרט יכול לממש זכות זו בצורות התארגנות וולונטריות שונות: פוליטיות, מקצועיות, חברתיות ותרבותיות.
אחריותה של החברה כלפי הפרט היא האחריות למימושם של עקרונות הדמוקרטיה
והצדק החברתי.
זוהי גם החובה לדאוג לשוויון זכויות,
לצמצם פערים בין קבוצות אוכלוסייה שונות,
ולסייע לקבוצות אוכלוסייה חלשות באמצעות שירותי רווחה מתקדמים.
מרצ רואה בהגנה על מדינת הרווחה את אחד מעיקרי פעילותה בכנסת ובציבור.
מדינת הרווחה המודרנית חותרת להבטיח לכל אזרחיה זכויות חברתיות בסיסיות, קורת-גג, טיפול בריאותי, חינוך, עבודה, ביטחון לעת זיקנה או אובדן כושר עבודה.
הניסיון מוכיח כי מדינת הרווחה גם מבטיחה צמיחה ושגשוג כלכלי.
מרצ תיאבק על המשך קיומה ופיתוחה של מדינת הרווחה המודרנית, המהווה ביטוי לאחריות חברתית.
במאבק המתנהל על דמותה של החברה הישראלית,
וביתר שאת לאחר השנתיים ההרסניות של ממשלת שרון,
יש להדגיש את הצורך באיזון הדרוש בין שגשוג כלכלי לצדק חברתי,
בין יעילות ותחרותיות לבין סולידריות חברתית וערבות הדדית.
מרצ תעמוד על שמירת צביונה של ישראל כמדינת רווחה וצדק,
ותילחם מלחמת חורמה בתהליך ההופך אותה במהירות למדינת רווח וצדקה.
בתקופת ממשלת נתניהו ובתקופת ממשלת שרון נעשה מאמץ מכוון לשחיקת סל הבריאות והשירותים החברתיים,
כמו גם לצמצום היקף שירותי החינוך והמשכנתאות - דווקא לשכבות הביניים ולשכבות הנמוכות.
מרצ תוביל את המאבק לקידומן ולשמירה על המערכות המספקות את שירותי הרווחה.
הכלכלה החופשית היא עובדת חיים ובלעדיה לא היתה מגיעה ישראל להישגיה.
אך יש סוגים שונים של כלכלה חופשית: הדגם האירופי, וגם היפני, מוכיחים כי אפשר לקיים משקים משגשגים עם הפרשי שכר קטנים הרבה יותר מאלה הקיימים בישראל.
פערים גדולים פוגעים בלכידות החברתית, במיוחד בחברה רבת ניגודים כשלנו.
מרצ תאבק למען צמצום הפערים הכלכליים בחברה באמצעות אכיפת נורמות של שכר סביר בסקטור הציבורי, כולל בחברות בורסאיות השייכות בחלקן לציבור;
יש לראות במשכורות מנהלים שהם גם בעלי עניין בחברה, החורגות מתקרה סבירה, כחלוקת רווחים שבה ישתתפו כל בעלי המניות.
מרצ תשאף ליישם את הדגם האירופי, שבו הפרשי השכר הם 1:15 - והוא המתאים יותר לישראל - באמצעים שונים, לרבות חקיקה.
דיור וחוק הדיור הציבורי
מדינת רווחה מבטיחה לכל אזרחיה קורת-גג ראויה.
בישראל מדיניות השיכון של הממשלה צריכה לשאוף לכך שמרבית אזרחי המדינה יוכלו להגיע לבעלות על דירה משלהם.
מחירי הדירות הגבוהים - בעיקר בהעדר בנייה להשכרה במחירים עממיים - הם עבור רבים מכשול בלתי-עביר.
הוזלת הבנייה למגורים מותנית בהגדלת היצע הדירות, בעיקר באזורי הביקוש, ולכן דרושים הגדלה של היצע הקרקעות על-ידי הממשלה והסדרי אשראי מתאימים לענף הבנייה.
יש גם להפחית את שיעורי המס על דירה ראשונה למגורים.
הקריטריונים למשכנתאות צריכים להתעדכן מעת לעת, כך שמרבית הזוגות הצעירים יוכלו לרכוש דירה.
התקציבים הממשלתיים המוקדשים למתן הטבות לדיור צריכים להינתן על-פי אמות-מידה סוציו-אקונומיות שוויוניות, ללא אפליה כלפי מגזר זה או אחר.
על הממשלה לאמץ את יוזמות מרצ באשר לבנייה של דיור ציבורי לחסרי אמצעים, לקשישים, למשפחות חד-הוריות, לעולים חדשים ולוותיקים כאחד.
העיקרון של חוק הדיור הציבורי, שחוקק ביוזמת מרצ, מיישם את עמדתה החברתית של מרצ.
בהתאם לעיקרון זה, על המדינה לאפשר לדיירי החברות הציבוריות לרכוש את דירותיהן בהנחות משמעותיות, על-פי שנות המגורים והתשלום.
17 אלף משפחות כבר קנו את דירותיהן בעקבות חקיקת חוק הדיור הציבורי, ואלפי משפחות נוספות נמצאות בתהליך רכישת הדירות.
מרצ תמשיך, הן באמצעות פיקוח פרלמנטרי על אכיפת החוק והן באמצעות מטה הדיור הציבורי שהקימה, לסייע לאלפי המשפחות המעוניינות להצטרף למהלך זה.
מרצ תפעל לייזום בנייה ורכישה של יחידות דיור לעשרות-אלפי המשפחות חסרות-הבית, שלמענן ייבנו דירות מכספי המכירה של דירות הדיור הציבורי.
אזורי הפריפריה ואזורי מצוקה
מדינה מתוקנת דואגת לרווחת תושביה ולשיפור איכות החיים בכל אזוריה.
לאזורי הפריפריה, המרוחקים ממרכזי הכלכלה והתרבות של המדינה, קושי מובנה ליהנות באופן שווה מהאפשרויות העומדות לרשות התושבים במרכז הארץ.
גם באזורים אחרים של הארץ קיימים יישובים ושכונות שנקלעו במהלך השנים לנחיתות יחסית, ונחיתות זו מנציחה את עצמה בשל בריחתה של אוכלוסייה חזקה למקומות אחרים.
הצבת שוויון ההזדמנויות כמטרה מחייבת היא חשובה במיוחד לאזורים אלו, וקידומם הוא משימה לאומית ראשונה במעלה, המצריכה מעורבות פעילה וממושכת מצד השלטון המרכזי.
הדרך היעילה לקידומם של אזורי הפריפריה ואזורי המצוקה,
אם כי אין היא דרך קלה או מהירה, היא פיתוח תשתיות - פיזיות, חינוכיות ואחרות - שיאפשרו לתושבים באותם אזורים להגיע להישגים מקבילים לאלה של תושבי מרכז הארץ.
אזורי המצוקה - יישובים חלשים ושכונות השיקום
- זקוקים לסיוע כלכלי וניהולי משמעותי כדי להתגבר על בעיותיהם.
תושבים, שחדלו לא פעם להאמין ביכולתם,
זקוקים לסיוע בהשלמת השכלה ובהכשרה מקצועית בתנאים מיוחדים שיאפשרו להם לרכוש ביטחון עצמי חיוני.
פתרונות דיור ותעסוקה מקיפים הם חיוניים למניעת בריחתה של אוכלוסייה צעירה ומשכילה ולמניעת פגיעה כלכלית ונפשית בעובדים ותיקים שפוטרו ממקומות עבודתם הקודמים.
פיתוח תשתית תחבורה כלל-ארצית, ובעיקר רשת של מסילות ברזל וכבישים מהירים שיאפשרו לתושבים לעבוד במרכזי טכנולוגיה ביישובים אחרים,
הוא מנוף לצמיחה כללית במשק בכלל ובאזורי הפריפריה בפרט.
פיתוחן של תעשיות מתקדמות, המתבססות יותר מכול על ידע ומיומנות,
מאפשר לאזורים מרוחקים להתחרות בקלות יחסית, אם קיימים בהם ריכוז אוכלוסייה מספיק גדול ודרכי נישה נאותות לאספקה ולשיווק.
הפיכת ערי השדה לקהילות של חינוך ותרבות,
הנהנות משירותי בריאות ורווחה מתקדמים
ורמה גבוהה של איכות סביבה,
יכולה להפוך אותן לקולטות אוכלוסייה, בעיקר אוכלוסייה צעירה, במתכונת פרברי היוקרה במרכז הארץ.
בהקשר זה צריכה להינתן עדיפות מכרעת להעלאת רמת החינוך,
וניתן גם לקדם, בתקציבים קטנים יחסית אך משמעותיים, את התרבות והאמנות ביישובי הפריפריה.
פיתוח המרחב הכפרי, החקלאות וההתיישבות
בכל מדינות המערב נודעת חשיבות רבה לפיתוחו של המרחב הכפרי כמושך אוכלוסייה לפריפריה, מפתח אזורי תיירות, משמר משאבי טבע, מחזיק שטחים פתוחים, שומר על איכות הקרקע ועל הנוף וקולט מי שופכין.
תוכניות המתאר הארציות בישראל התייחסו למרחב הכפרי בעיקר כאל עתודת קרקע לבנייה עירונית.
המגזר הכפרי בישראל עבר משברים קשים מאז שנות ה-80, בין היתר עקב מדיניות מכוונת של ממשלות הימין לפגיעה בחקלאות.
בישראל כמו בעולם פינתה החקלאות את מקומה המרכזי במרחב הכפרי לתעסוקות אחרות, ולעתים לרמת אבטלה גבוהה.
רבות מהמערכות המרכזיות של מגזר זה קרסו, ובעיות עמוקות שנחשפו טרם באו על פתרונן.
הכפר בפריפריה הפך במציאות זו לשם נרדף לנחשלות.
טיפול יסודי ואמיתי בפיתוח המרחב הכפרי דורש תוכנית כוללת ורב-תחומית.
מרצ יזמה בימי ממשלת ברק את תוכנית "כפר 2000" לשיקומו של המרחב הכפרי.
התוכנית מקדמת מהלך כולל, המקדם פעילויות כלכליות מגוונות בכפר לצד ייצוב החקלאות, מייעל את המערכת הארגונית של היישובים הכפריים, מיישם מדיניות סביבתית אחראית ומחזק את הקהילה הכפרית.
התוכנית של מרצ יושמה בממשלה, אך יישומה עוכב בימי ממשלת שרון.
מרצ תמשיך ביישום תוכנית "כפר 2000" עם חזרתה לממשלה.
מרצ רואה חשיבות רבה בקיומה של חקלאות כפרנסה המכבדת את בעליה, שכן חקלאות יציבה מבטיחה את אחיזתו של העם בקרקע ואת פיזורה של האוכלוסייה ברחבי המדינה.
מרצ תומכת במדיניות המבטיחה את רווחיות החקלאות, מדיניות המשלבת, במינון נכון, תכנון ותחרות, ואשר מבטיחה תנאי ייצור וסחר המקובלים במשקים המפותחים עימם חייבת החקלאות הישראלית להתחרות בתנאים הוגנים.
ישראל היתה, ועודנה, מן המדינות המתקדמות ביותר בפיתוח חקלאות מתוחכמת, המתאימה לתנאי הקרקע והאקלים הייחודיים לאזור.
מרצ רואה חשיבות מיוחדת בפיתוח זה ובהשקעה גדולה אף יותר בהתאמת החקלאות הישראלית לתנאים בני ימינו.
לפיכך, ייעשה כל מאמץ להעביר את החקלאות הישראלית לגידולים הצורכים כמות מים מעטה ומושפעים פחות מתנאי הבצורת של השנים האחרונות.
החקלאות והמחקר יתמקדו בגידולים שניתן לעבדם ולקוטפם באמצעים מכניים ובהפחתה ניכרת ומשמעותית של שימוש בכוח עבודה ידני, המתבסס על עבודה זולה שנעשית, בתנאי השוק הנוכחיים, בעיקר על-ידי עובדים זרים.
כן יושתתו מרבית הגידולים על מים מושבים ויספקו בכך פתרון לבעיות זיהום מי התהום, נחלים וים, וגם לחיסכון במאגר המים המצומצם של ישראל.
מרצ רואה בחקלאות לא רק את בסיס הקשר לאדמה ואת האופציה המרכזית לשמירת אזורים ירוקים בישראל, אלא גם גורם מרכזי במניעת הזרמת שפכים וקולחין למי התהום.
שימוש מושכל במים מושבים יחסוך לא רק את השימוש במים השפירים, אלא גם את כל העלויות הנדרשות לסילוק השפכים אל הים התיכון, ואת מחירו הסביבתי הכבד של סילוק כזה.
הקיבוצים
התנועה הקיבוצית מהווה גם היום נדבך חשוב בחברה הישראלית.
בני הנוער של הקיבוצים מעורבים במילוי משימות לאומיות בתחומי החינוך והקליטה, חיילי הקיבוצים מאיישים את המובחרות שביחידות צה"ל באחוזים הגבוהים בהרבה מחלקם היחסי באוכלוסייה, הקיבוצים נוטלים על עצמם משימות לאומיות של סיוע לאוכלוסיות במצוקה, גם כשהם עצמם מצויים במשבר כלכלי חריף, משלחות של התנועה הקיבוצית מייצגות את ישראל באזורי אסון בעולם, ומפעלי התרבות שלה מביאים לפריפריה עושר אמנותי שלא היה מתקיים בה בלעדיהם.
התנועה הקיבוצית מתמודדת בשנים האחרונות עם תהליכי שינוי עמוקים.
במסגרת תהליך זה מתהווים מודלים קיבוציים מגוונים, המקיימים רמות שותפות שונות - החל מקבוצות צעירים המקימות מסגרות שיתופיות הדוקות, ועד קיבוצים המתבססים על עצמאות כלכלית של הפרט לצד חיי קהילה.
גם לאחר תהליכי השינוי מציעה התנועה הקיבוצית דוגמה לקיום חברה פעילה, מעורבת ויצרנית, המקיימת בתוכה רמה גבוהה מאוד של סולידריות חברתית ודאגה לרווחת הפרט תוך שמירה על מסגרות קהילתיות.
בחלק מהמקרים מעמידה המציאות החדשה פרטים ומשפחות בפני התמודדות עצמאית עם משבר כלכלי חריף.
מרצ תפעל עם התנועה הקיבוצית ועם מוסדות המדינה להבטחת זכויותיהם של חברי הקיבוצים במסגרת תהליכי השינוי.
חלוקת קרקעות הוגנת ושמירת זכויות החקלאים בקרקע
מרצ מאמינה כי לקרקעות החקלאיות תפקיד חיוני בשמירת שטחים פתוחים ברחבי הארץ והריאות הירוקות במרכזה.
מרצ רואה בחקלאות את אחד מענפי היסוד של המדינה.
מתוך תפיסתה זו, רואה מרצ חשיבות עליונה בהבטחת יכולתם של החקלאים לעבד את אדמותיהם לאורך זמן באמצעות חוזי חכירה לדורות.
התהליכים העוברים על תנועות ההתיישבות ועל המגזר החקלאי מביאים לעתים לשינויים גם בייעודן של קרקעות חקלאיות.
מרצ מאמינה כי יש לצמצם תהליכים אלה ככל האפשר, במטרה לשמר את החקלאות על תוצריה הציבוריים והאקולוגיים.
המאבק הציבורי בנושא זה, ובעיקר האופן בו התנהל בשנים האחרונות, הביאו ליצירת שסעים מיותרים בין קבוצות בחברה הישראלית.
מרצ גורסת כי המלצות ועדת מילגרום ביסודן מייצגות איזון נכון בין זיקתם המיוחדת של חקלאים לאדמות אותן הם מעבדים עשרות בשנים, לבין היותן של אדמות המינהל רכוש המדינה.
מרצ תפעל ליישומו של הסדר המבוסס על עקרונות אלה, הכוללים קביעת שיעורי פיצוי מקסימלי ומינימלי.
בנוסף, תבטיח מרצ שחלק מכלל הכנסות הנטו של מינהל מקרקעי ישראל מהיוון דמי חכירה יופרש עבור קרן, המיועדת לפרויקטים לעידוד תשתיות חברתיות ופיזיות ביישובים במצוקה.
גמלאים
ציבור הגמלאים הוא ציבור בעל משקל בחברה הישראלית, והוא ראוי ליתר תשומת-לב למען חיזוק מעמדו, זכויותיו וחוסנו הכלכלי והחברתי ותרומתו לחברה.
מרצ תדאג לחקיקת חוק פנסיה ממלכתית חובה, שיכניס כל אזרח למסגרת של ביטוח פנסיוני בסיסי ויבטיח קיום הוגן, יחסית לשכר בתקופת העבודה, לתקופת הזיקנה או למקרה של פטירה או אובדן כושר עבודה.
הסדר מיוחד במימון ממשלתי יבטיח גמלה לעולים חדשים שלא הספיקו לצבור ותק מתאים.
יובטח שילובם של רכיבי שכר נוספים בחישובי הפנסיה, כדי למנוע ירידה חריפה ברמת החיים עם הפרישה לגמלאות, ויובטחו בחקיקה אמצעים למניעת שחיקתן של קצבאות הזיקנה של הביטוח הלאומי.
יחוקק חוק פיקוח על גופי הביטוח הפנסיוני, שיעמיד אותם תחת בקרה ציבורית ראויה.
מרצ תיאבק להרחבת סל הבריאות והתרופות ולהכללת האשפוז הסיעודי במסגרת חוק ביטוח בריאות ממלכתי.
כמו כן תפעל מרצ לצמצום התשלומים הנוספים לקשישים בקופות-החולים, בתשלום עבור תרופות ובביקורי רופא.
מרצ פועלת לביטול הקיצוץ בקצבת הזיקנה ובזכויות אחרות, גזירות שהוטלו על-ידי ממשלת שרון.
מרצ תובעת להעלות את רצפת קצבת הזיקנה של הביטוח הלאומי בשלבים מ-16% (היום) ל-25% מהשכר הממוצע במשק, וזאת על-פי החוק המקורי.
מרצ מתנגדת לכל ניסיון לקצץ בגמלת הסיעוד.
כמו כן תיבחן אפשרות של שיפור גמלה זו ושירותי הסיעוד הניתנים לפי החוק, במטרה להרחיב את סל השירות.
חוק ביטוח סיעוד יותאם לצרכים המשתנים של אוכלוסיית הזקנים ויבטיח סיעוד ממשי לנזקקים, תוך קיצור תור הממתינים לאשפוז סיעודי.
יינתן עידוד נאות ליוזמות ציבוריות ופרטיות להקמת בתי-אבות ולבניית דירות קטנות וממוגנות בקומות התחתונות לשיכונם של קשישים, בעיקר לקשישים שיכולתם הכלכלית מוגבלת.
יתקיים פיקוח הדוק על תנאי החיים של קשישים בבתי-אבות ועל היחס לו הם זוכים, כדי למנוע מקרים של הזנחה, השפלה או התעללות בזקנים.
מרצ תפעל לחקיקה שתחייב פיקוח על החברות המקימות בתי-אבות.
פיקוח זה ייעשה כדוגמת הפיקוח על חוסנן של חברות הביטוח, יוודא את חוסנן הכלכלי של החברות ויבטיח את סכומי הכסף הגדולים שהגמלאים מפקידים בידיהן עם כניסתם לבית-האבות.
מרצ תובעת שחרור מתשלום מע"מ לדיירי בתי-אבות פרטיים, כמקובל בבתי-אבות ציבוריים.
מרצ היתה פעילה בחקיקת חוק האזרחים הוותיקים, המקנה לגמלאים הנחות והקלות ניכרות בשורה של שירותים חיוניים המסייעים לאיכות חייהם, ותרחיב את החוק לתחומים נוספים החיוניים לגמלאים.
מרצ תיאבק למען תחבורה ציבורית חינם לגמלאים.
זכויות ניצולי שואה
בישראל 260,000 ניצולי שואה, ציבור שעבר תלאות רבות וזוועות שהדעת אינה סובלת לפני שזכה לבנות בית בישראל.
אולם גם כאן, לא תמיד זוכה ציבור זה למלוא הזכויות המגיעות לו, ולא תמיד יש בכוחו להילחם על זכויותיו ולהשמיע קולו ברבים.
ציבור זה הולך ומזדקן ובשל כך גוברת הדחיפות בתיקון העוולות הללו.
בכנסת היוצאת עמלה מרצ רבות להבטחת זכויותיהם של ניצולי השואה ובני משפחותיהם.
מרצ חוקקה בכנסת היוצאת תיקון חשוב ומהותי ביותר לחוק נכי רדיפות הנאצים.
תיקון זה מאפשר לניצולי שואה ששהו על אדמת גרמניה במחנות העקורים ביום 1.1.47 לקבל תגמולים (פיצויים).
בכך בא על תיקונו עוול היסטורי שנגרם לאלפי גמלאים שהיו ילדים בתקופת השואה ולכן נבצר מהם להגיש תביעות.
כן העבירה מרצ בחקיקה מקדימה תיקון לחוק האפוטרופוס הראשי: "נכס עזוב של נספה שואה".
תיקון זה מקל על ניצולי שואה בקבלת הירושה של משפחתם שנספתה ומונע העברת ירושה זו לאפוטרופוס הכללי, כפי שנעשה היום.
בכנסת הבאה תיזום מרצ את חוק ניצולי השואה.
חוק זה אמור לרכז את כל החוקים והתקנות הנוגעות לציבור ניצולי השואה.
החוק יתייחס גם למעמדם של חסידי אומות העולם, כך שזכויותיהם יהיו זהות לזכויות ניצולי השואה.
מרצ תמשיך להיאבק למען ניצולי השואה, למען תיקון עוולות שנעשו להם, ותסדיר מעמדם וזכויותיהם של ניצולים אלו במהירות, כדי שגם אזרחי ישראל אלה יוכלו להתבגר בכבוד וליהנות מכל הזכויות המגיעות להם.
בריאות
ההתפתחות העצומה ברמת הרפואה בדורות האחרונים מאריכה את תוחלת החיים ומשפרת את איכות החיים, אך היא מביאה גם לדילמות מוסריות, חברתיות וכלכליות לא קלות.
סוגיית הרפואה הציבורית היא מן הסוגיות המרכזיות על סדר יומה של כל מדינה מפותחת, וההוצאה הלאומית לבריאות במדינות אלו הולכת וגדלה.
מרצ תומכת בקיומה של מערכת בריאות ממלכתית, הפועלת על-פי חוק
ונותנת שירות רפואי שווה לכל נפש.
חוק ביטוח בריאות ממלכתי הניח תשתית לביטוח רפואי אוניברסלי,
אולם חשוב לשפרו ולהשלימו:
סל הבריאות יהיה שווה לנשים ולגברים.
יש להרחיב את סל הבריאות בהתאם לצרכים המיוחדים הנובעים מההבדלים הפיסיולוגים בין שני המינים.
יש לאפשר לקופות-החולים להתחרות ביניהן במדדים שונים של השירות,
בכפוף למגילת חובות וזכויות מפורטת.
יש לשפר בחקיקה את מנגנון העדכון השוטף של סל שירותי הבריאות, הן בשל התפתחויות טכנולוגיות והן בשל התקדמות במחקר הרפואי והתרופתי, כך שתימנע דומיננטיות לא סבירה של השיקול התקציבי על פני השיקול הרפואי.
מרצ תיאבק לביטול כל התשלומים הנוספים שהוטלו על המבוטחים בקופות-החולים בגין תרופות, ביקורי רופאים ושירותים אחרים.
יש להחיל באופן מדורג את חוק הבריאות (והסל הכלול בתוכו) על נפגעי הנפש, החולים הגריאטריים והחולים הסיעודיים.
מרצ תפעל להפרדה בין השירות הציבורי לשירות הפרטי ותתנגד לניצולן של מערכות בריאות ציבוריות לצרכים של רפואה פרטית.
כהשלמה לחוק ביטוח בריאות ממלכתי, וכדי לקיים שירותי אשפוז נגישים ויעילים לכל הציבור, יש להקים רשות אשפוז ממלכתית, שבמסגרתה תהיה לכל בית-חולים ציבורי אוטונומיה תפעולית וכספית.
רשות האשפוז תעסוק בהשקעות בתשתית, בפיקוח ובבקרה על רמת השירות, ובניהול מערכות מידע ובקרה.
משרד הבריאות ימשיך להיות ממונה על קביעת המדיניות, לרבות קביעת סל שירותי האשפוז, תכנון היקפי הפיתוח והכשרת כוח-אדם.
יש להקדיש מאמץ מיוחד לקידום שירותי בריאות מונעת בקהילה ולעובדים במקומות עבודתם, הן על-ידי קופות-החולים, הן על-ידי המעסיקים והן על-ידי האיגודים המקצועיים.
תחום זה מצוי בארץ בפיגור ניכר ביחס למקובל במדינות המפותחות, ויש לנקוט פעולות הסברה והדרכה למניעת תאונות, להימנעות מעישון, לתזונה נכונה ולפעילות גופנית.
מרצ מאמינה בצורך לנקוט עמדות חד-משמעיות בסוגיות חשובות בתחום הרפואה הציבורית:
תובטח הזכות להפסקת הריון, שתבוצע בתנאים הולמים ובפיקוח רפואי מוסמך.
יינתן עידוד בדרכים שונות לתרומת איברים להשתלות.
יושלם תהליך החקיקה שהחלה בו מרצ בנושא המתות חסד, כך שבכל בית-חולים תוקם ועדת אתיקה, בהשתתפות רופאים, משפטנים, פילוסופים אנשי דת ונציגי ציבור ממגזרים שונים, שלאישורה יובאו בקשות להמתת החסד.
מרצ, שיזמה את חוק זכויות החולה, תדאג לאוכפו ותבטיח את הזכות לצנעת הפרט ואת הזכות לקבלת מידע מהצוות הרפואי והפרא-רפואי.
מאבק יעיל בסמים, באלכוהוליזם ובעישון
צריכת סמים, סיגריות ואלכוהול הולכת וגוברת כמעט בקרב ככל שכבות האוכלוסייה בישראל.
תהליך זה הינו תוצאה של אופנות ומגמות תרבותיות, של התפתחות טכנולוגית המאפשרת ייצור סמים בקלות יתרה וללא הפיקוח החמור הנהוג, למשל, בתעשיית התרופות וכן של התגברות הלחצים לה אנחנו עדים בישראל בעת הזו.
מרצ רואה בשימוש הגובר בסמים תופעה מסוכנת, שיש להיאבק בה.
השימוש בסמים הקשים הוא מכת-מדינה, שצריך להתמודד איתה לאו דווקא בדרך של הענשת המכורים, אלא יותר בדרך של חינוך למניעה,
תוכניות גמילה מסודרות,
ליווי תומך לאחר סיום הגמילה ודאגה ממסדית לשילובם המקצועי, החברתי והתרבותי בחברה.
זאת הדרך היותר מבטיחה להוצאת אזרחיות ואזרחים ממוקדי הפשע והפיכתם למשתתפים בחברה ולא לעומס עליה.
מרצ תפעל להכבדת העונשים על סוחרי הסמים, ויש להתרכז במיוחד בתפיסת הסמים עם הברחתם ארצה.
מרצ סבורה, כי ישראל צריכה להיות יותר פתוחה ומתעניינת בניסיונן של מדינות אירופיות מתקדמות, שברובן מאמצות לעצמן מדיניות המבחינה בין משתמשים בסמים קלים לבין משתמשים בסמים קשים.
כמה מן המדינות האלה יכולות להצביע על הישגים ניכרים של צריכת סמים פוחתת ושל פשיעה בסימן ירידה.
על ישראל לעקוב אחר ההתנסות האירופית המוכחת, ולאמץ לעצמה את הגישה היותר מועילה.
היום, כאשר משתמשי הסמים הקלים נמצאים באותה סירה משפטית עם סוחרי הסמים הקשים והמשתמשים בהם, נוצר מצב בלתי-מאוזן ולא רצוי של השקעת כוחות משטרה רבים מדי ושל בזבוז זמנם של בתי-המשפט במאמץ לא עיקרי.
המאמץ העיקרי של גורמי האכיפה והמשפט חייב להיות מושקע בסמים הקשים ובסוחריהם.
מרצ מקבלת על עצמה ללמוד ביסודיות את הלקחים הבינלאומיים, וליישמם כאן לפי מידת הצלחתם בשטח.
שימוש בסמים קלים לחולים
בעולם הוכח, כי שימוש במריחואנה יכול להקל על מצבם של חולים במחלות רבות.
למשל, חולי טרשת נפוצה, אנורקסיה, מטופלים בהקרנות ועוד.
בישראל קיימת היום תקנת שר המאפשרת לחולים במחלות סופניות לקבל אישור מיוחד לשימוש במריחואנה לצרכים רפואיים.
אולם תקנה זו הינה מראית עין בלבד: כדי לקבל את האישור המיוחל צריך החולה לעבור ועדה מיוחדת המתכנסת לעתים נדירות.
זהו תהליך המהווה סבך בירוקרטי ומקשה מאוד על חייו של חולה הטרוד ממילא בכאביו ובהתנהלות בלתי פוסקת מול מערכות הבריאות בישראל.
בנוסף, גם לאחר שקיבל את האישור, אין החולה יכול לקנות את המריחואנה בישראל, משום שגידולה ומכירתה אסורים כאן.
עליו לנקוט צעדים מיוחדים ליבוא החומר מחו"ל ולהיכנס שוב למסע בירוקרטי מתיש ויקר.
מרצ סבורה כי מצב זה הינו אות קלון לחברה הישראלית.
השימוש במריחואנה, שגידולה זול יחסית והנגישות אליה יכולה להיות קלה, יסייע רבות להקלת סבלו ולשיפור איכות חייו של ציבור גדול של חולים.
אין שום סיבה לנטילת זכות בסיסית זו מהם.
מרצ הגישה בכנסת היוצאת הצעת חוק המאפשרת שימוש בסמים קלים לחולים הזקוקים להם לצרכים רפואיים, לפי הוראת רופא.
הצעת חוק זו נדחתה בקריאה טרומית והונחה שוב, אולם העברתה נמנעה עקב פיזור הכנסת.
מרצ מתחייבת לשוב ולהגיש הצעת חוק זו ולהמשיך לפעול להעברתה עד לחקיקה מלאה.
כן יעוגנו בחוק גידול מבוקר וסטרילי של מריחואנה, בפיקוח משרד הבריאות ומשרד החקלאות, ומכירתה לחולים בעלי האישור הרפואי.
אלכוהול וסיגריות
תוגבר האכיפה של החוקים האוסרים נהיגה תחת השפעת אלכוהול ומכירת אלכוהול לקטינים.
בעלי עסקים רבים, בהם בעלי מסעדות ובתי-קפה, בעלי משרדים ובתי-עסק אחרים, אינם מקפידים על יישום החוקים האוסרים עישון במקומות אלה.
תוגבר אכיפתם של חוקים אלו ויוקפד כי המפירים אותם ייענשו כדין.
פרסום סיגריות אסור במדיה האלקטרונית בישראל.
מרצ יזמה בכנסת הקודמת חקיקה האוסרת פרסום סיגריות גם בעיתונות המודפסת.
חקיקה זו, הנתמכת בהמלצת האיחוד האירופי, עברה בקריאה טרומית.
מרצ תשלים את ביצועה בכנסת הבאה.
כן תעודד מרצ פעילות חינוכית-מניעתית להבהרת הנזקים שבשימוש באלכוהול ובסיגריות.
צעירים
הצעירים הם הדור הבא של מנהיגים, יצרנים, יוצרים ומדענים בחברה הישראלית.
ההורים הצעירים הם מחנכי דור העתיד של ישראל.
מימוש הפוטנציאל הגלום באוכלוסייה הצעירה יבטיח את עתידה של החברה הישראלית,
ולכן על הממשלה לנקוט את הפעולות הדרושות לטיפול בבעיותיהם של הצעירים.
צעירים וזוגות צעירים, הבונים את ביתם, נתונים ללחצים קשים, בעיקר מבחינה כלכלית.
לימודים גבוהים, פיתוח קריירה מקצועית, הריון ולידה, גידול ילדים, רכישת דירה ותשלום משכנתא - כל אלה מציבים בפני הצעירים אתגרים לא פשוטים.
החברה יכולה וצריכה לסייע לצעירים להתגבר על אתגרים אלה,
בעיקר על-ידי פיתוח מערכות שתאפשרנה להם לנצל את מלוא יכולתם בתחומים השונים.
הצלחה מקצועית וכלכלית של הצעירים חשובה להם עצמם ולילדיהם, והיא הבסיס לצמיחה הכלכלית במשק בדור הבא.
לכן מנגנוני הסיוע לצעירים הם השקעה חשובה בשגשוג העתידי של החברה.
יש להבטיח כי שום צעיר המסוגל לכך לא יידחה מלימודים גבוהים בשל בעיה כלכלית;
יש לקיים מסגרות של הכשרה מקצועית לצעירים לאחר שירותם הצבאי;
יש להוזיל באמצעים שונים את מחירי הדירות עבור רוכשי דירה ראשונה,
להרחיב את מערך הסיוע לרכישת דירות
ולהכיר בנסיבות מסוימות בתשלום משכנתא כהוצאה לצורכי מס,
וכן לעודד בנייה להשכרה במחירים עממיים;
יש לעודד הקמת מעונות-יום שיאפשרו לשני בני-הזוג למצוא עבודה
ולסייע להורים צעירים במימון אחזקת הילדים במעונות.
מרצ תפעל למען מתן הקלות לזוגות צעירים, הן ברכישת דירתם הראשונה, הן בשכירת דירה, ועד שיגיעו למצב בו יוכלו לרוכשה.
פרק ד' - מהפכת החינוך של מרצ
החינוך בישראל נמצא היום בשפל חסר תקדים,
ומערכת החינוך שרויה במשבר חריף.
תנופת הפיתוח הפדגוגי והמבני שהחלה בעת כהונת מרצ בממשלה נעצרה לחלוטין ואף הידרדרה.
המהפכה החינוכית שהחלה מרצ להנהיג נקטעה באיבה והיום נאבקים האיברים החיוניים ביותר במערכת החינוך בישראל על הישרדותם.
אם אלו לא יירפאו וישוקמו, תקרוס המערכת כולה ותשבוק חיים.
במבחן ההישגים הלימודיים, ובניגוד למגמה שהסתמנה לפני פחות מעשור, מוצאת ישראל עצמה בנסיגה מבהילה.
הישגי התלמידים נמצאים במקום נמוך בהשוואה להישגי תלמידים במדינות מפותחות אחרות, ואפילו בהשוואה למדינות פחות מפותחות.
אם אין המדינה מסוגלת להבטיח יתרון איכות בתחום החינוך, כי אז היא נכונה לנחשלות ולפיגור.
הפיגור היחסי בחינוך הישראלי הוא האיום מספר אחת על עתיד המדינה.
בממשלות קודמות בחרה מרצ במשרד החינוך לא מתוך אילוץ אלא מתוך שכנוע עמוק, כי מערכת חינוך בריאה ומתפקדת היא התשתית המרכזית ביצירת חברה דמוקרטית, מפותחת ומתוקנת.
מרצ הציבה את תחום החינוך בראש מעיינה בעת ישיבתה בממשלות קודמות, ואל החינוך היא מבטיחה לשוב לכשתכהן בממשלות עתידיות.
בכהונתה במשרד החינוך פעלה מרצ מתוך תחושת שליחות עמוקה, כשמטרתה להבטיח חינוך מתקדם ברמה גבוהה לכול - מגן הילדים ועד ההשכלה הגבוהה.
ברוח זו הובילה מרצ מהפכה כאשר הפכה את המבחן הפסיכומטרי מתנאי חובה לקבלה לאוניברסיטה לאמצעי העומד לרשותם של אלה המבקשים לעשות בו שימוש.
מרצ תדאג לביצועה, הלכה למעשה, של תוכנית החומש לה התחייבה, ואשר ביישומה החלה בעתות כהונתה במשרד החינוך.
חידושה של מהפכת החינוך של מרצ הינו צעד דחוף וחיוני מאין כמוהו, משום שבאין חינוך ברמה הגבוהה ביותר - תתנוון ארץ.
מהפכת החינוך של מרצ, שתיושם מיד עם כניסתה למשרד החינוך, כוללת את המהלכים הבאים:
1. החלת חוק חינוך חינם מגיל שנתיים ועד תואר ראשון.
הכול יודעים היום, שכל עיכוב בחינוך הילדים הוא לרעה, ואם בגיל מוקדם מאוד כבר מסתמן הפער, יהיה קשה מאוד לגשר עליו במועד מאוחר יותר, והוא יישאר בעינו ועוד יעמיק בהדרגה.
2. החלת יום לימודים ארוך: ישראל תלך בעקבות רוב מדינות העולם ותנהיג יום לימודים ארוך.
3. יצירת סדר עדיפויות מערכתי חדש והוגן:
מערכת החינוך תעבור לסדר עדיפות חדש על-פי העיקרון של "עומק הטיפוח כעומק הקיפוח".
אין שום הצדקה להקצאות יתר במגזר החרדים ובמגזר המתנחלים.
בראש סדר העדיפויות יעמדו ערי הפיתוח, שכונות המצוקה העירוניות והמגזר הערבי.
4. הקטנת מספר התלמידים בכיתה: יוקטנו הכיתות הגדולות, וכיתה לא תכיל יותר מ-32 ילדים.
הוכח כי כיתות גדולות במיוחד מקפחות את התלמידים,
ושוללות מן המורות והמורים את האפשרות ללמד באופן ראוי ותכליתי.
5. הבטחת מסגרות לימוד קטנות לחיזוק תלמידים מתקשים: יום הלימודים הארוך יתבסס על מסגרות לימוד קטנות, שנועדות למתקשים כדי לחזקם,
ועל-פי הצורך גם יתבסס על לימוד פרטני למתקשים במיוחד.
6. שילוב ילדים בעלי צרכים מיוחדים:
על ילדים בעלי צרכים מיוחדים להשתלב בחינוך הרגיל, ולצאת מן המסגרות הייעודיות.
רק במקרים בודדים ויוצאי-דופן, בלית ברירה, יופנו ילדים לחינוך המיוחד.
7. אכיפת חוק חינוך חינם: החינוך בישראל יהיה חינוך חינם לכול, פטור לחלוטין מתשלומים נלווים, שהם היום תשלומים גבוהים מדי.
8. חידוש מפעל ההזנה לתלמידים: יום הלימודים הארוך יכלול בתוכו מפעל הזנה לכול.
היום, בתנאי המצוקה שנוצרו, הזנת התלמידים היא חיונית מאי-פעם.
9. הבטחת שימוש במחשבים וחיבור לאינטרנט:
כל בתי-הספר יחוברו לאינטרנט;
התקנת הרשת ואחזקתה יהיו על חשבון המדינה.
הדאגה לפריפריה הרחוקה מחייבת גם השקעות ניכרות באמצעים של "לימוד מרחוק".
10. הבטחת תוכנית ליבה בחינוך: התוכנית תחייב את כל מוסדות החינוך המתוקצבים במדינה, לזרמיהם השונים - לרבות הזרמים החרדיים של ש"ס ואגודת ישראל.
תוכנית הליבה תהיה מורכבת מלימודי היסוד - עברית, אנגלית, מתמטיקה ואזרחות, והתקצוב הממלכתי של המוסדות יותנה באימוץ הליבה.
11. השקעה מיוחדת בשפות היסוד:
הכול מדברים על הצורך בתגבור לימודי היהדות, והצורך הזה הוא נכון ורצוי.
עם זאת, עתידה של ישראל ושל הדורות הצעירים טמון בקידמה, ולא תהיה כאן קידמה בלי השקעה מיוחדת בשפות היסוד - מדעים (בעיקר מתמטיקה), עברית, אנגלית ופילוסופיה.
12. הורדת שכר לימוד במוסדות ההשכלה הגבוהה: שכר הלימוד במוסדות להשכלה גבוהה בישראל הוא מן הגבוהים בעולם ואולי הגבוה מכולם.
חוק חינוך חינם יחול על הלימודים לתואר ראשון.
שכר הלימוד לתארים מתקדמים יירד ב-50% לפחות, כפי שהחליטה ועדת וינוגרד, שמונתה על-ידי שר החינוך ממרצ, ומסקנותיה אומצו על-ידיו.
13. הבטחת קיומן של תנועות הנוער על-ידי הקצאת התקציבים הדרושים לפעילותן והבטחת מעמדן במסגרת מערכת החינוך וברשויות המקומיות.
מרצ רואה חשיבות מיוחדת בתפקיד שממלאות התנועות בחינוך הנוער לעשייה ציבורית ולמעורבות ערכית פעילה בנושאים העומדים על סדר היום הציבורי בישראל.
תנועות הנוער האידיאולוגיות מהוות נדבך מרכזי בחינוך הערכי במדינת ישראל.
מרצ תפעל להסדרת מעמדן של תנועות הנוער ולהגדרתן בחוק.
מרצ תפעל למען חלוקה שוויונית של המשאבים המוקצים לנושא זה בין תנועות הנוער, על בסיס קריטריונים אחידים של היקפי פעילות ואופי הפעילות, ותמנע אפליה מכל סוג שהוא בין התנועות השונות הן ברמת השלטון המקומי והן ברמה הארצית.
14. הבטחת שיפור דרסטי במעמד המורים והכפלת שכרם:
גם אם ייעשו כל הצעדים שלעיל, וישפרו במידה ניכרת את רמת החינוך בישראל,
לא יהיה בהם די אם לא ישתנו כליל תנאי השכר של המורה.
ההוראה חייבת להפוך למקצוע מועדף בעיני רבים וטובים, ולהתחרות במקצועות מועדפים אחרים.
כל זה לא יקרה בלי עלייה דרמטית בשכר המורות והמורים, שתחול על-פי העיקרון של "נותנים יותר, מקבלים יותר".
המורים ישקיעו יותר שעות בבית-הספר במסגרת יום לימודים ארוך, ומשכורתם תוכפל.
התוכנית שלעיל היא בעצם מהפכה בחינוך, והיא דחופה וחיונית מאין כמוה.
באין חינוך ברמה הכי גבוהה - תתנוון ארץ.
המהפכה הזאת כרוכה, כמובן, בתקציבים גדולים מאוד, ועל כן תוכל להתבצע בהדרגה תוך חמש עד שמונה שנים, לכל המאוחר.
אין מדובר כאן בחלומות או במשאלות-לב.
כל חלקי התוכנית הם בדוקים, ותוצאותיהם - מוכחות.
בתקופות כהונתה של מרצ במשרד החינוך כבר נעשו כל ההתחלות המתחייבות והוכתרו בהצלחה.
עכשיו מחכה מערכת החינוך להמשך המהפכה ולהשלמתה.
המהפכה בחינוך היא אפוא לא רק הכרחית, אלא גם אפשרית.
היא בהישג יד, ורק צריך את המחויבות העמוקה כדי לאמץ את היד, להושיט אותה, לגעת במהפכה ולחולל אותה.
למרצ גם המחויבות, גם הרצון וגם היכולת.
פרק ה' - עלייה וקליטה
ייעודה הציוני של מדינת ישראל הוא להיות בית פתוח לכל יהודי החפץ בכך.
כל גלי העלייה שהגיעו ארצה תרמו לא רק להבטחת רוב יהודי יציב בישראל,
אלא גם לפיתוח הכלכלי של המדינה.
עלייתם של כמיליון עולים מבריה"מ-לשעבר במהלך שנות ה-90 גרמה לתמורות כלכליות, תרבויות וחברתיות מרחיקות לכת והעניקה תנופה חדשה להתפתחותה של ישראל.
המשך העלייה הוא אחד המפתחות החשובים ביותר להמשך הצמיחה הכלכלית.
מרצ רואה בשילובם המלא - החברתי, הכלכלי והתרבותי - של העולים משימה לאומית וחובה אנושית.
אולם כל עוד נמשכים ההידרדרות המדינית-ביטחונית והמשבר הכלכלי שאפיינו את כהונתה של ממשלת שרון,
ישראל לא תוכל להוות מקום אטרקטיבי עבור יהודי העולם.
שלום עם שכנינו,
שיגביר את הביטחון
ויביא לשיפור של ממש במצב הכלכלי,
יוכל לגרום לכך שיהודים ממדינות העוברות משברים (ארגנטינה, דרום-אפריקה) יעדיפו את ישראל על פני מדינות אחרות באירופה או באמריקה,
ובעקבותיהן ניתן יהיה להציע גם ליהודי ארצות הרווחה חיים יהודיים מאתגרים במדינה החיה בשלום והמעניקה ביטחון לתושביה.
מי שמוותר על השלום מוותר על העלייה.
מאז כהונתה של ממשלת שרון אנו עדים להצטמצמות העלייה ולהתגברות הירידה (כך, למשל, כ-50% מהעולים מאוקראינה בשנה האחרונה עזבו את ישראל, וכך גם רבים מהעולים בגל העלייה מצרפת).
תעסוקה
אחת הבעיות הקשות ביותר בקליטתם של העולים היא בעיית האבטלה.
התעסוקה מהווה מפתח חשוב להשתלבות בחברה וללימוד השפה, ובכוחה לחזק את הדימוי העצמי והמוטיבציה של העולים ומשפחותיהם להשתלב בישראל.
מרצ תפעל לקידום התעסוקה בקרב העולים על-ידי מאמץ משולש
- במדיניות הכוללת לצמיחת המשק,
במאמץ מלווה להכשרתם ולהתאמתם המקצועית של העולים לצורכי המשק,
ובמאמץ משלים לטיפול באוכלוסיות ייחודיות בקרב העולים.
דגש מיוחד יינתן לתעסוקת אקדמאים ולמימוש הפוטנציאל האקדמי הגדול בקרב העולים.
במסגרת זאת יש להמשיך ולטפח את המסלולים לקליטת מדענים עולים בתעשייה, במוסדות המחקר ובאוניברסיטאות, וכן להפעיל את התוכנית המיוחדת לקידום תעסוקת מהנדסים באמצעות מלגות תעסוקה (תוכנית ועדת אקשטיין).
דיור
מרצ תיאבק לפתרון מצוקת הדיור במיוחד בקרב העולים,
להבטחת בנייה ציבורית של דיור ציבורי,
כולל דיור לבודדים,
ולנקיטת מדיניות אפקטיבית שתוזיל את מחירי הדיור ותשפר את המשכנתאות והסיוע בשכר הדירה.
נוער בסיכון
המשבר של מעבר לארץ זרה ולשפה חדשה, בשילוב עם תנאי מצוקה ואבטלת ההורים, הביאו לתופעה קשה של בני נוער עולים הנמצאים בסיכון.
מרצ תדגיש קידום תוכניות לטיפול בנוער עולה בסיכון.
חיילים עולים
מחקרים הראו כי בקרב חיילים עולים קיימת מוטיבציה גבוהה לשירות ולהתנדבות ליחידות קרביות יותר מאשר בקרב חיילים ילידי הארץ.
רבים מהחיילים העולים (כ-7,000) הם חיילים בודדים.
מרצ רואה חשיבות רבה בהשתלבות טובה של העולים בצבא,
והיא תפעל לקידום הטיפול בצורכיהם המיוחדים (סיוע בדיור, משפחות מאמצות וכו').
מרצ יזמה והעבירה בקריאה ראשונה חוק המעניק אזרחות אוטומטית לבני משפחה מדרגה ראשונה של חיילים המשרתים בצה"ל,
וכן חוק האוסר על שר הפנים להפלות לרעה תיירים מחבר העמים בשל סיבות לא ענייניות.
מרצ תפעל להשלמת שני החוקים האלה בכנסת הבאה.
קליטה חברתית ותרבותית
מרצ דוגלת בגישה פלורליסטית של קליטה חברתית-תרבותית.
יש לעודד השתלבותם של העולים בחברה תוך כיבוד רצונם לשמר את שפתם ותרבותם.
מרצ תתמיד במאבקה נגד כל פגיעה בכבודם של העולים או ניסיונות להטיל בהם סטיגמות, תיאבק בתופעות של גזענות כלפיהם,
ותפעל להעצמת השלטון המקומי בקליטה התרבותית של העולים.
עולים שאינם יהודים על-פי ההלכה
גיור
כ-300,000 איש ואשה מבין העולים החדשים אינם נחשבים יהודים על-פי ההלכה.
רבים מהם רואים עצמם כיהודים ורוצים להיות מוכרים ככאלה,
אך מכיוון שאינם דתיים אין הם רוצים לעשות שקר בנפשם ולעבור גיור דתי.
מרצ רואה בכל מי שעלה על-פי חוק השבות, ורואה עצמו כיהודי ואינו בן דת אחרת, יהודי לכל דבר, והיא תיאבק לקבלתו כחלק בלתי נפרד מהעם היהודי.
במקביל מרצ תמשיך לפעול למען הכרה, ברוח פסיקת בג"ץ, בכל הזרמים ביהדות,
על-מנת לאפשר לעולים המעוניינים בכך לעבור גיור שאינו אורתודוקסי.
נישואים וגירושים
בהעדר נישואים אזרחיים במדינת ישראל, נשללת מהעולים שאינם יהודים על-פי ההלכה הזכות הבסיסית להקמת משפחה.
מרצ תפעל להסדיר בחקיקה נישואים וגירושים אזרחיים לכל המעוניין, בצד אלה הדתיים.
עד לסיום הליך החקיקה, תפעל מרצ למימוש הצעת החוק שהוגשה בכנסת היוצאת על-ידי נציגיה, המסדירה את השתתפות המדינה במימון ההוצאות הכרוכות בנישואים אזרחיים הנערכים מחוץ לגבולות ישראל.
כל עוד לא ניתן יהיה להעביר בחוק את הנישואים האזרחיים, מרצ תתמוך בהצעת חוק הזוגיות, שתאפשר לאשה ואיש החפצים בכך להירשם אצל רשם הזוגות כבני-זוג לכל דבר ועניין.
קבורה אזרחית
בעקבות פתיחתו של בית-הקברות החילוני הראשון ביישוב עירוני במדינת ישראל, על-פי חוק הקבורה האזרחית שיזמו נציגי מרצ בכנסת, תפעל מרצ למימוש החוק ולהרחבת שירות זה לכלל אוכלוסיית המדינה, ובכללם העולים החדשים שאינם יכולים לזכות לקבורה ראויה.
קליטת עולי אתיופיה
קהילת עולי אתיופיה נתונה ברובה בקשיים כלכליים עצומים ובמשבר חברתי חמור, המתבטא, בין השאר, בשיעורי אבטלה ובממדי עוני גבוהים במיוחד.
התעלמות ממשבר זה ומהמסקנות הנגזרות ממנו תביא קהילה מיוחדת ורגישה זאת אל סף תהום ותטיל על החברה הישראלית כתם של חרפה שקשה יהיה להסירו.
מרצ תיאבק להפעלת האמצעים הבאים כדי לסייע לעולי אתיופיה ולחברה הישראלית להתגבר על המשבר:
זירוז הפעלתו של "הפרויקט הלאומי לקליטת עולי אתיופיה" (המשותף למדינה ולסוכנות) והבטחת השימוש בכספיו לפעולות שאינן כלולות כיום בתקציב הממשלתי,
תוך שימת דגש על תחום החינוך.
מיצוי הפוטנציאל של ילדי העולים על-ידי שילובם בבתי-ספר טובים והבטחת ניידותם לצורך זה.
המשך המדיניות של העדפה מתקנת בתחום הדיור (המשכנתאות המועדפות), שהנהיגה ממשלת רבין, ביוזמת מרצ, והחלתה גם על משפחות עולי "מבצע משה" שנקלעו לצפיפות דיור קשה.
המשך המדיניות של העדפה מתקנת בתחום הלימודים במוסדות להשכלה גבוהה, שהנהיגה ממשלת רבין, ביוזמת מרצ, תוך הגדלת הסיוע לאלה העוברים ללימודי תואר שני ושלישי.
נקיטת מדיניות נמרצת בקידום תעסוקת העולים בכלל והעולות במיוחד ובהכשרתם למקצועות מגוונים ומרובי-שכר.
עידוד מסיבי של פעילויות להשתלבות חברתית בחברה הישראלית,
תוך כדי מאבק נמרץ נגד כל גילוי של גזענות או אפליה,
ותוך מתן כבוד למורשתה המיוחדת של הקהילה.
מאבק נמרץ נגד גישתה של הרבנות הראשית, המטילה ספק ביהדותם של בני ביתא-ישראל וגורמת להם קשיים בלתי-נסבלים בבואם להתחתן ולבנות את ביתם בישראל.
פרק ו' - ישראל הדמוקרטית
ההכרה כי כל בני-האדם נולדו בני-חורין, והם שווים בערכם ובזכויותיהם, היא יסוד החופש, הצדק והשלום בחברה.
הדמוקרטיה הישראלית בסכנה ומרצ מגינה עליה.
ההכרעה ב-28 בינואר 2003 היא בשאלה הגורלית - איזו דמות תהיה למדינת ישראל: האם תהיה כאן חברה חופשית, מתקדמת, פלורליסטית, הומניסטית, סובלנית, סולידרית, ערכית, יוצרת ויצירתית,
או שתהיה כאן חברה נחשלת, חשוכה, שסועה, מסוגרת ומתנוונת הצועדת אחורה;
האם ישראל תהיה מדינה דמוקרטית
או מדינת הלכה, כמו-איראן.
סכנה נשקפת לדמוקרטיה מצידן של קבוצות לאומניות וגזעניות קיצוניות, הכופרות בשיטה הדמוקרטית ומוכנות לכל מעשה לקידום השקפותיהן.
על מערכות החוק לפעול בתקיפות כלפי קבוצות אנטי-דמוקרטיות אלה.
נוכח ריבוים של גילויי גזענות, חייבת המדינה לאכוף ביתר תוקף את החוק נגד הסתה גזענית ולסכל כל פעילות של ארגונים גזעניים,
לרבות הימנעות מהעברת כספים והקצבות לגופים המסיתים או מחנכים לעקיפת שלטון החוק ולפגיעה בדמוקרטיה.
מערכת החינוך, על כל שלוחותיה, חייבת לטפח בהתמדה ובעקשנות את ערכי הסובלנות, הדמוקרטיה, ההומניזם והדו-קיום בין כל קבוצות האוכלוסייה במדינה.
המשטר הדמוקרטי הוא שיטת משטר שבמרכזה אדם אוטונומי, שהוא ריבוני לעצב ולפתח את אישיותו כיחיד בתוך חברה.
תכליתה - הגנה על זכויות הפרט תוך שמירה על זכויות של קבוצות שונות בחברה.
המחויבות לזכויות האדם כתשתית המשטר הדמוקרטי חיונית על-מנת לשים סייג לכוחו של רוב לפגוע בזכויות מיעוט,
ויש בה כדי להפחית מחששותיהם של מיעוטים בישראל מפני פגיעה בזכויותיהם
וכדי לשמש מכנה משותף לכלל האזרחים.
יש לחזק ולהעמיק את ההכרה בזכויות האדם והאזרח,
ובמקביל לטפח את תחושת היחיד כחלק מחברה, שיש לו זיקה, מחויבות ואחריות כלפיה.
ראוי לטפח הכרה ברבגוניות ובפלורליזם של החברה,
בלגיטימיות של המחלוקת, בחיוב שבה ובדרכים ליישבה בדרכי שלום דמוקרטיות.
זכויות האדם והאזרח
מרצ תשאף לכונן חוקה לישראל בכנסת הבאה -
חוקה שתהיה מושתתת על העקרונות המוכרים של דמוקרטיה פרלמנטרית נאורה, לרבות חופש הדת והחופש מדת.
ביוזמת מרצ נחקקו כבר "חוק יסוד: כבוד האדם וחירותו" ו"חוק יסוד: חופש העיסוק", המהווים, כדברי נשיא בית-המשפט העליון, מהפכה חוקתית ומבטיחים את זכויות היסוד של האדם בישראל, ובראשן את זכותו לחיים, לחירות ולכבוד.
כוחו של בית-המשפט העליון לאכוף את מימושן של זכויות האדם חוזק באופן ניכר מעת שנקבע בשני חוקי היסוד, על-פי יוזמת מרצ בכנסות הקודמות, כי זכויות אלו יכובדו ברוח העקרונות שבמגילת העצמאות.
חוקי היסוד מבטיחים, בין השאר:
את השמירה על חייו, גופו וכבודו של כל אדם, בלא אפליה מטעמי גזע, מין, לאום, עדה, דת, זרם חברתי, השקפה, מעמד אישי וחברתי, או מכל טעם אחר.
את זכותו של כל אדם להגנה על שלמות נפשו וגופו, כי לא יושפל, לא יבוזה ולא יעונה.
את זכויותיו של כל אדם לחירות אישית ולחופש התנועה במדינה ומחוץ לה.
את צנעת חייו של האדם ואת זכותו לפרטיות.
את חופש העיסוק, העבודה והיצירה.
העקרונות הכלליים המופיעים בחוקי היסוד שכבר נחקקו מגינים על ערכים דמוקרטיים בסיסיים, לרבות השוויון בין כל בני-האדם וחופש הפרט,
ערכים שראוי לעגנם באופן מפורט יותר בחוקי יסוד נפרדים.
משום כך תפעל מרצ בכנסת הקרובה להשלמת חקיקת חוקי היסוד, המפרטים ומרחיבים את זכויות האדם והאזרח בתחומים שונים,
את השוויון בין כל בני-האדם,
את זכויותיו של כל אדם להגנה משפטית ולהליכי משפט מתוקנים,
את חירויות המצפון והביטוי ואת חופש ההתאגדות וההפגנה.
מרצ תפעל לשריונם של כל חוקי היסוד.
מרצ תיזום חקיקה שתקבע אמות-מידה לזכויות תושבים שאינם אזרחים ונהלים נאורים להתאזרחות של מי שחוק השבות אינו חל עליהם.
כמו כן תשלים מרצ את הצעת החוק המעניקה אזרחות ישראלית לבני-משפחתם מדרגה ראשונה של המשרתים בצה"ל.
מרצ תפעל למניעת הארכתן הגורפת של כל תקנות שעת-חירום ולביטולם גם של חוקי החירום המנדטוריים.
אין מקום במדינה דמוקרטית לקיומן של תקנות דרקוניות אלו.
תקנות ההגנה לשעת-חירום המנדטוריות יבוטלו ויוחלפו בחוק ישראלי, שישמור על האיזון הנאות בין זכויות האדם לבין צורכי הביטחון ויבטיח בקרה משפטית על כל שימוש בתקנות אלה.
כן יבוטלו או יתוקנו חוקים ישנים, בעיקר מתקופת המנדט, שאינם עולים בקנה אחד עם עקרונות הדמוקרטיה הישראלית.
דת ומדינה
מרצ תפעל לחקיקת חוק יסוד חופש הדת -
שהוכשל בעבר ואשר יועד להבטיח חופש דת וחופש מדת לאזרחי ישראל לרבות מתן מעמד חוקי, שווה ומלא לכל הזרמים ביהדות.
יעוגנו בחקיקה גם פסיקות בג"ץ לגבי שוויון הזרמים ביהדות ויוכר מעמדם של הקונסרבטיבים והרפורמים בתחומי הגיור, המועצות הדתיות ומתן תמיכות ממלכתיות.
מרצ רואה במורשת ישראל ובמשפט העברי מקור השראה ליצירה ולהווי חיינו,
אך לא מקור של סמכות או נורמה מחייבת במדינה דמוקרטית ובעולם הפתוח לקידמה, ליצירה ולמחקר.
מרצ תפעל לעודד יהדות חופשית, דמוקרטית, פלורליסטית והומניסטית.
זיקתה של ישראל למורשת ולהיסטוריה של העם היהודי באה לידי ביטוי בקשריה עם יהודי התפוצות, בחוק השבות ובמחויבותה לקליטת עלייה, בשפה העברית, בחגים ובימי המנוחה הרשמיים של המדינה, בסמליה, בהמנונה ובמערכות החינוך והתרבות,
ללא פגיעה בחירויות הפרט, בזכותו לחופש אישי ובשוויון הזכויות של כל תושבי המדינה.
מדינת ישראל תגשים את ערכי הציונות ההומניסטית ותפעל להידוק קשריה עם יהודי התפוצות על זרמיהם השונים.
לכל יהודי הזכות לעלות לישראל, לקבל את אזרחותה ולחיות בה, ואין להגביל זכות זאת בשום סייג דתי.
הכרה ביהדותו של אדם תיעשה על-פי אמות-מידה פלורליסטיות וליברליות.
אזרחות לפי חוק השבות תוענק לכל אדם המוכיח את זיקתו לעם היהודי ולישראל, וללא חיוב בביצוע של אקט פולחני דתי (גיור).
מניעת כניסתם לארץ של יחידים תיעשה משיקולים ענייניים - כגון עבריינים המסכנים את שלום הציבור - ולא משיקולים הלכתיים.
יובטח כי ההתייחסות ברישום האוכלוסין תהיה לאזרחות בלבד ולא ללאום,
בהתאם להמלצת כל שופטי בית-המשפט העליון.
מדינת ישראל היא מדינת חוק ולא מדינת הלכה.
חופש הדת והמצפון ושוויון הזכויות לכל אזרחי ישראל בלי הבדל דת, גזע ומין, שהובטחו במגילת העצמאות,
עולים בקנה אחד עם תפיסה נאורה של המורשת היהודית,
המבוססת על שוויון ערך האדם, חופש הבחירה וחירות המחשבה.
המדינה תכבד ותבטיח את זכותם של כל אזרחיה ותושביה - יהודים ושאינם יהודים, חילוניים ודתיים - לחיות את חייהם על-פי השקפתם ואמונתם, ברשות היחיד וברשות הרבים, במועד ובחול, בבניין המשפחה ובחינוך הילדים, בתרבות ובבידור,
ללא כל כפייה בענייני דת של צד אחד על משנהו.
מדינת ישראל תכבד את רצונו של כל אדם לקיים את מצוות דתו על-פי דרכו ותבטיח את שוויון מעמדם של כל הזרמים הדתיים בכל תחומי החיים.
יתאפשר לנשים להתפלל באתרים מקודשים על בסיס שוויוני לחלוטין.
עקרון חופש הדת, ובכלל זה החופש מדת, מחייבים הפרדה של הדת מהמדינה והפרדה של מוסדות הדת ממוסדות הפוליטיקה.
לכל עדה דתית ולכל זרם דתי הזכות לכונן בתי-דין משלהם, שידונו בענייני המעמד האישי של חבריהם המקבלים באופן וולונטרי את סמכותם השיפוטית.
גם מוסדות דתיים אחרים, כדוגמת הרבנות הראשית, רבנויות הערים והמועצות הדתיות, הם עניין להתארגנות וולונטרית של האזרחים המעוניינים בכך ולא לחקיקה ממלכתית.
התמיכה הציבורית בשירותי דת צריכה להינתן על בסיס ענייני ושוויוני, ואנשי דת המקבלים שכר ממקורות ציבוריים יהיו מנועים מפעילות פוליטית.
יונהגו נישואים וגירושים אזרחיים בצד אלה הדתיים, כדי שכל איש ואשה שהגיעו לפרקם יוכלו לממש את זכותם להקים משפחה ללא הגבלה מטעמי דת וייהנו מזכויות שוות במעשה הנישואים, בתקופת הנישואים ובזמן התרתם.
יובטח חופש בחירה לפי בחירתו של כל אזרח בין נישואים דתיים לגווניהם השונים לבין נישואים אזרחיים.
החוק יאפשר לאזרחים ישראלים לחיות בישראל עם בני-זוגם הלא-יהודים שהם אזרחים זרים.
בדיני משפחה - כגון בנושאי מזונות, חזקה בילדים וחלוקת רכוש - יוענקו סמכויות שיפוט מקבילות לבתי-הדין הדתיים והאזרחיים, תוך העדפת בתי-המשפט האזרחיים במקרה של חילוקי דעות בין הצדדים לגבי הערכאה הרצויה.
ייאכף החוק האוסר ריבוי נישואין (ביגמיה),
ויבוטל הסעיף בחוק המתיר לשאת אשה שנייה על-פי היתר דתי.
תימשך הקמת בתי-קברות אזרחיים בצד בתי-הקברות הקיימים,
כפי שהחליטה ועדת השרים לקבורה חילונית שהוקמה ביוזמת שרי מרצ וכפי שחוקקה הכנסת ביוזמת מרצ.
כל אדם, ללא הבדל מוצא או דת או השקפה, יוכל לזכות בקבורה מכובדת, שתיערך על-פי רצון הנפטר או בני משפחתו.
יבוטלו כל החוקים שנועדו להטיל בכפייה נורמות דתיות על אזרחי המדינה ולשלול את זכותם להכרעה בחייהם הפרטיים והציבוריים,
כמתחייב מעקרונות מגילת העצמאות ומחוקי היסוד;
בכלל זה: חוק המועצות הדתיות ו"חוק ההמרה" שיזמו הסיעות הדתיות בכנסת.
כל השירותים החיוניים יופעלו בשבתות ובחגים, בהיקף הנדרש,
לרבות תחבורה ציבורית ופעילות תרבותית, בידורית וספורטיבית,
תוך הימנעות מפגיעה ברגשותיהם של האזרחים הדתיים באזור מגוריהם ותוך מאמץ לשמר את ייחודם ואופיים של השבתות ושל מועדי ישראל.
יבוטלו מגבלות מטעמי דת, המקשות או המגבילות נתיחה שלאחר המוות והשתלות איברים להצלת חיי אדם גם כאשר הנפטר או בני משפחתו הקרובים הביעו את הסכמתם לתרומת האיברים.
תובטח זכותה של כל אשה להחליט, משיקוליה, על הפסקת הריון, שתבוצע בתנאים הולמים ובפיקוח רפואי מוסמך.
יבוטלו ההגבלות מטעמי דת על חופש המחקר בתחומי הארכיאולוגיה והאנתרופולוגיה.
מערכת החינוך הממלכתית תשקוד על הנחלת הערכים ההומניים של המורשת היהודית ושל התרבות האנושית הכללית,
תציג את העושר הרוחני של המורשת היהודית מתוך גישה פלורליסטית
ותימנע מכל הטפה דתית או כפייה של ביטויים פולחניים.
שרי החינוך של מרצ פעלו כמיטב יכולתם ליישומן של מסקנות ועדת שנהר וועדת קרמניצר, שעניינן חינוך הומניסטי יהודי
וחינוך לדמוקרטיה.
מרצ תפעל במלוא כוחה להמשך יישומן של מסקנות אלו גם בכנסת הבאה.
ייעשה מאמץ לאחד בתי-ספר ממלכתיים וממלכתיים-דתיים בכל מקום בו יש הסכמת ההורים, ובבית-ספר מאוחד מסוג זה יתאפשר לתלמידים הרוצים בכך לקבל שיעורים מיוחדים בנושאי דת, מסורת ושמירת מצוות.
בחינוך הממלכתי-דתי לא ייפסלו מורים מטעמי דת להוראת מקצועות שאינם מקצועות קודש,
והאוטונומיה החינוכית תחול רק על מקצועות הקודש.
ינותק כל קשר בין החינוך הממלכתי-דתי לבין המפלגות הדתיות.
מרצ התנגדה לחוק טל ומתמידה בהתנגדותה.
את חוק טל צריך להחליף חוק אחר, שיקבע מכסה מרבית וסבירה (כמה מאות בלבד),
שרק במסגרתה ישוחררו תלמידי ישיבה מחובת הגיוס לצה"ל.
השחרור המוגבל הזה לא יותנה בחיוב שלא לעבוד, כדי לפטור את בחורי הישיבות מעולם של ראשי הישיבות ולשחרר אותם מן התלות בממסד הרבני-חרדי.
מרצ תפעל לתיקון חוק קצבאות הילדים, כך שלא יופלה לרעה כל ילד, החל מהילד הראשון.
נקיון המידות בפוליטיקה
בישראל נחשפים יותר ויותר אפיונים מובהקים של מדינות עולם שלישי: העוני מעמיק,
בעלי הכנסות הביניים נחלשים ואף קורסים,
ועל כל אלה רובצת עננה כבדה ושחורה של שחיתות בצמרת.
נחשפים גם יותר ויותר גילויים של קרבה מסוכנת ומשחיתה בין הון לשלטון, כאשר בעלי הון מושכים בחוטים של מקבלי החלטות בעלי-חוב.
אם הגילויים האלה לא ייעקרו משורש,
כי אז אין לדמוקרטיה הישראלית סיכוי להחזיק מעמד,
ועד מהרה היא תהפוך למדינה שאזרחיה איבדו כליל את אמונם במוסדות השלטון, והיא בדרך לתוהו ובוהו, לנחשלות ולניוון.
מרצ רואה בחומרה רבה את תופעות השחיתות שהתגלו לאחרונה בבחירות המקדימות בכמה מפלגות, תופעות של "דילים", זיופים ואף חשדות בפלילים של שוחד וסחיטה.
קיים אף חשש, בעקבות הבחירות במרכז הליכוד, מפני מעורבות של העולם התחתון בפוליטיקה.
תופעות אלה מהוות איום של ממש על הדמוקרטיה בישראל,
ונדרש מאמץ משותף של פוליטיקאים אחראים כדי להילחם בהן.
על מנת למנוע תופעות כאלה מציעה מרצ כי הבחירות המקדימות בכל המפלגות יהיו בכפוף לחוק המדינה, יתקיימו באותו יום, וייערכו תחת פיקוח ממלכתי.
הגנת חופש העיתונות והיצירה
חופש העיתונות וזרימה חופשית של מידע חייבים להיות בלתי-מוגבלים,
למעט בנושאים ביטחוניים וצבאיים מובהקים.
הממשלה רשאית להפעיל את סמכויות הצנזורה שלה אך ורק כאשר נשקפת סכנה קרובה וודאית לביטחון המדינה ולשלום הציבור.
כאמור, תפעל מרצ לביטול חוקי החירום המנדטוריים, כולל פקודת העיתונות המנדטורית, המפקידה סמכויות שרירותיות בידי השלטון.
שמירה של אמון הציבור בעיתונות ובכלי-התקשורת האלקטרוניים מותנית בהקפדתם של אלו על אמינות ועל דיוק בדיווח.
על מועצת העיתונות לחזק את המנגנונים שיבטיחו כי לא יפורסמו פרסומים פוגעים שאינם מבוססים,
כדי שכתיבה בלתי-אחראית מצד מיעוט לא תפגע במעמדה של העיתונות כולה.
מרצ עומדת על הצורך להבטיח את הריחוק והבידול בין הון ופוליטיקה לבין תקשורת ותפעל להפרדתם וליצירת שקיפות שתאפשר הפרדה זו.
מרצ רואה כחובתם של כל אמצעי התקשורת - ובמיוחד של רשתות הטלוויזיה - להימנע משידורים שיש בהם אלימות או פורנוגרפיה בשעות בהן צופים ילדים ובני נוער.
לאחר שבוטלה הצנזורה על מחזות, תבוטל גם הצנזורה על סרטים, שהפכה זה כבר ללא-רלוונטית, וייקבע בחוק סיווגם של סרטים על-פי גיל.
חופש מידע, מחשבים ואינטרנט
בשנים האחרונות הפכה רשת האינטרנט מנחלתם של מעטים בעלי עניין לכלי חיוני להשתלבות בחברה ובכלכלה הישראלית והעולמית.
התפשטות האינטרנט והזמינות שלו טומנים בחובם הזדמנויות אינסופיות כמעט בתחומי השלטון, הדמוקרטיה, הכלכלה, החינוך, איכות החיים והתרבות.
לצד הסיכוי קיים הסיכון שקבוצות בחברה, שאין להן הנגישות למחשבים ואינן מחוברות לרשת, ייוותרו בשוליה, והפער הדיגיטלי ילך ויעמיק את הפערים בה.
בנושא זה חלה התקדמות משמעותית בשנים האחרונות, אך עם התגברות הצורך לשימוש בפס רחב כדי ליהנות מהיכרות עם חלקים משמעותיים של העולם הקיברנטי, שוב נותרים רבים מחוץ למעגל.
מרצ במשרד החינוך קידמה את חיבורם של כל בתי-הספר בישראל לרשת, והיא תמשיך לפעול להבטחת תשתית תעבורת נתונים במחירים סבירים לכל ילד ומבוגר בישראל, כפי שעשתה בכהונתה בוועדת המדע של הכנסת.
לצד ההבטחות הטמונות ברשת, אנו נתקלים בשנים האחרונות בניסיונות לניצולה לצורכי הסתה, הונאה ופדופיליה.
מרצ תתמוך במאמצים להגביר את יכולת האכיפה של המשטרה נגד עבריינות במרחב האינטרנט,
תוך הקפדה על שמירת פרטיותם של הגולשים,
על-ידי יצירת תקנים אזרחיים להצפנה והבטחת נגישות מרבית של אזרחים למאגרי מידע ממשלתיים הפתוחים לציבור על-פי חוק,
לצד אבטחתם של מאגרים חסויים.
מרצ תפעל להבטיח מעורבות ממשלתית בבניית כלים לפיתוח אתרים עבריים, ליצירת תקן בינלאומי אחיד לעברית ולפיתוח תוכנות בעברית וגיור תוכנות זרות.
מרצ תפעל להגביר את הנגישות של האזרח לממשל באמצעות האינטרנט.
לאחר התקדמות גדולה בתחום קבלת המידע באמצעות האינטרנט, יש עדיין מקום רב לשיפור בכל הקשור לביצוע פעולות וביצוע תהליכים בירוקרטיים ברשת,
הכול בכפוף להגנה על הפרטיות.
מרצ רואה חשיבות עליונה בכך שטכנולוגיות מחשב חדשניות ועדכניות יהיו זמינות לכל שכבות הציבור.
המצב הנוכחי, שבו בחלקים שלמים משוק התוכנה מתקיים מונופול, מזרים סכומי עתק לכיסיהם של בעלי החברות הגדולות ומטיל הוצאות גדולות על צרכנים פרטיים.
רבים מהאזרחים נותרים ללא יכולת לשמור על רמת עדכון גבוהה של תוכנות וללא סיכוי להיות בעליה החוקיים של תוכנה עדכנית.
מרצ תפעל להבטחת תקציבים ממשלתיים לגיורן לעברית של תוכנות קוד פתוח, להעדפתן במוסדות ממלכתיים ולהפצתן של תוכנות כאלה.
מערכת המשפט
מערכת המשפט, ובית-המשפט העליון כמייצגה החשוב ביותר, נתונים בשנים האחרונות תחת מתקפה של גורמים המבקשים לערער את מעמדם בציבור.
בכל חברה דמוקרטית יש מקום להשמעת ביקורת עניינית גם על מערכת המשפט, אך מטרת עיקרה של המתקפה הנוכחית הוא ליצור דה-לגיטימציה של מערכת המשפט בקרב חלקים באוכלוסייה ולאפשר התפשטותן של מגמות אנטי-דמוקרטיות.
מערכת משפט עצמאית, יציבה, חזקה וחופשייה מלחצים היא תנאי הכרחי לקיומה של דמוקרטיה.
מרצ תמשיך לעמוד גם בקדנציה הבאה כחומת מגן בפני כל ניסיון לפגוע באחת מאושיות הדמוקרטיה בישראל,
ותגונן עליה בפני התקפות בלתי ענייניות וניסיונות להחדיר לתוכה שיקולים זרים.
ליועץ המשפטי לממשלה תפקיד מכריע בהגנה על מערכת המשפט ובשמירה על ערכי הצדק והמוסר בחברה.
מרצ תפעל להבטיח כי היועץ המשפטי יפעל ללא משוא פנים וייאבק בנחישות יתרה מול גילויים של הסתה, אלימות פוליטית וגזענות.
מרצ תבטיח שמינויו של היועץ המשפטי לממשלה יהיה חופשי מלחצים פוליטיים, ויתבצע משיקולים מקצועיים גרידא.
מדינה מתוקנת מקיימת מערכת משפטית, המבטיחה שוויון בפני החוק ומונעת עינויי-דין.
מרצ תפעל לצמצום העיכובים המיותרים בהתדיינויות משפטיות,
הגורמים לא פעם לאי-צדק.
הגנה על זכויות נאשמים הכרחית כחלק מן השיטה המשפטית הנהוגה בישראל,
וגם כדי למנוע הרשעת חפים מפשע בעוד האשמים האמיתיים מתחמקים מעונש:
ישונה חוק העונשין, כדי למנוע הרשעה על סמך הודאה בלבד.
כמו כן טוענת מרצ כי יש לחזק את הפיקוח האזרחי על רשויות הצבא, בטחון הפנים והמשטרה.
על מנת למנוע תופעות של אלימות שוטרים, הגורמות לפגיעה בדימויה של המשטרה כולה על אף שמדובר במיעוט קטן, ייקבע כי שוטרים המואשמים בפגיעה ובהתעמרות באזרחים יישפטו בבתי-המשפט הכלליים ולא בפני בתי-דין משמעתיים של המשטרה, ומי שיורשע יורחק משירותו במשטרה.
עצמאות הכנסת
מרצ פעלה בהצלחה בכנסת היוצאת לביטול הבחירה הישירה.
הצלחה זו תחזיר לכנסת הבאה את כוחה כרשות מחוקקת ומפקחת ותתקן את העיוותים שיצרה שיטת הבחירה הישירה.
ייעול עבודת החקיקה והפיקוח הפרלמנטרי של הכנסת מחייב אי-תלות במידע ובצוותים של משרדי הממשלה ומותנה בהקמת מערכת מומחים וצוותי-מחקר, שיפעלו ליד ועדות הכנסת ויסייעו לחבריהן.
מרצ תמשיך במאבקיה להנחלת נורמות של יושר במערכת הפוליטית, ובראש ובראשונה למניעת כפל תפקידים, המביא לא פעם לניגוד אינטרסים פסול.
המינהל הציבורי
יש להרחיב את סמכויותיהם של משרדי הממשלה בקביעת החלוקה הפנימית של תקציביהם ובניהול כוח-האדם המועסק בהם,
הכול בכפוף לחוק ולפיקוח הכנסת.
רשויות המינהל הציבורי יחויבו לספק לאזרח ביוזמתן מידע מלא על זכויותיהן, על-פי חוק חופש המידע שהעבירה מרצ בכנסת הקודמת,
ותובטח הגנה על צנעת הפרט מפני העברת מידע על אדם ללא ידיעתו והסכמתו.
הביקורת על גופים ציבוריים תורחב ותיערך לעתים תכופות יותר.
ממצאי הביקורת יפורסמו ויהיו תחת מעקב יעיל ושוטף, שיבטיח את תיקון הליקויים תוך פרק זמן סביר.
מרצ תמשיך לפעול למען הגנה על חושפי שחיתות, ובמיוחד תדאג למנוע פיטורי עובדים המתריעים על מחדלים או חושפים מעשים בלתי חוקיים במקום עבודתם, ולמנוע התנכלויות להם.
השלטון המקומי
יש להגדיל את סמכויותיו של השלטון המקומי, להקטין את תלותו בשלטון המרכזי ולעדכן את מסגרות פעולתו על-ידי עדכון החוקים, הצווים, הדינים והתקנות בתחום זה.
יש לשחרר את השלטון המקומי ממיטת הסדום של רשימת הסמכויות הקבועות כיום בחוק,
כך שלרשות מקומית יהיה מותר לעשות כל פעולה הדרושה לרווחתם ולשלומם של תושביה, אשר לא נאסרה על-פי חוק ולא נמסרה על-פי חוק לגוף שלטוני אחר,
למעט חקיקה שנועדה להטיל נורמות דתיות על התושבים.
יש להגדיר בחוק את מהותם של השירותים השונים שהמדינה חייבת לספק לתושביה מתוך תקציב המדינה,
בין במישרין ובין באמצעות הרשויות המקומיות.
יש לפרט בחוק את השירותים המינימליים שכל רשות מקומית חייבת לספק לתושבים מתוך תקציבה,
והרשות תוכל להרחיב את מסגרת השירותים שהיא מספקת,
על אחריותה ובמסגרת המסים שתושבי המקום מוכנים לשאת בהם.
מרצ תיזום חקיקת חוק העיריות שיחליף את פקודת העיריות המיושנת, תבטיח את עצמאותו, תחזק את סמכויותיו ותקטין את תלותו של השלטון המקומי.
דמוקרטיזציה של החברה הישראלית
אופיה הדמוקרטי של המדינה נקבע לא רק על-פי המערכת החוקית השוררת בה, אלא גם ובעיקר על-פי מידת היישום של העקרונות הדמוקרטיים הקבועים בחוק ועל-פי מידת הדמוקרטיה הנוהגת בתחומים שבהם אין נורמה חוקית מחייבת.
בהקשר זה נודעת חשיבות מכרעת לפיתוחה של תודעה אזרחית ודמוקרטית בקרב כל תושבי המדינה,
כך שההכרה בזכויות היסוד השוות של כל אזרחי ישראל ובחשיבותם של המשטר הדמוקרטי ועקרונותיו תהיה נחלת הכלל ובסיס להתנהגותו היומיומית של כל פרט.
יש לפעול ולהיאבק להרחבת הדמוקרטיה הפוליטית ולהפיכתה לדמוקרטיה חברתית.
יש לחתור לדמוקרטיה השתתפותית, שבה לא יסתפקו האזרחים בהשתתפות בבחירות אחת לכמה שנים, אלא ישולבו בכל תחומי הדיון והעשייה במישור המקומי, האזורי והארצי: עובדים - במפעלים; הורים ותלמידים - בבתי-הספר; סטודנטים - במכללות ובאוניברסיטאות; דיירי שכונות - בוועדי רבעים ובמועצות עירוניות; המבוטחים - בקרנות ובקופות-החולים.
תובטח פעילות פוליטית חופשית בקמפוסים של האוניברסיטאות והמכללות, ויינתן לסטודנטים עידוד למעורבות חברתית בקהילה המקומית.
פרק ז' - שוויון זכויות לכל אדם
מרצ רואה, כעיקר אמונה והשקפה, את השוויון הבסיסי והמהותי של כל בני-האדם - שוויון הנובע מהעיקרון של אדם הנברא בצלם.
מרצ תקדם חקיקת חוק שיקים את הנציבות העליונה לזכויות אדם בישראל,
כמקובל במדינות מערביות רבות.
שר המשפטים בממשלת שרון הקפיא את היוזמה, שהיא חיונית לקידום זכויות האדם בישראל.
זכויות נשים ושוויון בין המינים
המאבק לשוויון זכויות האשה אינו מאבקן של הנשים לבדן,
אלא חלק עיקרי ובלתי-נפרד מהמאבק לשוויון זכויות לכלל תושבי ישראל.
מטרת המאבק לשוויון נשים היא הבטחת מעמדן השווה וזכויותיהן המלאות בכל מערכות החיים ובמוקדי הכוח וההכרעה.
האשה היא אישיות משפטית ריבונית בכל הנוגע לגופה, לרכושה, להכנסתה, למעשה ידיה ולאורחות חייה, והיא שותפה מלאה ושוות-זכויות לתכנון משפחתה, לגידול ילדיה ולחינוכם.
יובטח השוויון הגמור לאשה הישראלית בכל תחומי החיים והפעילות.
כל חוק או תקנה העומדים בסתירה לעיקרון זה - יבוטלו.
כל מעשה הפוגע בשוויון ומפלה לרעה אשה באשר היא אשה - יהיה בלתי-חוקי ובר-עונשין.
בכנסת היוצאת, כמו בכנסות שקדמו לה, היו חברי וחברות הכנסת מטעם מרצ המובילים בחקיקה לקידום השוויון בין המינים.
בזכות פעילותם הובטחו זכויותיהן של נשים עובדות
ושל משפחות חד-הוריות,
הוגברה הענישה על אלימות במשפחה והוגבר הפיקוח על האכיפה.
נחקקו חוקים שמטרתם להגן על נשים המאוימות על-ידי בני-זוגן,
וזכויותיהן של נשים מוכות זכו לעיגון בחוק.
הוחל בטיפול מקיף בתופעת הסחר בנשים.
חוללה מהפכה תחיקתית בנושא מעמד האשה בצה"ל.
קודמו חוקי העדפה מתקנת לנשים, שיבטיחו ייצוגן במגזר הציבורי והעסקי.
נבחרי מרצ הובילו את חקיקת חוק שיווי זכויות האשה,
הקובע עקרונות להבטחת שוויון מלא בין המינים ולהגנה על זכויות נשים.
מרצ תמשיך במסע חקיקתי זה ביתר שאת גם בכנסת הבאה.
יאומצו במשפט המדינה עקרונות אמנת האו"ם לביעור האפליה נגד נשים, שאושררה על-ידי ישראל אך לא קיבלה מעמד בחוק המקומי.
ייבדקו ביסודיות המלצות ועדת האו"ם ומעמד האשה משנת 1995 כדי לבדוק את מידת התאמתן למציאות הישראלית ולתקן את הדרוש תיקון על-פי המלצות אלה.
הרשות הממלכתית לשוויון בין המינים, שהוקמה ביוזמת מרצ, תתוקצב באופן הולם, כך שתוכל למלא את תפקידה במעקב אחר ביצוע מדיניות השוויון בין המינים על-ידי משרדי הממשלה.
דין אחד יהיה לגבר ולאשה בכל הערכאות השיפוטיות ולכל זכות ועניין.
יובטח השוויון בין המינים במעשה הנישואים, בתקופת הנישואים ובהתרתם.
יימנעו נישואי קטינות.
תובטח זכותן של נשים לבחור ולהיבחר לכל הארגונים והמוסדות הממלכתיים-ציבוריים,
גם לאלה המטפלים בענייני דת,
ותינתן להן הזדמנות שווה לממש זכות זו.
יובטח ייצוג שווה לנשים בכל המגזר הציבורי, ותקוים מדיניות של מינוי נשים לתפקידים בכירים בשירות המדינה, בחברות ובתאגידים הממשלתיים, בפורומים של מומחים ובגופים המחליטים על הענקת פרסים ואותות הוקרה למיניהם.
תנועות הנשים יקבלו סיוע לתוכניות להכשרת נשים וקידומן בתחומים בהן ייצוגן הינו נמוך באופן בלתי-סביר.
מרצ תיאבק ליישום ואכיפת החוקים, שהיא יזמה והעבירה, לייצוג הולם לשני המינים בשירות הציבורי ובדירקטוריונים של חברות ממשלתיות וציבוריות.
יישמר באורח קפדני דימוין של נשים בספרי לימוד ובחומר הדרכה ולמידה של מערכת החינוך,
ותימשך הפעולה - שננקטה על-ידי מרצ בעת כהונתה במשרד החינוך - להנחלת ערכי השוויון בתוכניות הלימודים, החל מהגיל הרך וכלה בשכבות הבוגרות.
מרצ תבטיח המשך תהליכי השוואת זכויות הנשים בצה"ל, פתיחת כל תחומי השירות בפניהן, שילובן בכל רמות הפיקוד והגנה על מעמדן וזכויותיהן - תהליכים שהחלו בזכות פעילות החקיקה של חברות וחברי הכנסת של הסיעה.
נשים ערביות סובלות בישראל מאפליה כפולה - כנשים וכערביות.
יש לגייס את כל האמצעים והמשאבים למאמץ ממוקד להגנה על נשים ערביות,
קידומן והשוואת מעמדן.
יורחב שיתופן של הנשים הערביות במעגל ההשכלה, לרבות השכלה גבוהה, ובפעילות ציבורית ופוליטית.
יחוזק מעמדן העצמאי במשפחה - ברכוש, בהחזקת הילדים ובאפוטרופסות -
וייאכף החוק נגד ריבוי נשים.
יתנהל מאבק ציבורי בלתי-מתפשר כנגד רצח נשים על רקע "כבוד המשפחה" וכנגד כל תמיכה ברצח כזה או הצדקתו.
מרצ תפעל להגביר את ההישגים שכבר השיגה במימון הקמת מעונות לנשים מוכות ביישובים ערביים
ובתגבור שירותי המשטרה המופקדים על טיפול בגילויי אלימות במשפחה ביישובים אלה.
השוואת מעמדן הכלכלי של נשים היא משימה חשובה בפני עצמה ומנוף הכרחי להשוואת מעמדן של נשים גם בתחומים אחרים בחיים.
מרצ תפעל בנחישות לאכיפת החוק המבטיח שכר שווה לנשים ולגברים עבור עבודה שוות-ערך, ומניעת אפליה לרעה בקבלה לעבודה, בקידום, בתנאי ההעסקה ובפרישה.
יובטחו מקומות במעונות-יום, יחוקקו חוק חינוך חינם מגיל שנתיים וחוק יום-לימודים ארוך, כך שיתאפשר לשני בני-הזוג לצאת לעבודה במשרה מלאה,
אך עבודה במשק-הבית תוכר לצורך זכויות סוציאליות וזכויות פנסיה.
הוצאות טיפול בילדים בגיל הרך יהיו מוכרות לצורכי מס, כדי לעודד יציאת הורים לעבודה.
יש לעודד נשים לבחור במקצועות טכנולוגיים ועתירי-ידע, שהם מקצועות המחר.
מערכת החינוך הממלכתית תחנך להרחבת תחומי העניין, והאוניברסיטאות יעודדו בחירת מקצועות אלו.
תוגבר ההכשרה המקצועית לנשים במהלך התפתחותן המקצועית.
משפחה חד-הורית, שאב או אם עומדים בראשה, תקבל את הזכויות וההטבות המתחייבות ממצבה, לרבות קצבאות ילדים גדולות יותר ולמשך שנים ארוכות יותר.
מעמדן וזכויותיהן של עגונות, מסורבות גט ומעוכבות גט יושוו לאלו של משפחות חד-הוריות.
פרסומות הפוגעות בנשים וממסחרות את גוף האשה גורמות נזק לדימויה העצמי והחברתי ומגבירות אלימות כנגד נשים והטרדה מינית.
יש להיאבק באמצעים חינוכיים ומשפטיים נגד פרסום פוגע.
במסגרת מאבקה באלימות בכלל, ובאלימות נגד נשים בפרט, תפעל מרצ לכינונה של רשות ציבורית להתמודדות עם אלימות.
פעילות הרשות תתמקד בחמישה תחומים:
הכנת תוכניות מקצועיות להתמודדות עם אתגר החינוך לאי-אלימות במערכות החברתיות השונות,
תוך שימת דגש על תוכניות דיפרנציאליות לבנים ולבנות בהתאם לצורכיהם הייחודיים.
עידוד וגיוס תקציבי מחקר בתחום הפסיכו-סוציולוגיה של גברים במטרה ליצור ידע באמצעותו ניתן יהיה להתמודד טוב יותר עם אתגר צמצום האלימות הגברית.
ריכוז משאבים לביצוע תוכניות למניעת אלימות בזירות השונות.
תיאום פעילות משרדי הממשלה השונים, העמותות והרשויות השונות העוסקות במניעת אלימות בזירות השונות: אלימות במשפחה, בגנים ובמעונות, בבתי-הספר ובפנימיות, בכבישים, בספורט, בפוליטיקה, בצבא, במשטרה, במגרשי הספורט, בתוכניות "הטוק-שאו", בסרטים המוקרנים בטלוויזיה, באינטרנט ועוד.
הובלת מסע ציבורי המציב את ההתמודדות עם האלימות
ואי-השוויון בחברה בסדר עדיפויות מרכזי.
הנהלת הרשות תורכב מאנשי מקצוע בתחום מדעי ההתנהגות, אנשי רוח, משפטנים - נשים וגברים במספר שווה.
מרצ תפעל להקמתם, במימון ציבורי מלא, של מקלטים נוספים לנשים מוכות וילדיהן, בכל מגזרי האוכלוסייה.
בנוסף תפעל מרצ למתן תמיכה למרכזי הסיוע לנפגעות אונס.
מרצ תפעל להחמרת הענישה על עבירות אלימות ומין בתוך המשפחה.
מרצ פעלה להקמתם של מרכזים בבתי-חולים לטיפול מיידי בנפגעות תקיפה מינית.
יש לפתוח מרכזים כאלה בכל בתי-החולים בארץ.
מרצ הוכיחה בפעולתה - בכנסת, בממשלה ובביתה היא - כי היא המפלגה היחידה הלוקחת ברצינות את נושא שוויון האשה וייצוגה הנאות במערכת הפוליטית.
מרצ הינה המפלגה היחידה בישראל שארבע נשים נבחרו בתריסר המקומות הראשונים של מועמדיה לכנסת.
מעמדם וזכויותיהם של הערבים והדרוזים
מדינת ישראל היא מדינתם של כל אזרחיה ועליה להבטיח לכולם שוויון זכויות גמור ושוויון הזדמנויות מלא בכל תחומי החיים,
ובכלל זה נציגות מלאה ומתאימה בכל מוסדותיה של המדינה,
כאמור במגילת העצמאות.
במשך עשרות שנים סבלו אזרחי המדינה הערבים והדרוזים מאפליה בהקצאת משאבים לפיתוח כלכלי ולשירותים חברתיים.
גם ממשלת ברק לא הצטיינה, בלשון המעטה, במלאכת צמצום הפערים,
אבל שרי מרצ הנהיגו מדיניות ברורה של העדפה מתקנת למגזר הערבי.
משרד החינוך בראשות מרצ היה, לכל הדעות, הראשון לתקן מעוות, ופעילותו הייחודית למען שוויון הזדמנויות וזכויות לכל הילדות והילדים זכתה להערכה רחבה, לרבות בקרב כל חברי הכנסת הערבים וראשי הרשויות המקומיות במגזר.
האירועים המרים והקטלניים של אוקטובר 2000 סימנו את הסכנות הצפויות לישראל אם אזרחי המדינה יבודלו לסוגים שונים של אזרחים על-פי חתך לאומי.
מרצ הועידה לעצמה מאז ומתמיד תפקיד של גשר בין אזרחים יהודים לערבים,
שחשיבותו עכשיו רבה מתמיד, לאחר שיותר מדי גשרים נשרפו בשנתיים האחרונות.
מרצ מאמינה, כי אזרחים ערבים רבים בארץ, כמו גם אזרחים יהודים, מודאגים עד מאוד מתהליכי ההקצנה וההתבדלות שחוגים קיצוניים ואינטרסנטיים מכאן ומכאן מעודדים לצרכים פוליטיים ומפלגתיים - ולאו דווקא מתוך דאגה לגורל החיים המשותפים כאן.
מרצ מציעה היום את המסגרת המשותפת היחידה, יהודית-ערבית, לכל מי שמבין שבלי שיתוף פעולה כזה רק יחריף הנתק, ואיתו גם הסבל לכול.
הרג האזרחים הערבים באירועי אוקטובר היה בלתי-נסבל וראוי לכל גינוי.
מרצ קוראת לכלל הציבור בישראל להבחין בתמרורי האזהרה ולהתייחס לנוריות האדומות שנדלקו וזועקות כי אסון מתקרב.
מרצ פונה אל כל אזרחי ישראל להצטרף לדרך שבה צועדים יהודים וערבים יחדיו לעבר מטרות משותפות של דו-קיום וכנגד המגמה של התרחקות, ניכור, התלהמות והשתלחות הדדית.
מרצ קוראת לכל אזרח אחראי במדינה לחזק את הגשר של מרצ: גשר שהוא אולי הגשר הפוליטי האחרון בין ערבים ליהודים - גשר שבלעדיו נתרסק אל התהום הנפערת תחתינו.
אזרחי ישראל הערבים הם חלק מן העם הערבי-הפלסטיני בשפתם, בתרבותם ובמורשתם, וזכותם להביא זיקה זו לידי ביטוי אינה סותרת את אזרחותם הישראלית.
יש להבטיח הלכה למעשה את מעמדה של השפה הערבית כשפה רשמית שנייה במדינה, כולל שימוש קבוע בערבית בשילוט במוסדות ובדרכים.
יש ליישם את ההחלטה שנתקבלה במשרד החינוך בתקופת מרצ על הנהגת לימוד חובה של ערבית בבתי-הספר העבריים.
יש לטפח חיים משותפים של כל תושבי המדינה על בסיס של כבוד הדדי,
צדק חברתי
ושוויון אזרחי.
יש לעודד את החינוך לדו-קיום יהודי-ערבי ואת הארגונים העוסקים בקידום דפוסים של דו-קיום.
השסע ההולך ומעמיק בין יהודים לערבים בישראל הוליד בשנים האחרונות גילויים חמורים של גזענות בחברה ואף במסדרונות השלטון.
מרצ עמדה כמעט לבדה במאבק לשמירת דמותה הדמוקרטית של ישראל מול ניסיונות חוזרים ונשנים לקדם בכנסת חוקים ומהלכים פרלמנטריים גזעניים.
מרצ תמשיך להוביל את המאבק נגד נגע הגזענות בשני ראשים - האחד: פעילות ציבורית בלתי-נלאית נגד ניסיונות להדיר את הציבור הערבי מהחברה הישראלית ולפגוע באזרחים ישראלים על בסיס השתייכותם הלאומית,
והשני: פעילות חינוכית בכל שכבות הציבור ובמיוחד בקרב בני הנוער לפריצת מחסומים של עוינות ודעות קדומות, על-ידי יצירת ערוצי היכרות והידברות בין שתי האוכלוסיות.
מרצ תפעל לשילובם של אזרחים ערבים ודרוזים בכל מוסדות המדינה, כולל מערכת בתי-המשפט וממשלת ישראל.
יוגבר שילובם של אקדמאים ערבים ודרוזים במוסדות הציבוריים והממשלתיים, גם בדרגים הבכירים.
יורחב שיתופם של נציגים ערבים ודרוזים במועצות המנהלים של תאגידים ממלכתיים ושל חברות ממשלתיות וציבוריות,
כפי שעשו שרי מרצ במשרדים עליהם היו ממונים.
מרצ תפעל לעקירת כל גילוי של אפליה כלפי האוכלוסייה הערבית במדינת ישראל.
כפי שבוטל בעבר ביוזמת מרצ הקיפוח הגדול בתחומי החינוך, הביטוח הלאומי וקצבאות הילדים
- יש להבטיח את ביטול הקיפוח גם בתיעוש ובפיתוח הכלכלי על-ידי המשך יישום התוכניות שיזמה מרצ, בשבתה בממשלת ברק, להקמת אזורי תעשייה משותפים ליישובים יהודיים וערביים ולקידום יוזמות עסקיות במגזר הערבי.
יש לחדש את מדיניות ההעדפה המתקנת לתיקון עיוותי העבר בהקצאת משאבים ובמתן שירותים ציבוריים, לרבות תקציבי סיוע ופיתוח, עד להשגת שוויון, בדגש מיוחד על משרדי המסחר והתעשייה, החקלאות והדתות, כפי שנעשה בזמן כהונת נבחרי מרצ במשרדים אלה.
בשלב ראשון יובטח יישומה המלא של תוכנית ה-4 מיליארד, כפי שנתקבלה בשלהי ממשלת ברק.
במקביל תגובש תוכנית כוללת לפיתוח תשתיות ושיקום יישובים ערביים,
שתהיה מבוססת על הצרכים האמיתיים שלהם.
יוקם גוף שמטרתו האצת קצב הפיתוח ביישובים הערביים, תוך שילוב בין הסיוע הממשלתי והמוניציפלי לבין יוזמות כלכליות פרטיות.
מרצ תמשיך לפעול לקידום האשה הערבייה בכל תחומי חייה, לעידוד עבודת נשים ולהבטחת זכויותיהן וקיומו של שכר הוגן תמורת עבודתן.
תינתן קדימות לסגירת הפערים בתחום החינוך בגיל הרך, המהווה בסיס להתקדמות בשנים הבאות,
ובו קיימים עדיין פערים ניכרים בשיעורי ההקצבות בין יישובים יהודיים ליישובים ערביים.
קרקעות לא יופקעו אלא רק באותם מקרים מיוחדים המיועדים לצורכי ציבור בפועל, לרווחתם של התושבים היהודים והערבים גם יחד.
במקרי הפקעה תינתן קרקע חלופית, ורק בלית ברירה יינתן פיצוי כספי ריאלי.
קרקעות שהופקעו או נתפסו בעבר, ולא נוצלו למטרה שלמענה הופקעו או נתפסו , יוחזרו לבעליהן.
חוקי ההפקעות יתוקנו כדי למנוע אפליה ושרירות.
מרצ תפעל להחזרת עקורי איקרית ובירעם לכפריהם ברוח הצעות ועדות השרים מימי ממשלות עבודה-מרצ שנגנזו.
כדי לענות על מצוקה שנוצרה בעקבות קיפוח רב-שנים, יש להרחיב על-פי הצורך ובמידת האפשר את תחומי השיפוט של רשויות מקומיות על חשבון אדמות המדינה ולהקצות אדמות מדינה לצורך הקמת יישובים ערביים חדשים ולצורכי ציבור ביישובים הקיימים, הכול על בסיס שוויוני עם האוכלוסייה היהודית.
תוקם עיר ערבית שתשמש את האוכלוסייה הערבית המעוניינת בקידום תהליכי אורבניזציה,
תוך שמירה על ייחודה התרבותי ועל עצמאותה הכלכלית של אוכלוסייה זו.
יש להביא להכרה ביישובים הערביים הלא-מוכרים - כפי שנעשה כבר ביוזמת מרצ לגבי מספר כפרים
- ולזרז אישור תוכניות מתאר להרחבת היישובים הערביים והדרוזיים הקיימים ולפתרון בעיות הדיור.
בתים שנבנו ללא היתר, בשל העדר תוכניות מתאר או בהעדר קרקע לבנייה - להבדיל מבנייה לא חוקית על קרקע ציבורית - לא ייהרסו עד שיאושרו תוכניות אלו ובקשות הרישוי ייבחנו מחדש.
הרשויות המקומיות הערביות והדרוזיות ייוצגו בוועדות לבניין ערים ובמועצות התכנון האזוריות והארציות.
יש לפעול למציאת הסדר מיידי והוגן לבעיית הבדווים בנגב, כתנאי ראשון לכל תוכנית פיתוח אזורית.
ההסדר יתבסס על פתרון משולב של בעיית הקרקעות הנתבעות על-ידי הבדווים ושל בעיית יישובם, בדרך של חילופי קרקע, פיצוי הוגן והקצאת מגרשים לבנייה ביישובי קבע נוספים עירוניים וכפריים.
כל פתרון יכבד את אורח חייהם המסורתי של הבדווים ואת העדפותיהם, כגון הקמת יישובים חקלאיים ושילוב חקלאות ביישובים הקיימים וביישובי מרעה.
עד למציאת פתרון מוסכם, יוקפאו צווי ההריסה של בתים.
מרצ תפעל להכרה רשמית ביישובי הבדווים בנגב כיישובי מצוקה, הזכאים להעדפה בשירותי החינוך, הבריאות, הרווחה והשירותים המוניציפליים השונים.
המנהיגות הבדווית הצעירה תשולב במשרדי הממשלה השונים וברשויות המקומיות.
נכסי ההקדש המוסלמי יועברו על-פי חוק לניהול נציגות מוסלמית
ופירותיהם ישמשו לרווחתה של הקהילה המוסלמית בארץ.
זכויות הומוסקסואלים, לסביות, ביסקסואלים וטרנסג'נדרים
מרצ מכירה בכך שנטייה מינית - בין היא הומוסקסואלית ובין היא הטרוסקסואלית - הינה חלק בלתי-נפרד מזהותו של כל אדם ואדם.
מרצ מכירה בכך שהנטייה המינית אינה נתונה לבחירתו החופשית של הפרט, אולם מימושה תלוי ומותנה בנסיבות חברתיות, חוקיות ותרבותיות.
מכאן נובע כי הטלת מגבלות חוקיות ואחרות על אדם בשל נטייתו המינית מהווה פגיעה חמורה באנושיותו.
אפליה בגין נטייה מינית מדירה את ההומואים והלסביות אל שולי החברה,
ומכוננת אותם כאזרחים מדרגה ב'.
מרצ מכירה בפלורליזם הקיים בתפקידי מגדר (ג'נדר), דהיינו - בכך שישנה אפשרות שמינו הביולוגי של אדם כלשהו איננו זהה לתחושותיו לגבי זהותו המינית.
מרצ מכבדת את זכותו של האדם לממש את מאווייו גם כאשר הם אינם עולים בקנה אחד עם המוסכמות התרבותיות בנוגע לתפקידי המגדר המקובלים.
אפליה בגין תפקידי מגדר בלתי מסורתיים פוגעת בטרנסג'נדרים באופן הנוגד את זכותם האנושית לממש את זהותם האותנטית.
היות שזה כ-30 שנה אין הממסד הרפואי והממסד הפסיכולוגי רואים בנטייה מינית הומוסקסואלית פגם המצריך טיפול או תיקון; היות שזה כ-15 שנה החוק הישראלי איננו רואה בקיום יחסי מין בין בגירים מאותו המין עבירה, מרצ תובעת להסיר מספר החוקים את כל שאר המכשולים היוצרים אפליה בלתי-מוצדקת כלפי מיעוט זה.
מרצ חרתה על דגלה את הדרישה שלא למנוע מאף אדם את זכותו הבסיסית למימוש מלא של עצמו ושל זהותו.
לאור כל זאת, מרצ תקדם חקיקה שתמנע אפליה לרעה של הומואים, לסביות, ביסקסואלים וטרנסג'נדרים בכל תחומי החיים והפעילות ולכל דבר ועניין.
תכלית החקיקה הינה השוואת הזכויות והחובות של אוכלוסייה זו לזכויות ולחובות של הטרוסקסואלים במדינת ישראל.
מרצ תפעל לנקיטת הצעדים הבאים:
הכרה חוקית מלאה בזוגיות החד-מינית:
על המדינה להכיר בבני-זוג מאותו המין המקיימים משק-בית משותף, המבוסס על אהבה, כבוד ומחויבות.
התקנות הממשלתיות והחוקים הקיימים ישונו ויתוקנו כדי להסיר את כל הסעיפים המפלים זוגות אלה.
למשל, חוק הירושה, חוק משפחות חיילים שנספו במערכה, חוקי מיסוי וכיוצא באלו.
הכרה חוקית מלאה בזכותם של לסביות והומואים להקים משפחה:
תקודם חקיקה שתאפשר אימוץ ילדים, הן על-ידי בודדים והן על-ידי בני-זוג מאותו המין, שאחד מהם הוא ההורה הביולוגי.
קידום החינוך לסובלנות:
תעודכן החוברת "נטייה חד-מינית", שפורסמה בעידוד שר החינוך מטעם מרצ ובחסותו.
כמו כן, תופץ החוברת באופן סדיר בכל בתי-הספר ברחבי הארץ.
ייעול המאבק במגיפת האיידס:
ייערכו מסעי פרסום נרחבים במגזרי אוכלוסייה מגוונים ובאוכלוסיות סיכון, לשם החדרת המסרים בדבר הקפדה על מין בטוח וטיפוח הקבלה החברתית של החולים והנשאים.
כמו כן תרופות הנדרשות על-ידי חולי איידס ונשאי הנגיף תיכללנה בסל התרופות.
יונהג סיוע במימוש זהות מגדרית:
המדינה תסייע לטרנסג'נדרים בהתמודדותם עם סוגיות שונות כגון: רישום שם ומין בתעודת הזהות, קבלת תרופות והורמונים וכיו"ב.
מרצ היא המפלגה הראשונה בישראל שאפשרה ייצוג ישיר של קבוצה חברתית זו במוסדותיה הנבחרים ובכנסת.
מרצ תמשיך לפעול בעקביות ובעיקשות כדי שקולו האותנטי של המיעוט ימשיך למלא תפקיד חיוני בזירה הפוליטית, האמנותית והחברתית.
זכויות ילדים
ילדים הם קבוצת אוכלוסייה פגיעה במיוחד, בשל חוסר יכולתם לקיים את עצמם באופן עצמאי ותלותם המוחלטת במבוגרים.
מרצ תמשיך לפעול להעמדת הנושא בראש סדר היום הלאומי ולהקצאת משאבים הולמים לטיפוח הילד.
מרצ תפעל לגיבוש ולהשלמה של מערך החוקים העוסקים בזכויות הילד בישראל.
כאשר הורים מזניחים את ילדיהם באופן חמור, מתעללים בהם באופן פיזי או נפשי, או פוגעים בהם פגיעה מינית, נוצר לא פעם הצורך להפקיע את הילדים מרשות הוריהם ולטפל בהם במסגרות חלופיות.
על המדינה להבטיח, כי הוצאת ילדים מרשות הוריהם לא תיעשה מבלי שנתקיימה בדיקה קפדנית המוכיחה את נחיצות הדבר.
לילדים הזכות לכבוד, לחירות ולביטחון אישי.
זכות הבחירה העצמאית של ילדים תכובד בכל מקום שהדבר ניתן,
ותיאסר אפליה לא מוצדקת של ילדים בקבלת שירותים בבתי-עסק ובמוסדות ציבוריים.
מרצ תמשיך לפעול להפצת מידע על זכויות הילד במערכות החינוך, בציבור ובכנסת כפי שבאו לידי ביטוי באמנה הבינלאומית לזכויות הילד מ-1989.
יוחמרו העונשים על פגיעה פיזית, ובעיקר פגיעה מינית, בילדים.
יוטלו עונשי מאסר כבדים על מי שיקיימו מילת-בנות, במקומות בהם עדיין מתקיים מנהג בלתי-אנושי זה.
מרצ תפעל לאכיפת חוק עבודת הנוער ומניעת ניצולם הפסול של ילדים לפרסומות פוגעות - חוקים שמרצ יזמה והובילה בכנסת.
מרצ תדאג שבתי-הספר ידאגו לשלומם ולבריאותם הגופנית והנפשית של התלמידים, יגנו עליהם מפני אלימות וישמרו על זכויותיהם.
מרצ תפעל לחקיקת חוק ליידוע הציבור על עברייני מין שישתחררו ממאסר, כדי למנוע הישנות של תקיפה מינית -
בכפוף לאיזון שימנע פגיעה בזכויות האדם של מי ששוחרר מהמאסר.
מרצ תפעל לאכיפת החוק והתקנות להסעת ילדים נכים לבתי-הספר.
מרצ תפעל לביטול רישום הרשעות קטינים, שאינן חמורות, עם מעבר הנערים לבגרות.
מרצ תמשיך להיאבק להבטחת זכות גיור הולמת לילדים מאומצים.
תוכר השתייכות של ילד מאומץ לעדה הדתית של הוריו.
זכויות נכים ומוגבלים
מרצ תיאבק להקצאת משאבים ליישום חוק שוויון זכויות לאנשים עם מוגבלויות,
שהיא יזמה והובילה.
תושלם חקיקתו של חוק זכויות נכים שיזמה מרצ, שנועד להסיר את המכשולים הפיזיים, הכלכליים, המוסדיים והתרבותיים העומדים בפני אדם עם מוגבלויות המבקש להגשים את עצמו בחברה.
תושלם חקיקתו של חוק שוויון זכויות לאנשים עם מוגבלות.
יוגדלו קצבאות הנכות לנכים מעוטי הכנסה,
ויובטח דיור הולם לנכים.
יונהגו הסדרי ניידות לנכים המוגבלים בתנועתם,
ותוסדר נגישות מתאימה במקומות ציבוריים ובתחבורה הציבורית.
יופסק טלטולם של "הנכים לצמיתות" לוועדות רפואיות.
יבוטל הקיפוח של נכים גמלאים, שזכויותיהם בנושאי ניידות ורכישת אבזרים חיוניים נחותות ביחס לכלל הנכים בישראל.
בתקופת מרצ במשרד החינוך הוכנה תוכנית-אב ליישום חוק החינוך המיוחד והורחבו מאוד התקציבים המוקדשים למסגרות החינוך המיוחד.
יש להשלים את מימושה של תוכנית-האב תוך התאמתה לצרכים המשתנים מעת לעת.
יקודם החינוך המיוחד במגזר הערבי,
לתיקון כל אפליה ולהתאמת השירותים לצרכיה של החברה הערבית.
בתקופת מרצ במשרד החינוך הושם דגש על שילוב תלמידים מתקשים במסגרות של החינוך הרגיל והימנעות מהשמתם של תלמידים בחינוך המיוחד בכל מקרה בו ניתן להימנע מכך.
מדיניות זו, הזוכה לקונסנזוס מקצועי רחב, מונעת הדבקת תוויות של חריגות ופיגור, ויש בה מסר חינוכי חשוב לחברת הילדים כולה.
מרצ תפעל להמשך ביסוסה והרחבתה של מדיניות השילוב בכל מערכת החינוך.
יושם דגש מיוחד על הטיפול בצעירים, היוצאים ממסגרות משרד החינוך בהתאם לחוק החינוך המיוחד, לקראת כניסתם לחיים כבוגרים.
יינתן הסיוע הדרוש למוגבלים לסוגיהם, ובכללם עיוורים וחירשים, כדי שיוכלו להשתלב בחיי העבודה והחברה ולקיים את עצמם בכבוד.
תימשך הרפורמה במדיניות ההשמה ובטיפול במפגרים, במגמה להבטיח למרביתם דיור הולם ושילוב רב ככל הניתן בחיי הקהילה.
חיילי המילואים
מרצ חרתה על דגלה את משימת חיזוק מערך המילואים והמאבק באי-השוויון בנטל המילואים.
מצוקותיהם של אנשי המילואים נובעות בראש ובראשונה מן הקריעה באחת משגרת חייהם אל תוך מערבולת של סכנת חיים, עבודה מתישה, חוסר מנוחה והעדר כמעט מוחלט של חופשות.
איש המילואים מסכן את חייו, נפגע כלכלית, נפגע במקום עבודתו ובלימודיו ומשפחתו נפגעת, בעוד הרוב המכריע של אזרחי המדינה ממשיך לחיות חייו כרגיל.
מרצ תפעל להרחיב את מעגל המשרתים ועל-ידי כך להפחית את הנטל האדיר הקיים על מיעוט המשרתים, זאת בעיקר על-ידי חלוקה הוגנת יותר של נטל המילואים.
מרצ תמשיך לפעול להרחבת התגמולים לציבור המצומצם של משרתי המילואים, כדי לתת תחושה אמיתית של תמיכה והערכה, ולחזק את חיילי המילואים שמרגישים כיום כ"פראיירים".
מרצ תפעל לבטל את חוק טל המעניק פטור בחוק לשירות כלשהו לאוכלוסייה.
תיקון העיוותים בתשלום דמי המילואים, ביטול חוק טל ותגמול משמעותי של המעטים שעדיין נושאים בנטל, ישמרו את גרעין משרתי המילואים הקיים.
כפועל יוצא הם גם יתרמו למאבק בתופעת ההשתמטות ולהגברת המוטיבציה,
ובכך ירחיבו את מעגל המשרתים.
בכנסת היוצאת מרצ חוקקה את "חוק קצבאות חיילי המילואים ובני משפחותיהם" - חוק המסדיר ביטוח הוגן לחיילי המילואים ולמשפחותיהם, ביטוח שלא היה קיים מאז קום המדינה.
מרצ חוקקה חוק המסדיר את תשלום דמי המילואים החל מהיום החד-יומי הראשון.
מרצ העבירה בקריאה ראשונה את "חוק תיקון התגמול המזערי", שמטרתו להעלות את הסף המינימלי לתשלום דמי מילואים משכר מינימום לשכר הממוצע במשק.
מרצ העבירה בקריאה טרומית את "חוק שינוי נוסחת חישוב דמי מילואים", שמטרתו למנוע את הפגיעה הכלכלית באנשי מילואים המשרתים תקופות קצרות ולהסדיר את התשלום עבור ימי מילואים בסופי שבוע.
מרצ העבירה בקריאה טרומית את ה"חוק למניעת פיטורי חיילי מילואים", שמטרתו להחמיר את הענישה של מעביד שיפטר אדם בגין שירות מילואים.
מרצ תפעל בכנסת ה-16 להשלמת החקיקה בנושאים אלה,
ולניסוחו והעברתו של "חוק מילואים" מקיף, שמטרתו להסדיר את יחסה של החברה אל משרתי המילואים ואת זכויותיהם,
לחזק את מערך המילואים בתחומים נוספים ולהרחיב את מעגל המשרתים.
פרק ח' - איכות הסביבה - החיים בירוק
בארבע השנים הבאות ניתן להוביל את ישראל ממדינה שמצבה בתחום איכות הסביבה בכי רע, למדינה הנמנית עם המובילות בעולם בתחום זה.
מרצ נושאת את דגל השמירה על איכות הסביבה, שלה השפעה מפליגה על איכות חיינו, בריאותנו ותוחלת החיים שלנו.
מרצ עומדת על זכותו הבסיסית של כל אדם לחיות בסביבה בריאה ומאוזנת.
חובתה של המדינה לשמור על הסביבה ועל משאבי הטבע ולמנוע פגיעה במערכות אקולוגיות והכחדתן,
תוך שימור האיזון הנכון בין מרכיביהן.
הפיתוח יתבצע תחת אילוצים אלו,
למעננו ולמען זכותם של הדורות הבאים לחיות את חייהם בסביבה מתוקנת, נקייה ובריאה.
מדינת ישראל העדיפה, מאז הקמתה, את הפיתוח ואת האינטרס הכלכלי תוך פגיעה חריפה בסביבה.
התוצאה היא נחלי ביוב, הררי פסולת ואשפה, מי תהום מזוהמים ומזדהמים, תעשייה מזהמת, אוויר מזוהם, רעש, פגיעה קשה בערכי טבע ונוף ואובדן של שטחים פתוחים לטובת פיתוח בזבזני וחסר התחשבות.
מרצ הכירה בשיקולים הסביבתיים ובחשיבותם המכרעת, ובהנהגתה החל, לפני מספר שנים, שינוי בגישה הבסיסית לסביבה,
גברה המודעות הציבורית לבעיות הסביבתיות, והעשייה קיבלה תנופה הלכה למעשה.
לאחר הקיפאון היחסי בשנים האחרונות, מרצ מתכוונת להוביל מהפכה בנושא איכות הסביבה בישראל.
השגת איזון בין פיתוח כלכלי לבין שמירת הסביבה מחייבת שיתוף פעולה בין המגזרים השונים במשק, ציבוריים ופרטיים.
יש לקבוע דרכי ייצור וצריכה הולמות, שיאפשרו שימור הסביבה ושמירה על רמת חיים נאותה לכל שכבות האוכלוסייה, לדור הזה ולדורות הבאים.
מרצ תפעל ליישום "עקרון הזהירות" בישראל, כדי להבטיח שבמצבים של אי-ודאות בדבר תוצאות סביבתיות, תבחר מדינת ישראל במדיניות שמונעת סיכונים אקולוגיים מראש, ולא תמתין להוכחת נזק ודאי - ולעתים בלתי הפיך - בטרם הסרתו.
הטבע והסביבה אינם מבחינים בגבולות מדיניים.
חידוש תהליך השלום יוכל לאפשר פתרון בעיות סביבתיות אזוריות תוך שיתוף פעולה בין מדינות האזור.
ניתן לנצל את האינטרס הסביבתי המשותף להגברת יחסי השכנות טובים בין ישראל לבין כל שכניה במזרח ובמערב.
מרצ, שהעלתה את נושא איכות הסביבה למדרגת חשיבות לאומית, תמשיך ותפעל בתחום זה למען עתיד טוב יותר למדינת ישראל ולעמי האזור כולו.
לשם כך תיזום מרצ הקמת ארגון-גג של כל ארגוני איכות הסביבה והתכנון במדינת ישראל.
קרקע ותכנון פיזי
הקרקע הינה משאב חיוני ומוגבל שיש לנהוג בו במשנה זהירות ולשמור עליו מכל משמר.
לחצי הפיתוח והבנייה מצד אחד ומצוקת השטחים הפתוחים מצד שני מחייבים מתן מענה משולב לצורכי הבנייה ולהגנה על תבנית נוף המולדת.
נפעל לאישורה וליישומה של מדיניות לאומית לפיתוח בר-קיימא למען שמירה על הנוף והקרקע ולשימוש חסכוני ויעיל במשאבים אלה.
ייעשה ניצול של החלל התת-קרקעי למאגרי דלק וגז ולמנהרות שירות ותעבורה.
לשטחים הפתוחים חשיבות כריאות ירוקות לרווחה ולנופש לכל שכבות האוכלוסייה, לשמירה על איכות מי התהום וכמותם ולמען עולם החי והצומח בישראל.
יחוזק מעמדם של השטחים הפתוחים ושטחי החקלאות ויינתן להם מעמד סטטוטורי-תכנוני בתוכניות מתאר ובחקיקה מתאימה.
כדי לשמור על השטחים הפתוחים ועל ערכי טבע ונוף,
תינתן עדיפות לפיתוח ערים קיימות ולהרוויית הבינוי בתחום השטח הבנוי.
על מנת להקל על לחצי הפיתוח בשטחים הפתוחים ובנוף במרכז הארץ, תפעל מרצ להפניית משאבים ולפיתוח בדרום הארץ.
נפעל לשיפור הניידות אל הדרום וממנו באמצעות תחבורה מסילתית מהירה ושיפור מערך הכבישים הנוכחי.
מדיניות התכנון והעיצוב הסביבתי תקבע את עתידנו.
לשם כך ייערך שינוי יסודי בחוק התכנון והבנייה, בהתאמה לצורכי המשק ולצורכי הסביבה כאחד.
פיתוח תחבורתי
התחבורה הינה מגורמי זיהום האוויר העיקריים בישראל בכלל ובגוש המטרופוליני של תל-אביב בפרט.
זאת, יחד עם המחסור החמור בקרקעות ובשטחים פתוחים במרכז הארץ, מחייבים מתן פתרונות תחבורתיים יעילים, חסכוניים בקרקע ולא מזהמים.
מרצ תיזום מהפכה בתחבורה שתיתן עדיפות לפיתוח תחבורה ציבורית,
ותפעל בממשלה להקמת מערכת תחבורה ציבורית משולבת ברכבת פרברים, רכבות עירוניות ובין-עירוניות, אוטובוסים ומרכזי תחבורה להסעה המונית בעדיפות ועל חשבון פיתוח כבישים חדשים.
מרצ תיאבק לשיפור מערך הרכבות, שיהפוך את מדינת ישראל, האידיאלית לתחבורה מסילתית, למבוססת על תחבורת רכבת מהירה ונוחה ומערכת תחבורה ציבורית משלימה.
ההשקעה ברכבת חייבת להיות גדולה מההשקעה בכבישים נוספים.
במקביל, מרצ תפעל לבניית שבילי אופניים בערים.
כן תפעל מרצ להעביר את חוק "מעבר בעלי-חיים" שיזמה, כדי להפחית במידת האפשר את פגיעתם של הכבישים באוכלוסיות בעלי-החיים בישראל.
עם סלילת כביש חוצה ישראל, יש לעשות מאמץ עליון להפחית למינימום את הפגיעה באוכלוסיות הסמוכות, בטבע ובנוף.
מרצ תעודד שימוש ברכב המונע בדלקים חלופיים (רכב חשמלי, מימן וכד').
בחלק מהמקרים מדובר בקידום תעשייה ישראלית.
מרצ תפעל כדי לקדם שורת צעדים המיועדים ליצור תמריצים כלכליים למניעת זיהום אוויר,
ותפעל לשיפור יסודי במערכת האכיפה הארצית המטפלת בפליטות זיהום מכלי רכב.
נעודד ונקדם את שיפור סל הדלקים ואיכותם לתחבורה.
נמל-התעופה בן-גוריון יוצר מפגע רעש קשה ביותר שממנו סובלים תושבי היישובים שסביבו.
התוכנית לפיתוח הנמל לשנות ה-2000 לא רק שלא תביא לשיפור המצב, אלא תגדיל את מעגל הנפגעים.
מרצ תפעל להמשך הפסקתן של טיסות הלילה מנתב"ג ואליו, כמקובל בכל הארצות המפותחות והנאורות.
נפעל להקמתו של נמל תעופה משלים בדרום הארץ,
שיפחית את העומס הסביבתי על מרכז הארץ ויאיץ את פיתוחם של יישובי הדרום.
פיתוחו של נמל-התעופה בן-גוריון יוגבל ויתחשב בהשלכות הסביבתיות על תושבי מרכז הארץ.
מהפכה באנרגיה
"משאב הטבע" העיקרי של מדינת ישראל הוא המוח האנושי,
ומקור האנרגיה העיקרי שלה הוא השמש.
ישראל היא מדינה שטופת שמש ללא מקורות דלק.
בתקופת בן-גוריון המדינה ידעה זאת ולכן יזמה מחקרים, שכתוצאה מהם כמעט כל הטכנולוגיות הסולריות הנמצאות בשימוש מסחרי בעולם הן ישראליות.
כיום המצב קיצוני אף יותר: המדינות המפותחות חתומות על אמנה בינלאומית המחייבת מעבר לשימוש באנרגיה ידידותית לסביבה בתוך פחות מעשור, אך אין להן פתרון טכנולוגי מתאים.
ישראל, המאבדת את מקומה המוביל במחקר הסולרי בעולם ובמקביל מייבאת ולמעשה מסבסדת דלק במיליארדי שקלים מדי שנה, יכולה - באמצעות השקעה קטנה בהרבה מהסובסידיה על יבוא הדלק - להפוך למדינה שתקדם את כדור הארץ לקראת המאה ה-21
ובתוך כך תפתור את בעיות האנרגיה שלה עצמה ותרוויח הון רב מפיתוח הטכנולוגיה.
מרצ תפעל לפעול לקידום האנרגיה הסולרית ותחנות רוח והפיכתן לנושא בעל עדיפות לאומית מבחינת עידוד המחקר, הפיתוח והייצור.
יש להנהיג מדיניות היוצרת תמריצים ממשיים לייצור אנרגיה נקייה ומתחדשת.
יש לפעול לחיוב חברת החשמל להשתמש באנרגיה ידידותית לסביבה כחלק ממרכיב החשמל בארץ,
וכן לסגירה מיידית של תחנות כוח מיושנות ומזהמות כדוגמת רידינג.
תעשייה וסביבה
התעשייה הינה מרכיב מרכזי וחיוני לכלכלתה, לעוצמתה ולרווחתה של ישראל.
על התעשייה להתאים עצמה לדרישות הסביבתיות המתחדשות בארץ ובעולם, לתקן את העוולות הסביבתיות שיצרה בעבר ולוודא כי לא מתוספות להן חדשות.
מפעלי תעשייה שלא יוכלו לעמוד בדרישות אלו ייאלצו להיסגר.
התעשיות יוכפפו לתקני איכות סביבה מתקדמים תוך שימוש בטכנולוגיות המודרניות הזמינות והכלכליות ביותר.
חברת החשמל תחויב להשתמש באנרגיה ידידותית לסביבה.
בהנהגת מרצ, הוקם מערך ארצי משולב לטיפול בחומרים מסוכנים.
הוגבר הפיקוח על מפעלי התעשייה ועל פינוי הפסולת המסוכנת לרמת-חובב.
מרצ תמשיך לפעול לקידום המערך, להרחבתו ולביסוסו המקצועי בכל המגזרים העוסקים בכך.
יוגבר הפיקוח על מקורות יבשתיים המזהמים את הים,
ומפעלים ייאלצו לאמץ טכנולוגיות יבשתיות לטיפול במזהמים.
מרצ לא תסכים להפוך את הים התיכון לים מזוהם.
מפעלי ים המלח חולשים על 3% משטח המדינה.
80% משטח זה הם שמורות טבע ייחודיות.
המפעלים, הנמצאים כיום בידיים פרטיות, פטורים למעשה מחוקי התכנון והבנייה.
מרצ תפעל לביטול מיידי של חוק זיכיון ים המלח.
הכרייה בים המלח צריכה להיות בהתאם לחוקי המדינה ולתקני איכות הסביבה.
פסולת מוצקה וחומרים מסוכנים
בהנהגת מרצ, חלה תפנית בטיפול בפסולת המוצקה בארץ,
שבמשך שנים זיהמה את מי התהום, פגעה באיכות האוויר וגזלה שטחי קרקע יקרים.
נסגרו כ-180 אתרים, שופרה רמת האחזקה באתרים קיימים עד לבלי הכר, ויצאה לדרך תוכנית להקמת מטמנות ארציות.
מרצ תפעל ליישום התוכנית המשולבת לטיפול בפסולת המוצקה.
יש לארגן מחדש תחת גג אחד ולייעל את המערכת הממשלתית המסורבלת המטפלת בנושא הפסולת,
ולתת תמריצים כלכליים למפעלי מחזור ולרשויות המקומיות בתמורה לצמצום כמויות הפסולת ונפחה ולהפנייתה לאתרים ארציים.
מרצ תפעל לניקוי אתר הפסולת ברמת-חובב ובמקביל תבחן חלופות אפשריות לתפעול האתר באמצעים המתקדמים ביותר.
מרצ תדאג שיופעלו תקנות מחמירות לשימוש בחומרים מסוכנים, כפי שמקובל במדינות המתקדמות בתחום זה בעולם, ואלו תשולבנה במנגנון אכיפה אפקטיבי.
מרצ תפעל להפחתת השימוש בחומרי הדברה על-ידי תמריצים כלכליים,
סיוע טכני לקידום ההדברה המשולבת,
ניטור ומיסוי חומרי הדברה בעלי פוטנציאל זיהום.
מחזור ומהפכה באשפה הביתית
במדינת ישראל נחקק חוק המחזור שאמור היה להיות מהמתקדמים בעולם,
אך עקב לחצים אינטרסנטיים, הפך לבלתי-ישים.
למרות שיפור קל המורגש בתחום בעקבות יוזמת המשרד לאיכות הסביבה בשנים האחרונות,
עדיין מונצח המצב שבו מדינת ישראל מעבירה לנגב מאות-אלפי טונות אשפה שמקורה בגוש דן.
אשפה זו אינה ממוינת ואינה מטופלת, מהווה נזק סביבתי חמור
וגורמת לבזבוז משאבים.
אתרי האשפה, גם אלה שבנגב, צפויים להיסתם בעוד שנים ספורות.
חוק הפיקדון שיזמה מרצ יופעל ויתרום לניקיון רשות הרבים ולמחזור פסולת בקבוקי משקה.
מרצ תדאג שטיפול משולב באשפה יאומץ במדיניות לאומית,
וכי הרשויות המקומיות יעמדו בדרישות החוקיות ובאחוזי המחזור הנקבעים בתקנות המחזור.
מרצ תיזום מתן תמריצים לתעשיית מחזור ולמיזמי מחזור ברשויות המקומיות.
נחלי הארץ
נחלי ארצנו הפכו במרוצת השנים, עקב הזנחה סביבתית, לנחלי ביוב וזוהמה.
לא עוד.
מרצ תפעל להפסקת הזרמת שפכים תעשייתיים ועירוניים לנחלים ולים.
בהנהגת מרצ הוקמה מינהלת נחלים, הוכנה תוכנית לשיקום נחלי ישראל, הוחל בסילוק גורמי זיהום מהנחלים, הוקצו תקציבים, ושיקומם של נחלים רבים יצא לדרך.
שיקום הנחלים והמעיינות הינו קו מנחה ועיקרי במדיניות הסביבתית של מרצ,
שתמשיך זאת ביתר שאת על-ידי איחוד כוחות, הפניית תקציבים ראויים ומתאימים לצורכי השיקום,
שילוב הרשויות המקומיות באחריות ובביצוע,
אכיפה נמרצת נגד המזהמים וסילוק הביוב למערכות מסודרות תוך הקצאת מי שופכין וקולחין באיכויות מתאימות לנחלים.
הנחלים המשוקמים והפיתוח הסביבתי לאורכם יהוו בסיס ותשתית לפארקים ולשטחים ירוקים לרווחת תושבי הארץ ולשיקומו של עולם החי והצומח הטבעי.
ביוב ואיכות המים
משאב המים בישראל מוגבל ונתון לתנודות חריפות.
ניהול נכון של משק המים, טיפול מתקדם ומקצועי בשפכים,
השבתם של מי קולחין לאחר שעברו טיפול שלישוני לניצול חוזר,
ומניעת זיהום מקורותיו העיליים והתחתיים של מדינת ישראל - הינם תנאים הכרחיים לשמירת טיב המים,
לפיתוח הארץ
ולשמירה על אי-תלותנו באחרים.
מניעת הידרדרות באיכות מי הכינרת תוך שיפורם היא צורך לאומי מרכזי.
ייעצר כל פיתוח סביב הכינרת עד לבדיקת כושר נשיאתה,
ויוקצו אמצעים כלכליים לסילוק גורמי הזיהום של הכינרת
ומענקים כספיים ליוצרי הזיהום שיטפלו בהרחקתו.
תימנע שאיבת יתר מאקוויפר החוף, על-מנת לעצור את תהליכי ההמלחה.
יוגבר הפוטנציאל הזמין של מי הקולחין באיכויות גבוהות, שיאפשרו ניצולם לחקלאות, לגינון עירוני, לתעשייה ולשיקום נחלים.
יעודכן התקן לטיפול בביוב כדי להסיר כל סיכון למי התהום משימוש חוזר בקולחין.
יונח מוביל קולחין מזרחי לסילוק קולחין מאזורים רגישים לאזורי ביקוש ופיתוח חקלאי בדרום.
תושלם תוכנית המתאר הארצית למשק המים והביוב, ויישומה יקודם.
מרצ תפעל לארגון מחדש של הגופים המקדמים את פתרונות הביוב בארץ ולריכוזם תחת משרד ממשלתי.
איכות האוויר
החקיקה המיושנת בתחום הפיקוח על איכות האוויר תוחלף בחקיקה מודרנית.
מרצ תוביל את הליך החקיקה של חוק האוויר הנקי.
יש לבטל את החלטת הממשלה הנוכחית לאשר הקמת תחנת כוח פחמית חדשה באשקלון.
תחת זאת, יש לחייב את השימוש בגז טבעי להפקת אנרגיה חשמלית בתחנות חדשות.
יש להרחיב את השימוש בדלק דל-גופרית בתחנות הכוח ובתעשייה צורכת-אנרגיה,
ולחייב התקנת סולקנים לטיהור האוויר הנפלט מארובות התעשייה ותחנות הכוח,
לעודד מעבר לשימוש בגז טבעי ובאנרגיות נקיות
ולהמשיך בתהליך הורדת רמת הגופרית בדלקים לתעשייה ולתחבורה כמקובל בארצות המתוקנות בעולם.
הגנה על חופים וים
החוף במדינת ישראל הינו משאב מוגבל, הנתון למערכת לחצים גדולה.
פיתוח בלתי מבוקר על גבי קו החוף ובעורפו הינו בעל השלכות הרסניות ובלתי-הפיכות על הים ועל קו החוף.
מרצ לא תסכים להקמת מרינות לאורך חופי הים התיכון על חשבון הציבור הרחב,
שחופים אלו הם נחלתו.
הצעת חוק החופים עברה כבר קריאה ראשונה בכנסת, והעברתה בקריאה שנייה ושלישית מהווה עדיפות עליונה של מרצ בכנסת ה-16.
תגובש מדיניות ארצית לשימור, לפיתוח ולניהול משאבי החולות, החופים והים.
יקודמו ויאושרו תוכניות מתאר ארציות לחופי הים התיכון, לכינרת ולמפרץ אילת,
שיבטיחו פיתוח בר-קיימא לאורך החופים.
חינוך סביבתי
החינוך לאהבת הטבע והסביבה הינו תנאי יסודי לפיתוח המודעות הציבורית ולהטמעת הנושא בכל אורחות חיינו.
יש לפעול לשילוב תוכניות לימודים העוסקות בשמירת הטבע והסביבה במערכת החינוך הפורמלית, בצה"ל ובמערכת החינוך הלא פורמלית, ולהקצאת משאבים ושעות לימוד נוספות לנושא.
תורחב התמיכה בארגונים לא ממשלתיים ובפעילותם החינוכית.
יפותחו תוכניות לימודים, הדרכה וסיורים להכרת הסביבה והטבע לאוכלוסיות מוגבלות.
תובטח זכותם של האזרחים לנגישות למידע בדבר מפגעים אקולוגיים
ולהסרתם הלכה למעשה תוך קבלת פיצוי על נזקיהם.
מרצ תעודד מעורבות ציבורית בנושאי תכנון וסביבה ותחייב יזמים להציג בפני הציבור את תוכניותיהם ואת השלכותיהן הסביבתיות.
שימור מבנים ואתרי התיישבות
גם שימור המורשת הבנויה של ישראל, אתרים ומבנים המייצגים את תולדות היישוב בארץ ושלבי התפתחותה של האדריכלות האופיינית והתרבות החומרית הייחודית שלו, הוא בעל חשיבות רבה.
מרצ תפעל לעידוד שימורם של המבנים והאתרים הללו באמצעות קידום הכנת רשימות השימור המחוזיות ועיגונן הסטטוטורי, וכן להרחבת השלמת החקיקה.
הממשלה תפעל למען ההגנה על אתרים היסטוריים וארכיאולוגיים בעלי ערכים חינוכיים ותרבותיים באמצעות חקיקה, חינוך והקצאת משאבים.
מינהל סביבתי
מינהל סביבתי בעל סמכויות ותקציבים, שיהיה יעיל, מרוכז ולא ביזורי,
יאפשר זירוז הליכים סביבתיים,
חיסכון כלכלי,
יעילות מקצועית ומתן תשובות אינטגרטיביות לצרכים.
בהנהגת מרצ, זכה המשרד לאיכות הסביבה למעמד מרכזי בציבור הישראלי ובממשלה, תקציביו גדלו משמעותית, הוא אורגן מחדש ונוספו לו תקנים וכוח-אדם מקצועי.
רשות שמורות הטבע הועברה למשרד לאיכות הסביבה ובכך חוזקו השומרים על הטבע ועל הסביבה.
כדי ליישם את המדיניות הסביבתית, תפעל מרצ לחיזוק המשרד לאיכות הסביבה כמשרד עצמאי, בעל תקציבים גבוהים וסמכויות, כך שיהווה גורם מרכזי במערכת התכנון בארץ המשלבת מגמות פיתוח עם שיקולים סביבתיים.
גופים סביבתיים כמו נציבות המים, השירות ההידרולוגי, המינהלה לקידום פרויקטים למים וביוב, השירות המטאורולוגי והמכון לחקר הימים והאגמים יועברו למשרד לאיכות הסביבה.
בהנהגת מרצ, הוקמו עשר יחידות לאיכות הסביבה ברשויות המקומיות הערביות, הדרוזיות והבדוויות.
אולם, ללא מימון מהממשלה, חלקן נסגרו וחלקן עומדות על סף סגירה.
הפעילות במגזר זה תשוב ותחוזק.
יורחב המינהל הסביבתי במערכות העירוניות, בשלטון המקומי ובסקטורים הפרטי והחקלאי.
יוקצו משאבים נוספים ליחידות הסביבתיות ויורחבו סמכויותיהן לפעול באופן עצמאי ומקצועי.
יורחב מערך נאמני איכות הסביבה ונאמני בעלי-חיים כחלק ממערך החינוך הסביבתי, הגברת המעורבות האישית והאכיפה הסביבתית.
רשות שמורות הטבע, רשות הגנים הלאומיים ורשות העתיקות יאוחדו לרשות אחת.
מרצ תפעל להחדרת השיקולים של שמירת איכות הסביבה לתהליכי קבלת ההחלטות בכל הרמות.
תונהג כלכלה סביבתית, לתמרוץ נכון של המערכת המשקית לפעול בדרך ידידותית לסביבה.
יועמדו משאבים למחקר ולפיתוח יישומי בין-תחומי בנושאי סביבה ואקולוגיה.
יש להמשיך במדיניות שיתוף הפעולה הבינלאומי, ולפעול במסגרת האמנות הסביבתיות הבינלאומיות עליהן חתמנו.
נאמץ תקנים סביבתיים העוסקים בהגנה על משאבי הסביבה ונקפיד על קיומם.
בעלי-חיים
לכל בעל-חיים הזכות לחיות בשלווה, חופשי מכאב, רעב וסבל, בסביבה אוהבת וידידותית לו, ובתנאים העונים על צרכיו הטבעיים, בהתאם למינו ולתנאי הסביבה.
מרצ תפעל להגברת החינוך לאהבת בעלי-החיים, לפיתוח תחושת אחריות ויחס הוגן כלפיהם, בד בבד עם הגברת האכיפה והענישה וגד מתעללים בבעלי-חיים.
תיאסר המתת בעלי-חיים משוטטים.
עיקור וסירוס מבוקרים להקטנת אוכלוסיות בעלי-חיים יונהגו כגישה מחייבת על-פי חוק ובתמיכה כספית של המדינה.
יוטל איסור על הרעלת בעלי-חיים לצורך מיגור מחלת הכלבת ותאומץ גישת החיסון האוראלי כמקובל במדינות נאורות.
מרצ תפעל להקמת בתי-מחסה לבעלי-חיים משוטטים בכל יישוב בן 20,000 תושבים ויותר, על-פי חוק ובתמיכה ממשלתית שתאפשר תפעול והחזקה נאותה ומכובדת.
במסגרת פעולתה למען רווחתן של חיות המחמד בארץ, תומכת מרצ בפרויקט מהפכת הכלבים הגדולה.
מטרותיו של פרויקט זה הן הטבת מדיניותן של הכלביות העירוניות כלפי בעלי-החיים שברשותן  שיפור חזותן והעלאת תדמיתן בעיני הציבור.
הפרויקט הוא ארצי ונפרש על פני כמה תחומים: חינוך, פרסום, התנדבות במכלאות וכו'.
ניסויים בבעלי-חיים יהיו ניסויים מבוקרים, שיבטיחו כי הם נעשים רק במסגרת מחקר מדעי מוסמך, המיועד לצרכים רפואיים חיוניים, תוך מתן תשומת לב ראויה לתנאי אחזקתם של בעלי-החיים ולהפחתת סבלם.
ייאסר בחוק השימוש בבעלי-חיים במופעי בידור וקרקס.
מרצ תפעל לאכיפה נמרצת של חוקי הציד ולהפסקת פגיעה בחיות הבר.
מחיצות הפרדה בכבישים חדשים יותאמו למעבר בעלי-חיים.
ייאסר טיפול בבעלי-חיים שיש בו חיתוך ברקמה חיה למטרות נוי.
יוצא אל מחוץ לחוק חיתוך אוזניים, זנבות ועקירת ציפורניים.
מרצ תפעל להגברת התמיכה הממלכתית בארגונים הפועלים למען בעלי-החיים ולרווחתם.
מהפכה באכיפה
חוקי הסביבה במדינת ישראל הינם מתקדמים ביחס למצב האכיפה שלהם.
תהליך מיצוי הדין השתפר במקצת בשנים אחרונות, אולם במקרים רבים מדי כמעט שאינו קיים.
מחקרים הוכיחו כי לנוכח הקנסות הנמוכים בישראל, בפועל המצב הוא של "משתלם לזהם" במקום "המזהם משלם".
מצב זה ישונה לאלתר.
במסגרת הדרישות לעונשים נגד מזהמים, מעבר לקנס הרגיל, יחויבו המזהמים בסכומי הרווחים שהפיקו מכך שלא עמדו בדרישות הסביבתיות.
פרק ט' - בטיחות בדרכים ותחבורה
כללי
מספר הנפגעים בתאונות דרכים גבוה לפי כל קנה-מידה בהשוואה למדינות אירופה, והמגמה אינה מעידה על שיפור.
ב-2001 נרשמה עלייה של כ-18% במספר ההרוגים בתאונות דרכים.
הסיכוי להיות מעורב בתאונת דרכים בישראל גבוה בין פי-ארבעה לפי-40 לעומת מדינות המערב.
המחקרים מעידים, כי ישראל מובילה בפער גדול גם במדדי המעורבות בפגיעה או בהיפגעות בתאונות.
היא ניצבת במקום השני לאחר פורטוגל בסיכוי לפגיעה או להיפגעות קטלנית;
והיא מובילה בפער גדול במדד הסיכון הבטיחותי ביחס לקילומטרז'.
הנזק הכלכלי הנגרם כתוצאה מהתאונות הוא עצום.
תאונה קטלנית שבה אדם אחד מקפח את חייו עולה למשק 930 אלף דולר.
מרצ מאמינה שתאונות הדרכים אינן מונעות על-ידי גזירת גורל או מכת טבע שיש להשלים עמן.
מרצ גורסת כי האשם בהתמודדות האכזב של מדינת ישראל עם תאונות הדרכים הוא הגורם האנושי,
אבל לא רק זה שמאחורי ההגה, אלא זה שאחראי על גיבוש מדיניות אחראית ונכונה והוצאתה לפועל.
מרצ טוענת, כי המאמץ שנעשה על-ידי הרשויות כדי להתמודד עם תאונות הדרכים אינו הולם את הבעיה.
מרצ מצרה על כך שהמדינה מניחה למערכת לעסוק בנזקים (גוף ורכוש, ביטוחים, הפסדי תוצר ועוד), שיוצרים שוק של 120 מיליארד שקל בשנה, על פני מדיניות העוסקת בסיכול ומניעה.
תחבורה ציבורית
מערכת הכבישים בישראל סובלת מצפיפות תנועה מהגבוהות בעולם המערבי.
כלי הרכב הפרטיים סותמים ומזהמים את מרכזי הערים.
עורקי התנועה הראשיים צרים מלהכיל את התנועה.
פוטנציאל הסלילה של כבישים נוספים הינו מוגבל, עקב המבנה הצר של המדינה והידלדלות השטחים הפתוחים.
התחבורה הציבורית בישראל - העירונית והבין-עירונית - נשענת על אוטובוסים, שמוסיפים לצפיפות ולזיהום העירוניים והבין-עירוניים.
עליהם נוסף מספר מצומצם של קווי רכבת בין-עירוניים.
מרצ רואה חשיבות עליונה בפיתוח תשתית מסילתית מתקדמת, הכוללת מערך רכבות מנהרייה ועד אילת - בין-עירוניות, רכבות פרברים ורכבות עירוניות קלות ותחתיות.
מערך מסילתי מפותח יקל על הנגישות לעורקי החיים הראשיים במדינה.
השקעה בתשתית מסילתית אינה רק גורם מפתח בהורדת מספרן של תאונות הדרכים והנפגעים מהן,
אלא היא גם בבחינת תנאי הכרחי ואסטרטגי לפיתוח המשק לטווח הקצר והארוך.
להשקעה כזאת יש גם חשיבות עליונה בחיבור הפריפריה עם המרכז ובצמצום פערים חברתיים.
אקולוגיה
השימוש באופניים ובכלי-רכב דו-גלגליים מוריד את זיהום האוויר, מפחית מגודש התנועה ומקל על מצוקת החנייה.
הרפורמה בביטוח חובה הובילה לעלייה דרמטית בתעריפי הביטוח על כלי-רכב דו-גלגליים.
מרצ קוראת להורדת התעריפים שהאמירו.
הותרתם בעינם תעודד מעבר למכוניות ישנות ומזהמות.
כמו מדינות צפופות אחרות, ישראל צריכה גם לעודד את השימוש בכלי-רכב קטנים וחסכוניים בדלק.
יוענקו גם הטבות מס לכלי-רכב המונעים בדלקים אלטרנטיביים.
מיסוי
נטל מסי הרכישה על רכב בישראל גבוה בכל קנה-מידה בינלאומי.
המיסוי המוטל על כלי-רכב המיובאים לארץ הוא הגבוה במדינות המערב (לבד מדנמרק).
מחירי כלי-הרכב והחלפים גבוהים פי-שניים לעומת מדינות רבות במערב.
הכנסות המדינה מענף הרכב (כולל מע"מ) הן יותר מ-10% מכלל ההכנסות ממסים ומתשלומי חובה אחרים.
לדוגמה, בישראל נעות 400 אלף מכוניות בנות עשר שנים ויותר - 400 אלף מלכודות מוות בעת תאונה.
המיסוי הגבוה המוטל על כלי-הרכב בארץ משפיע לרעה על גיל וסוג כלי-הרכב, ולכן על בטיחותם.
אבזרים בטיחותיים רבים, כמו מערכות "בקרת משיכה" ו"בקרת אחיזה" למשל, אינם נהנים מהעדפה מיסויית.
יחד עם כוח הקנייה הנמוך יחסית של הצרכן הישראלי, צי הרכב בישראל בטוח פחות לעומת מדינות המערב.
בדומה להצעה הנדונה בדו"ח האחרון של מינהל הכנסות המדינה, מציעה מרצ להפחית את מסי הקנייה על המכוניות
ובתמורה להעלות את המיסוי על הדלק ועל אגרת הרישוי.
הפחתת מס הקנייה תשפר את נגישות משקי-הבית לכלי הרכב ותעלה את רווחתם.
צי הרכב יוצער, וכך יפחת זיהום האוויר.
בטיחות כלי-הרכב תעלה משמעותית, מספר הנפגעים יירד, ועלויות התחזוקה יופחתו.
עקב העלאת הבלו על הדלק לתחבורה, המחיר השולי של הנסיעה יהיה גבוה יותר.
כך יקטן או יתקזז הגידול בנסועה, שיכול להיות צפוי עקב המהלך.
ירידת המחירים שתזלוג לשוק המשומשות תאפשר לכל בעלי הרכב, מכל דגם ושנת ייצור, לשדרג את רמת הבטיחות של מכוניתם.
העברת המיסוי תתבצע במקביל לקביעת אגרות רישוי גבוהות יותר לרכב ישן, שמטרתן - עידוד הגריעה של מכוניות מזהמות ומסוכנות.
זאת ועוד, הקטנת ההוצאות הקבועות על הרכב - בזכות עלויות נמוכות יותר של הון וביטוח - עשויה להפחית את תדירות השימוש ברכב.
חשוב לא פחות: המהלך צריך להתבצע בד בבד עם עידוד השימוש בתחבורה ציבורית.
תשתית הכבישים
הצפיפות בכבישי ישראל גבוהה משמעותית לעומת מדינות המערב (פי-שלושה עד פי-תשעה).
הכבישים בישראל סובלים מסלילה באיכות נמוכה תחת תקנים מיושנים, מחסור בתחזוקה שוטפת, עומס יתר, תימרור לקוי, אחיזה נמוכה (בעיקר בחודשי הקיץ החמים), תאורה חסרה ועוד.
איכות התשתית בישראל מגדילה משמעותית את מספר הסכנות שאורבות לנהגים, ומקשה על ההתמודדות שלהם מול מצבי חירום.
הנזק הכלכלי מתאונות שנגרמו עקב תשתית לקויה מגיע ל-4 מיליארד שקל בשנה.
המערכות שאמורות להבטיח תנועה בטוחה של כלי-הרכב לא התפתחו ביחס ישר לגידול בצי הרכב.
התשתית ביישובים עירוניים רבים תובעת טיפול דחוף.
מספר הבעיות שאיתן מתמודד הנהג הישראלי גבוה בכל קנה-מידה לעומת מקבילו במדינות המערב.
מרצ אינה מוכנה להשלים עם העובדה, כי למע"צ אין תקן ISO ואין סמנכ"ל לענייני בטיחות.
מרצ תתבע לקבוע שיעור קבוע מסך המסים המתקבלים מענף הרכב לטובת התאמת התשתית בישראל לסטנדרטים המערביים.
מחקר
המשטרה מדווחת רק על 20% מתאונות הדרכים; הרוב המכריע, כולל אלו שבהן יש נפגעים, אינו מדווח, אינו נחקר, ועל כן אינו יכול לשמש את מקבלי ההחלטות.
מחקר התאונות כיום מתבצע על-פי כלים מיושנים, רובו נועד להוכיח כי "הגורם האנושי", הנהג, אשם בתאונה.
מטרתו של חקר התאונות הוא למצוא את "העבירה" שהובילה לתאונה ולהעמיד את "האשם" לדין.
הוא אינו בוחן את מכלול הגורמים הסביבתיים והנסיבתיים שהובילו לתאונה - עקב העדר הכשרה מקצועית של בוחני התאונות, או כתוצאה מלחץ הזמן שבו נתונים הבוחנים.
קשה, למשל, לדעת מהי "סטייה מנתיב", הגורם הראשון במעלה לפי המשטרה לתאונות קטלניות (17% ב-2001). מדוע סוטים הנהגים מנתיבם? האם מחמת הריכוז שהופר, העדר כישורי נהיגה, תשתית לקויה, פגם מכני, או חיבור של כמה מהם.
מחקר נכון צריך לענות על שאלות רבות שנותרות ללא מענה כיום.
מחקר יסודי יפענח את הקשר שבין גורמי הסיכון לבין תאונות הדרכים וישמש כלי הכרחי בגיבוש מדיניות יעילה.
מחקר מעמיק יפרק ויבודד את השפעת הגורמים שעשויים להיות בעלי משקל בעת אירוע תאונתי.
למשל, גיל הרכב ומצבו הבטיחותי והמכני, עבירות תנועה וניסיון הנהג, מצב התשתית ועוד.
מיומנות וחינוך לנהיגה
מיומנות הנהיגה אינה מתמצה בהפעלה טכנית של כלי-הרכב, אלא באסטרטגיית נהיגה, שמשלבת בין כישורי הנהג, כלי-הרכב, קריאת התנועה, תנאי הנהיגה ועוד.
מרצ מאמינה כי הקניית אסטרטגיית נהיגה בקרב נהגים רבים ככל האפשר תפנים שיקול דעת, מיומנות תפעולית וראייה מורכבת של גורמי הסיכון והיכולת לסכלם.
כישורי נהיגה טובים יובילו להתמודדות טובה לאין ערוך של כל נהג עם כל גורמי הסיכון בכבישים.
תוכניות מתקדמות להכשרת נהיגה (כמו דו"ח בקר מ-98') אינן מיושמות.
שיטת הלימוד הקיימת הינה ארכאית, ואף מסוכנת.
משימות נהיגה "מתקדמות" שאמורות להיות מבוצעות כחלק משיעורי הנהיגה אינן מפוקחות ואינן נבחנות; מגרשי תרגול נמצאים עדיין על הנייר; הנהגים אינם זוכים בהכשרה תקופתית; קורסי הנהיגה המונעת שכוללים שינון והכרה של התמרורים הפכו לבדיחה לאומית; פקידי המשרד התחבורה מתנגדים לסימולטורים מתקדמים שאמורים לדמות מצבי חירום בכבישים.
מרצ סבורה כי לחינוך ולהסברה נכונים קיים תפקיד מכריע בהתמודדות עם תאונות הדרכים.
מרצ סבורה כי החינוך לנהיגה נכונה צריך להתחיל בגני-הילדים, ועל ההסברה לפנות אל הציבור הרחב באמצעי התקשורת ובשטח.
מרצ סבורה כי ההסברה צריכה להתמקד בעקרונות שימושיים ובגיבוש אסטרטגיית נהיגה, ולא בהפחדה ובאיומים, כפי שזה נעשה כיום.
אכיפה
ההתמודדות עם תאונות הדרכים בישראל שמה דגש רב על אכיפה, ובעיקר על אכיפת המהירות.
אבל מהירות מעל החוק תופסת רק 0.8% מכלל התאונות ו-1.6% מכלל התאונות הקטלניות (נתוני 2001).
המחקרים גם הוכיחו כי כבישים שבהם הותרה מהירות של 100 קמ"ש אינם מסוכנים יותר מכבישים שבהם הותרה מהירות של 90 קמ"ש.
מרצ טוענת כי מהירות כשלעצמה אינה הבעיה; מרצ טוענת כי נהיגה רעה היא הבעיה.
אסטרטגיית נהיגה נכונה תקנה לכל נהג את היכולת להתאים את המהירות לניסיונו וליכולתו, לסוג הרכב שבו הוא נוהג ולתנאי הדרך שמולם הוא מתמודד.
מדיניות אכיפה המבוססת על מצלמות מהירות או גלאי מהירות, מוסתרים ברובם, המוצבים בכבישים פתוחים ובקטעי דרך ישרים, אינה הולמת את הסיבות האמיתיות לתאונות ואינה מטפלת בגורמי הסיכון.
מדיניות זו מטפלת רק בעבירות מהירות מעל החוק, אך אינה נוגעת במהירות גבוהה בהתאם לנסיבות, שמשקלה גבוה בסך הגורמים לתאונות.
מרצ תומכת באכיפה נמרצת של מהירות הנסיעה ברחובות הערים וסמוך לאזורים צפופים בהולכי רגל, כמו בתי-ספר וגני-ילדים.
מרצ תומכת באכיפה נמרצת שתתמקד בגורמי הסיכון האמיתיים: מעבר באור אדום, אי-חגירת חגורות בטיחות מלפנים ומאחור, מצב מכני לקוי, זיהום כלי-רכב, משקל מעל המותר, נהיגה מסוכנת ועוד.
ספורט מוטורי
מרצ גורסת כי תרבות מוטורית מפנימה נהיגה טובה ובטוחה.
מרצ אינה משלימה עם העובדה כי החוק הישראלי עדיין אוסר פעילות ספורט מוטורי מכל סוג, ותובעת לזרז את העברת הליכי התחיקה הכרוכים בחוק הספורט המוטורי.
מרצ קוראת להקמת מסלולים מוסדרים לפעילות ספורט מוטורי, סלולים ושאינם סלולים.
באותם מקומות יתבצעו הדרכות נהיגה ורכיבה וגם תחרויות ספורט מוטורי, מקומיות ובינלאומיות.
פרק י' - ישראל בשנות ה-2000
משך כל שנות קיומה התמודדה ישראל עם משימות כלכליות וחברתיות מכריעות תוך מאבק מתמיד על חייה ועל בטחונה.
מרצ יודעת, כי גם בתוך המאבקים והקשיים, חייב להימשך ללא הרף המאמץ לקידומה של המדינה בכל התחומים - בשלום ובביטחון,
בביסוס הדמוקרטיה,
בשגשוג כלכלי וצדק חברתי,
באיכות החיים ובאיכות הסביבה.
ישראל צריכה ויכולה להיות מן המדינות המובילות בעולם בהשכלתם,
ברמת חייהם
ובאיכות חייהם של תושביה,
כשהיא מקיימת חברה סולידרית,
המעניקה שוויון הזדמנויות מרבי,
מצמצמת פערים חברתיים
ומבצרת את משטרה הדמוקרטי
ואת זכויות האדם והאזרח בגבולותיה.
מדע וטכנולוגיה
עתידה של המדינה בעידן המודרני תלוי במידה רבה ברמתה המדעית והטכנולוגית.
ישראל צריכה לשמור על מעמדה בחזית המחקר והפיתוח הבינלאומיים ולשאוף להיות מן המדינות המובילות בעולם בכל תחום.
הדבר חיוני גם להצלחתה הכלכלית של המדינה
וגם לחוזקה הצבאי.
מוסדות ההשכלה הגבוהה ומוסדות המחקר המדעיים צריכים למשוך אליהם את המצוינים ביותר, ויש להעמיד לרשותם את המשאבים הדרושים להתפתחותם ולהתקדמותם.
חשוב להבטיח, על-ידי הקמת קרנות מימון מיוחדות לסטודנטים העוסקים במחקר מדעי במהלך לימודיהם לתואר מתקדם ועל-ידי תחלופה מתאימה בצמרת, כי האוניברסיטאות יוכלו לקלוט מדי שנה את המבטיחים שבין המדענים הצעירים, שרבים מהם עוזבים את המדינה ותורמים מיכולתם למדע ולכלכלה במדינות זרות.
יש לעודד גופים העוסקים במחקר תשתיתי ויישומי, לתמוך בהם ולחזק את קשריהם הן עם מוסדות המחקר המדעיים והן עם התעשייה המתוחכמת.
תעשייה ושירותים
כל פעילות כלכלית המגדילה את התפוקה במשק ומכניסה למדינה מטבע זר חשובה למשק הלאומי.
העדיפות צריכה להינתן לגורמים התורמים את הערך המוסף הגבוה ביותר, ללא קשר לסקטור אליו הם משתייכים.
הגירעון ההולך וגדל במאזן המסחרי של ישראל הוא מקור לדאגה.
תנאי הסחר הבינלאומיים והמקומיים, לרבות שער החליפין, צריכים לעודד היפוך של מגמת עודף היבוא על היצוא.
הדבר יושג גם על-ידי הגדלת כדאיות היצוא
וגם על-ידי שכלול התחרותיות במשק הישראלי, כך שיוזלו באופן יחסי סחורות מייצור מקומי.
ישראל צריכה לנצל את יתרונה היחסי בתחומים מדעיים וטכנולוגיים מתקדמים,
להשקיע בפיתוח תעשיות וטכנולוגיות עתירות-ידע
ולפתח יצוא של ידע ושל שירותי ידע בתחומים שונים.
תעשיית היצוא היא מכשיר עיקרי לצמיחת המשק ולהגדלת התוצר לנפש.
תיירות
התיירות היא ענף מרכזי, מקור למטבע חוץ וענף עתיר תעסוקה, המפרנס עשרות-אלפי משפחות בישראל.
התיירות, יותר מכל ענף כלכלי אחר, מושפעת מהיחסים הבינלאומיים של ישראל ומדעת הקהל העולמית לגבי המדינה, והפגיעה בה, עם הידרדרות המצב הביטחוני באזור, חמורה וקשה.
על מנת שישראל תוכל להשתלב בתיירות העולמית המתפתחת, במיוחד בזו האירופית, יש לעשות להרחבת ענף התיירות ולביסוסו, להגברת ההשקעות בו ולשיפור רמת השירות הניתנת בו.
עם הרגיעה העתידית יש להשקיע בשיקום תשתית התיירות, בעידוד התיירים לארץ ובהבטחת שביעות רצונם מהשירות כאן על מנת שישובו ויפקדו את ישראל לאורך זמן.
חוסר היציבות האזורי והעולמי משפיע היום גם על ענף התיירות אצל שכנותינו.
עם בוא הרגיעה צריכה ישראל לפתח שיתוף-פעולה אזורי,
במיוחד עם מצרים וירדן,
כדי להציע חבילות תיירות אטרקטיוויות, שימשכו לאזור תיירים נוספים,
לטובתן של כל המדינות.
תרבות ואמנות
היצירה התרבותית והאמנותית בישראל היא ביטוי לחיוניותה של החברה הישראלית.
מוסדות התרבות, האמנות והתיאטרון, הסופרים, המשוררים והאמנים, הם הנותנים את הביטוי לעוצמת היצירה התרבותית הלאומית, ופעולתם היא מקור השראה והעשרה רוחנית לציבור הרחב.
החברה הישראלית היא חברה צורכת תרבות.
מיליונים מבקרים מדי שנה במופעים של אמנויות הבמה - מחול, מוסיקה ותיאטרון - ומיליונים במוזיאונים.
בתקופתה של מרצ במשרד האמנויות הוגדלו לאין שיעור התקציבים המופנים לנושאי תרבות ואמנות,
תוך תיקון קיפוח מתמשך של המגזר הערבי ועידוד צריכת התרבות בכל שכבות האוכלוסייה.
מרצ תפעל למתן סיוע ציבורי ראוי למערכות היצירה התרבותית והאמנותית, למוסדות וליוצרים.
משאבי הסיוע והתקציבים של מוסדות התרבות והאמנות ואופן הקצאתם וחלוקתם, לרבות תמיכה בקבוצות לא ממוסדות, צריכים להבטיח את אי-תלותם בשלטונות ולהגביר את יכולתם להתמסר להפקת יצירות מקוריות.
התמיכה ביוצרים ובאמנים תאפשר להם קיום הוגן וחיי יצירה פוריים.
יש להקפיד על השוויוניות שהנהיגה מרצ בהקצאות למגזר הערבי והדרוזי.
מרצ תפעל להקמתה של מועצה ציבורית עליונה לתמיכה באמנים ובעשייה האמנותית בכל הארץ,
שתיתן ביטוי למורשת התרבותית של העדות השונות ותעודד את תחום היצירה החוץ-ממסדי.
היוצרים בישראל נתונים זה שנים במאבק מתמיד עם הרשויות על זכויותיהם לקבל תמורה הוגנת על השימוש ביצירותיהם.
מרצ תפעל להשלמת חקיקתו של חוק זכויות יוצרים החדש, שיעניק ליוצר הגנה על קניינו הרוחני וקבלת תמלוגים הולמים על כל אופני השימוש בו.
יבוטל הסעיף בחוק המפקיע מידי היוצר את הזכויות ביצירה שהוזמנה על-ידי רשות השידור, תובטח תמורה הוגנת בגין שידור יצירות בערוצי הכבלים,
ויינקטו צעדים נמרצים כנגד פיראטיות ושימוש לא מורשה ביצירות בשידורים ובהפצת קלטות מועתקות.
יזורז סיכום עבודתה של הוועדה לדיון במס הכנסה ליוצרים.
תימשך הפעולה החשובה של הרחבת צריכת האמנות והתרבות בכל רחבי המדינה והפצתה בכל השכבות ולכל הגילים, באמצעות מפעל "אמנות לעם" ו"סל תרבות", המקיימים אלפי פעולות בשנה למיליוני משתתפים.
יורחב החינוך האמנותי והמוסיקלי בכל בתי-הספר, החל מן הגיל הרך, כדי לחנך ציבור המעריך תרבות ואמנות ורואה בתרבות חלק אינטגרלי מחייו.
מרצ תפעל לעידוד הספרות העברית והיצירה המקורית, בתיאום עם ארגוני הסופרים, העורכים והמו"לים.
תימשך התמיכה המוגדלת בספריות הציבוריות בכל חלקי הארץ,
כאשר הסופרים הישראלים זוכים לתגמול הולם תמורת השימוש בספריהם.
חוק הספריות הציבוריות שמרצ יזמה וחוקקה בכנסת היוצאת ייאכף ויאפשר בכך העמקת החינוך לקריאה ואת זמינותם של ספרים לקוראים בכל רחבי הארץ ובכל שדרות החברה.
מרצ תפעל להגדלת התקצוב לתעשיית הקולנוע, למוזיאונים, לפסטיבלים, לאמנויות הבמה והמחול ולתרגומי מופת.
יובטח מקום ראוי ליצירה בשפה הערבית, ויוקם ערוץ טלוויזיה מסחרי בערבית.
תימשך ותורחב הפעולה לקליטתם המקצועית והתרבותית של אלפי אמנים עולים חדשים במסגרות קיימות וחדשות, כדי לעזור בקליטתם וכדי לאפשר לחברה הישראלית ליהנות מכשרונם ומיצירתם.
יועמקו הקשרים התרבותיים עם מדינות העולם.
תחודש המגמה של פתיחות לתרבות העמים, בדגש מיוחד על ארצות הים התיכון.
הטלוויזיה בכבלים תשדר גם שידורים, בשפות שונות,
למצרים,
ירדן
והרשות הפלסטינית.
מוסדות התרבות ייאבקו על שמירת כבודם של אמנים, כבני-אדם וכאמנים,
ועל חירות הבעתם האמנותית באירועי תרבות בינלאומיים בחו"ל המחרימים אמנים ישראלים בשל שיקולים פוליטיים.
ספורט ותרבות הפנאי
מרצ רואה בחינוך גופני ובספורט ערכים חברתיים, תרבותיים ולאומיים, שיש בהם כדי לפתח ולטפח דפוסי פעילות גופנית וספורטיבית לשם הבטחת איכות חיים, בריאות ואישיות הרמונית.
בתקופתנו זקוק האדם לשעות פנאי ומחפש למצוא בהן עניין וסיפוק.
החברה הישראלית מצויה, על אף הקשיים בהם היא נתונה היום, בתחילתו של "עידן הפנאי" שבו קובעת פעילותם של אנשים בשעות הפנאי את אופיה של החברה ואת איכות חייהם של הפרטים.
במסגרת זו חשוב לגוון ולאזן את הפעילות בשעות הפנאי ולהשתתף בעיסוקים יצירתיים ופעלתניים, ובכלל זה בפעילות גופנית.
מרצ רואה חשיבות תרבותית ובינלאומית בעידוד הספורט ההישגי והייצוגי בישראל ותפעל להקצאת משאבים לאומיים לטיפוח פעולות ומפעלי ספורט שיביאו למימוש הפוטנציאל הלאומי בספורט ההישגי.
מרצ תפעל להעמקה ולהטמעה של עקרונות ההגינות הספורטיבית ולטיפוח הסבלנות והסובלנות, וזאת על-ידי פעולות הסברה וחינוך שיטתיות בצד קביעת תקנות מתאימות ואכיפתן.
אמות-המידה להקצאת כספי המועצה להסדר ההימורים בספורט יעוגנו בחוק או בתקנות, שיתחשבו במספר הפעילים בענף ובמידת הפופולריות שלו, ברמת ההישגים, במיקום הגיאוגרפי וביכולת לגיוס מקורות מימון אלטרנטיביים,
תוך הדגשת ספורט נשים,
פעילות ספורטיבית בגיל צעיר,
ספורט נכים וספורט מוגבלים.
רשויות מקומיות יסייעו אף הן לעמותות ולפעילויות ספורטיביות על-פי קריטריונים פומביים ושוויוניים.
תועמק התמיכה בניהול עצמי ובבעלות עצמית של אגודות הספורט התחרותיות כעמותות עצמאיות, במסגרת מרכזי הספורט או במסגרות וולונטריות אחרות, על-פי בחירתן.
כספי התמיכות יועברו לעמותות דרך המרכזים או ישירות לעמותות, כפי שתבחר כל עמותה.
ספורטאי - כמו מוסיקאי או אמן - הוא אדם חופשי, המפתח את כישוריו במסגרת אגודות הספורט.
הספורטאי תורם לאגודה ורשאי לבחור באגודה אחרת, על-פי בחירתו החופשית או על בסיס ההסכמים שחתם מרצונו עם אגודתו.
המצב הנוכחי של הפעילות הגופנית בישראל אינו מניח את הדעת.
לאחר תקופה של פעילות גופנית סבירה בעת הלימודים ובמשך השירות הצבאי, רוב הישראלים חדלים לעסוק בפעילות גופנית סדירה, ונפגעות איכות חייהם ובריאותם.
כדי לעודד פעילות גופנית של מבוגרים, יש לקיים הסברה מתמשכת באמצעי התקשורת ההמוניים לקידום התודעה הגופנית, לפתח תוכניות לפעילות גופנית במרכזים הקהילתיים ולהמשיך בהקמתם של מרכזים לנופש פעיל.
יינתן דגש מיוחד לפעילויות בעלות ערך מתמשך ולפעילויות המתאימות לבני גילים שונים.
סוף דבר
מרצ צמחה על בסיס של שותפות בין שלושה גופים בעלי מסורת פוליטית שונה - רצ, מפ"ם וחלק משינוי.
אליה חברו באחרונה גם שח"ר והבחירה הדמוקרטית והוסיפו בכך חיזוק משמעותי לדרכה ולמעמדה כברירה היחידה אל מול גושי המרכז והימין.
ייחודה של מרצ בכך שהיא חלוץ ההולך לפני המחנה.
לא פעם נראינו כקיצוניים ולא פעם,
כגורלם של חלוצים, לא הובנו כאשר התנגדנו להקמת התנחלויות,
כאשר דרשנו משא ומתן עם אש"ף על בסיס של הכרה הדדית
וכאשר הכרנו בצורך להכיר במדינה פלסטינית לצידה של ישראל.
גם בהכרת סכנתה של ההתחרדות והכפייה החרדית והדתית היינו ראשונים להתראה, נחשונים במאבק.
למרצ לא מגיע פרס על חלוציות זו, אך חשוב לציין את ייחודה הרעיוני, משום שאין היא נתפסת להלכי רוח פופולריים והיא מוכנה לומר אמת גם כאשר הדברים אינם מתקבלים, באותו רגע, על דעת הרוב.
הניסיון פשוט מוכיח שדברים שמרצ אומרת היום, מתגשמים מחר.
אילו דרכה של מרצ היתה מתקבלת בשעתו, היינו חוסכים דם וסבל.
דברים אלה נכונים גם היום, בעיקר היום.
מרצ מבצעת במסירות ובנאמנות את מה שהיא אומרת בכנות ובאומץ.
היא מבצעת זאת גם באופוזיציה - כמפלגת אופוזיציה ראשית, כאשר מפלגת העבודה מגמגמת או מתחמקת מהצבעה - וגם בממשלה.
באופוזיציה היינו גם מאוחדים בהתנגדותנו הסיעתית לחוק המועצות הדתיות,
חוק ערוץ 7,
שריון חוק רמת-הגולן,
בתמיכתנו בחוק יסוד: חופש הדת,
בהתנגדותנו להצעות תקציב בלתי-נסבלות ובהגישנו הצעות אלטרנטיביות -
הכול בניגוד משווע למפלגת העבודה.
ולא רק אופוזיציה היינו - אלא גם הצלחנו להעביר שורה מרשימה של חוקים בנושאי חברה.
כאשר ניתנה לנו ההזדמנות להיות בממשלה הוכחנו כי ניתן לתרגם את הרעיונות שלנו לשפת המעשה - בתחומי החינוך,
איכות הסביבה,
העלייה והקליטה
ומשק התקשורת.
בכל התחומים האלה הפגינו שרי מרצ כושר ביצוע והוכיחו כי ניתן לשלב דאגה עמוקה לנושאי חברה עם שימת דגש על פיתוח המשק וצמיחתו.
זוהי תעודת הזהות של מרצ ועמה היא מציבה לציבור הבוחרים את התביעה: להיות חופשי בארצנו.
