TEMELJNI PRINICIPI
Pokret za Promjene (PzP) je novi politički pokret građanske i moderne evropske orijentacije u Crnoj Gori, koji svoje djelatnosti formuliše i ostvaruje u duhu evropskih demokratskih principa.
Pokret za Promjene okuplja sve građane Crne Gore koji teže da svoju egzistenciju zasnivaju i ostvaruju kroz bogatu,
ekonomski razvijenu
i stabilnu,
pravno uređenu,
demokratsku i
socijalno odgovornu državu,
punopravnu članicu Evropske Unije,
bez obzira na naciju, konfesionalna i svaka druga lična opredjeljenja.
Članovi Pokreta za Promjene smatraju da su postojeće političke, socijalne, ekonomske i kulturne podjele, posljedice odsustva demokratskih kapaciteta I zloupotrebe političke moći,koji u posljednje dvije decenije znatno usporavaju progress u svim društvenim segmentima Crne Gore.
Temeljna odrednica političke misije PzP jeste upravo prevazilaženje pomenutih podjela i započinjanje dugotrajnog i kompleksnog procesa unutarcrnogorskog građanskog dijaloga.
Neefikasnost pravne države, selektivna primjena postojeće pravne regulative, kreiranje sloja privilegovanih pojedinaca koji uživaju podršku i zaštitu vrha vlasti i koji su pozicionirani iznad zakona,po mišljenju PzP su osnovne kočnice na putu ekonomskog
I socijalnog preporoda crnogorske države i društva.
PzP takođe smatra da problematični odnosi između organizovanog kriminala koji raspolaže znatnim finansijskim sredstvima stečenim na nelegalan način, i vrha državne vlasti, predstavljaju ozbiljan problem.
Ukoliko se državni organi ne počnu ozbiljno i profesionalno baviti ovim problemom, osnovana je bojaznost da će ove strukture moći preuzeti ulogu dominantnog društvenog faktora u Crnoj Gori.
Ravnopravnost je jedno od temeljnih civilizacijskih dobara.
Stoga je neophodno apsolutno poštovanje ovog osnovnog principa.
Kao jedno od osnovnih ljudskih prava, očuvanje i naglašavanje ravnopravnosti polova predstavlja stalni politički zadatak PzP-a.
PzP se zalaže da se ovo pravo i princip poštuju i manifestuju svakodnevno, i na različitim nivoima: u porodici, na radnom mjestu, u javnom i društvenom životu.
Pokret za Promjene smatra da su proces decentralizacije mehanizama vladavine
i što je moguće značajnije učešće građana u procesu donošenja političkih odluka, neki od osnovnih temelja demokratije.
Bez obzira o kakvoj se administrativnoj jedinici radilo (grad, opština, država), strukture vlasti treba da omoguće građanima i dobrovoljnim građanskim udruženjima da učestvuju u donošenju odluka u onoj mjeri u kojoj je konstruktivno ali i obavezujuće za cjelokupno društvo.
Država treba da koordinira, a ne da diktatom nameće gotova rješenja i modele odnosa između građana i organa vlasti.
Političke organizacije igraju značajnu ulogu u ovom procesu.
PzP će istrajati u naporima da podstakne učešće građana u procesu donošenja političkih odluka, tako što će nastaviti da insistira na formulisanju jasnih pravnih okvira za takvo djelovanje.
Poštovanje principa solidarnosti predstavlja veoma važan elemenat političke I društvene misije Pokreta za Promjene.
Odgovorna država brine o svakom građaninu, a ovaj se princip solidarnosti, potom, dalje prenosi kroz strukture dobrovoljnih udruženja građana, obuhvatajući čitavu populaciju.
Osnova socijalne i ekonomske politike PzPa jeste ostvarivanje dva cilja:
opšte dobro građana
i socijalno partnerstvo između institucija države, dobrovoljnih udruženja građana i pojedinaca.
PzP zagovara praksu uspostavljanja stabilnog sistema vrijednosti koji se oslanja na fundamente moderne evropske civilizacije.
Ovaj sistem vrijednosti se bazira na međusobnom uvažavanju interesa i mogućnosti i na dugoročnom izgrađivanju odnosa povjerenja između građana i organa vlasti u državi.
Pokret za Promjene se zalaže za pravo na rad i zaradu koja omogućava dostojan život čovjeka i sigurnost porodice,
za državu koja je prepoznatljiva po socijalnim ulaganjima
i za stalno usavršavanje zakonske regulative koja se odnosi na problematiku dostojanstva individue,
poštovanja privatnog vlasništva
i shvatanja politike kao javnog angažmana u cilju kreiranja opšteg dobra.
Rad nije samo i isključivo pitanje egzistencije već istovremeno i manifestacija ljudskog dostojanstva, osjećanje pripadnosti određenoj zajednici, i doprinos izgradnji šire društvene zajednice.
Imajući ovo u vidu, PzP smatra svojom političkom obavezom i temeljnom odrednicom stvaranje uslova za otvaranje novih radnih mjesta
i ulagaće stalni napor u pravcu eliminisanja nezaposlenosti
i siromaštva.
Svaki građanin Crne Gore ima pravo na jednaku polaznu osnovu prilikom zapošljavanja, bez obzira na pripadnost političkoj partiji, naciji, etničkoj i interesnoj grupi.
Očuvanje životne sredine prihvatamo kao našu veliku odgovornost prema budućim naraštajima.
Pokret za Promjene se zalaže za korišćenje prirodnih resursa u svrhu čovjekovog napretka, ali ne u mjeri u kojoj bi bila ugrožena sposobnost njihove obnove.
Svjesni da ekološki problem prevazilaze granice nacionalne odgovornosti, zalažemo se za punu saradnju Crne Gore po ovim pitanjima sa svim relevantnim regionalnim i međunarodnim organizacijama i vladama drugih država.
DEKLARACIJA O POLITIČKOM DJELOVANJU
Pokret za Promjene se definiše kao novi politički subjekt na javnoj sceni u atmosferi duboke podijeljenosti crnogorskog političkog prostora.
Svjesni težine trenutka, PzP sebi postavlja jasan cilj: definisanje načela i propagiranje vrijednosti koje su zajedničke svim građanima Crne Gore.
Ne potcjenjujući različitosti koje karakterišu naš prostor, PzP neće nastojati da sakuplja političke poene manipulišući tim različitostima.
Naprotiv, PzP će stavljati naglasak na ono što nas spaja, kako bi se razlike lakše prevazišle.
PzP zato prilazi najkrupnijim pitanjima naših dioba sa pozicije tolerancije, na kojoj se bazira stabilno građansko društvo.
PzP se vodi načelom da svaki građanin ima nespornu slobodu i pravo da se opredjeljuje i izjašnjava o najintimnijim ljudskim pitanjima, kao što su vjersko ili nacionalno pitanje,
ali da takođe ima slobodu I pravo da takve svoje stavove zadrži za sebe.
Nasuprot trendu produbljivanja i dosadašnje političke zloupotrebe anahronih i čak šovinističkih shvatanja nacionalnih i etničkih identiteta u Crnoj Gori, Pokret za Promjene se zalaže za afirmaciju modernog građanskog društva, uprkos opšteprihvaćenoj tezi da je dvadeseti vijek bio vrijeme buđenja nacionalnih, etničkih, regionalnih i lokalnih aspiracija, i da se na tim osnovama treba redefi nisati crnogorsko državno pitanje.
Mišljenja smo da se savremeni integrativni procesi baziraju na principu građanskog identiteta i građanske odgovornosti, koja je u velikoj mjeri podstaknuta, formirana i valorizovana prvenstveno u okvirima intelektualne elite.
S ovim u vezi naglašavamo da je upravo inferiornost intelektualne elite u bitnim strukturama i institucijama crnogorskog društva umnogome doprinijela razaranju nukleusa građanskog identiteta,
odnosno gušenju ljudskih prava
i sloboda.
Može se reći da je postignut gotovo univerzalni konsenzus o tome da je građansko društvo vitalna komponenta dobrog društvenog uređenja, čija je pluralna politička zajednica odgovorna i sposobna da se suoči sa izazovima i zadacima na putu ka izgradnji moderne države.
Pokret za Promjene, stoga, smatra da jedino moderna,građanska i demokratska Crna Gora,
u kojoj su vladavina prava
i princip jednakosti svih njenih stanovnika osnovni temelji njene državnosti, može računati na lojalnost i odgovornost sopstvenih građana.
Svjesni smo da ovako definisana pretpostavka budućeg pojedinca i grupe gradi osjećanje identiteta koji se ne bazira na nacionalnim parametrima.
Suprostavljajući se primjerima buđenja i redefinisanja nacionalizma širom Balkana i jugoistočne Evrope,
uvjereni smo da ovaj prostor može imati perspektivu samo ukoliko je projektovan na kosmopolitskim i onim građanskim vrijednostima koje nas povezuju sa drugima, u regionu i šire,
a pri tom nijesu narušene prepoznatljive osobenosti našeg društva.
Demokratska Crna Gora može da opstane jedino kao građanska država svih njenih stanovnika.
Šesnaest godina nakon simulacije prevazilaženja mehanizama komunističke vlasti, Crna Gora još uvijek traga za sopstvenim modelima demokratizacije.
Ionako kompleksan i dugotrajan, proces ekonomskei političke tranzicije u Crnoj Gori je dodatno otežan činjenicom da vladajuće strukture nijesu učiniledovoljan napor u pravcu transformacije Crne Gore.
Tranzicioni procesi, kakvi su prelazak od planske na tržišnu privredu i iz jednopartijskog sistema (diktature) u demokratiju su po svom karakteru teški i problematični.
Jedan od produkata takvih promjena jeste značajno ekonomsko raslojavanje u društvu i nepravedna i neregularna raspodjela društvene svojine.
Pokret za Promjene smatra da je došlo krajnje vrijeme da se građani Crne Gore angažuju u demokratskom procesu promjene vlasti.
Ovaj angažman treba da bude masovan i sveobuhvatan.
Jedino se na taj način može napraviti neophodan otklon u odnosu na trenutno stanje.
Angažman građana Crne Gore u demokratskom procesu mora biti pretpostavljen odgovornijoj političkoj volji i novoj viziji društva u kojem žele da žive, stvarajući pri tom zdrave uslove za svoje potomstvo.
Savremeni trenutak nalaže potrebu da se retrogradni, nacionalistički i ideologijom opterećeni okviri suspenduju i da se kreira novi model učešća građana u političkom životu zajednice.
Shodno rečenom, Pokret za Promjene se zalaže da se novoizabrane strukture vlasti skoncentrišu na slijedeće aktivnosti:
donošenje novog Ustava Crne Gore.
temeljnu reorganizaciju i transformaciju državne uprave
i decentralizaciju vlasti.
restrukturiranje javnih finansija i stavljanje u funkciju privrednog razvoja.
zaustavljanje negativnih trendova u ekonomiji,
kreiranje instrumenata ekonomske politike za podsticanje izvoza,
malih i srednjih preduzeća,
stambene izgradnje,
poljoprivrede i
razvoja nedovoljno razvijenih područja.
otvaranje dijaloga sa Sindikatom oko postizanja najšireg socijalnog dogovora oko mjera i aktivnosti na stvaranju uslova za održivi i socijalno prihvatljiv privredni razvoj.
preispitivanje izvora i oporezovanje bogatstva stečenog u protekloj deceniji.
sveobuhvatnu reformu sistema socijalne zaštite u cilju efikasne borbe protiv siromaštva i zaštite ugroženih djelova populacije.
intenziviranje započetih reformi zdravstvenog sistema.
temeljnu i sveobuhvatnu reformu agrarne politike koja treba da obezbjedi sigurnost poljoprivrednih proizvođača i njihove proizvodnje.
preispitivanje spornih privatizacionih transakcija i koncesionih ugovora o eksploataciji prirodnih resursa ( boksita, uglja, nafte i gasa, šuma, voda...).
izmjena postojeće zakonske regulative u oblasti privatizacije, a posebno po pitanju privatizacije privrednih sistema od strateške važnosti za Crnu Goru.
zaustavljanje sve znatnije divlje gradnje širom Crne Gore, a posebno u primorskoj regiji,
i stvaranje nove zakonske regulative za oporezivanje ovakvih aktivnosti.
kreiranje odgovarajućeg zakonskog okvira za sprovođenje pravedne restitucije.
usvajanje i efikasna primjena neophodnih mjera za suzbijanje korupcije,
sive ekonomije,
i borbu protiv organizovanog kriminala.
sveobuhvatna i temeljna depolitizacija policije, tužilaštva, pravosuđa, carine, i organa društvene kontrole.
ubrzavanje procesa približavanja Evropskoj Uniji.
Navedene aktivnosti su apsolutni prioritet Pokreta za Promjene i naš angažman na njihovom ostvarivanju će biti stavljen iznad želje da se osvoji i zadrži vlast po svaku cijenu.
PzP zato neće biti spremna na prihvatanje sračunatih kompromisa kako bi ostala na vlasti,
niti će prihvatiti formiranje kontradiktornih i kompromitujućih postizbornih koalicija.
Ukoliko post-izborni odnos snaga na crnogorskoj političkoj sceni i u crnogorskoj skupštini budu naklonjeni Pokretu za Promjene, ovaj pokret će svim političkim subjektima ponuditi da podrže program ekspertske Vlade i da se angažuju na ostvarivanju svih ciljeva proklamovanih formulisanim i u javnosti ponuđenim programom PzP-a.
PRIORITETNE AKTIVNOSTI NOVE VLADE
1. DISKONTINUITET SA TOTALITATARNIM NAČINOM VLADANJA
Pokret za Promjene će se posebno zalagati za hitno i temeljno demontiranje mehanizama totalitarne vladavine i u tom pravcu će preduzeti slijedeće aktivnosti:
Rasformirati Agenciju za Nacionalnu Bezbijednost na striktno određeni vremenski rok.
Tokom tog perioda detaljno preispitati aktivnosti kao i imovinu i ponašanje svih lica sa službenim ovlašćenjima, sa posebnim naglaskom na njihove moguće veze sa organizovanim kriminalom, i njihovu ulogu u političkom životu Crne Gore u prethodnom periodu.
Otvoriti i učiniti dostupnim javnosti sve tajne dosije bivše Službe Državne Bezbjednosti.
Sprovesti temeljnu lustraciju, posebno u policiji, medijima, tužilaštvu i pravosuđu.
Sprovesti opšti reizbor tužilaca i sudija sa posebnom obavezom provjere materijalnog i imovinskog statusa svakog sudije.
Ukinuti monopol DPS-a nad imovinom bivšeg Saveza Komunista.
Izmjenom postojećih zakona i njihovom doslednom primjenom, obezbijediti punu profesionalizaciju i depolitizaciju državne uprave i javnih službi (posebno policije, Direkcije javnih prihoda, Carine i sl.).
Uvesti kompleksan i efikasan sistem kontrole vršenja javnih funkcija u cilju sprečavanja, otkrivanja i sankcionisanja neetičkog ponašanja i korupcije u vrhovima vlasti.
2. PREISPITIVANJE KRŠENJA LJUDSKIH PRAVA OD 1945. GODINE
Pokret za promjene smatra da je bilo brojnih slučajeva kršenja ljudskih prava od 1945. godine do danas, posebno u poslednjih sedamnaest godina, koji bitno opterećuju unutar- crnogorske odnose, kao i odnose Crne Gore sa susjedima.
Krivica za mnoga zlodjela koja je napravila vlast i dio građana Crne Gore prema susjedima, ljudima druge vjere i političkim i drugim neistomišljenicima, nije bila i ne može biti kolektivna.
Takođe, ta nedjela ne mogu biti amnestirana pod izgovorom dešavanja na prostoru nakadašnje države, već je to posljedica pojedinačnih političkih i vojnih odluka ili ličnog učešća u tim događajima.
Istinskog ozdravljenja crnogorskog društva,
dobrosusjedskih odnosa
I poboljšanja našeg ugleda u svijetu nema bez pojedinačne odgovornosti za ta zlodjela.
U tom smislu, PzP se zalaže za formiranje specijalnog tijela koje će se baviti kršenjem ljudskih prava
i za njegovu punu saradnju sa relevantnim međunarodnim sudskim i drugim institucijama.
PzP se, osim krivične odgovornosti počinioca zlodjela,
zalaže i za punu satisfakciju i rehabilitaciju žrtava i njihovih porodica.
3. POREZ NA BOGATSTVO STEČENO OD 1990. GODINE
PzP prepoznaje opasnost zloupotrebe nedorečenih mehanizama ekonomske tranzicije i nespremnosti vlasti ali i većeg dijela društva da se jasno odredi prema sivoj ekonomiji.
PzP neće imati tolerantan stav prema pojavama nezakonitog bogaćenja kroz zloupotrebe vlasti, korupciju i organizovani kriminal.
PzP će dosledno primijeniti princip „nulte tolerancije“ po ovim pitanjima, posebno kada se uzme u obzir otpor već formiranih i usko povezanih centara finansijske, političke i kriminalne vaninstitucionalne moći.
U saradnji sa odgovarajućim institucijama i organizacijama međunarodne zajednice, zalažemo se za preispitivanje porijekla imovine onih pojedinaca koji su protivzakonito direktno bili uključeni u vršenje vlasti i upravljanje državnim resursima
i onih pojedinaca koji su imali direktne poslovne i interesne veze sa organima vlasti u periodu od 1992. godine do danas.
Ova naša inicijativa nije revanšistički usmjerena prema sadašnjim nosiocima vlasti već je smatramo neophodnom za povratak etičkih i profesionalnih kodeksa u institucije sistema.
Takođe bi na ovaj način mnoge hipoteke koje danas postoje kao kolektivne dobile karakter samo pojedinačnog slučaja i bile adekvatno pravno sankcionisane.
Potrebno je uvesti posebni porez na imovinu građana stečenu u periodu 1992. do 2002. godine.
Prvo bi se utvrdio imovinski bilans svih poreskih obveznika u 1992. godini, a potom bi se ovaj bilans uporedio sa imovinskim bilansom u 2002. godini.
Razlika u imovinskim bilansima bi se, potom, oporezovala prema unaprijed utvrđenoj stopi poreza.
Na ovaj način neće se ispitivati porijeklo imovine, nego će se utvrditi obaveza plaćanja poreza,
dok će se eventualna krivična odgovornost za one koji su na nezakonit način sticali imovinu, dokazivati u zakonom predviđenim procedurama.
Plaćanje ovog poreza neće oslobađati poreskog obveznika eventualne krivične odgovornosti.
Posebnim poreskim olkašicama biće obuhvaćeni svi poreski obveznici koji mogu dokazati da su platili odgovarajuće poreze na prihode u tom periodu.
4. REVIZIJA DOSADAŠNJEG PROCESA PRIVATIZACIJE
Tokom proteklih petnaestak godina, funkcionisanje svih velikih poslovnih sistema u Crnoj Gori je, u različitoj mjeri, bilo zloupotrebljavano od strane upravljačkih struktura.
Ovakva praksa je rezultirala ogromnim odlivom kapitala iz preduzeća u privatne džepove pripadnika interesnog lobija.
Vladajuća oligarhija je kroz vlasničku i upravljačku kontrolu ovih preduzeća formirala i mreže parazitskih privatnih preduzeća.
Povlašćena privatna preduzeća su sklapala lukretivne i ekstra isplative komercijalne i druge poslovne aranžmane po asimteričnim cijenama i uvijek na štetu društvenog i državnog kapitala.
Kao posledica ovakvih aranžmana, društveni i državni kapital se prelio u privatne džepove,
usljed čega su uspješni privredni subjekti i industrijski gigantic ostali u ogromnim dugovima i sa devastiranom tehnologijom i opremom, da bi zatim po nerealno niskim cijenama i na neregularan i netransparentan način bili kupljeni od preduzetnika, koji su ih i doveli u krajnje nepovoljnu ekonomsku situaciju.
Zbog navedenog tvrdimo da sveobuhvatno preispitivanje i revizija privatizacionih transkacija i poslovanja preduzeća kao što su Kombinat aluminijuma, Elektroprivreda, Jugopetrol, Telekom, Željezara itd., predstavljaju politički zadatak od najveće važnosti za uspostavljanje povjerenja građana u institucije države.
PzP je siguran da će ove revizije imati ozbiljne pravne, ekonomske i političke efekte, koji će prekinuti lanac korupcije u strukturama vlasti
i zaustaviti pljačku nacionalnih resursa.
Jedan od značajnih rezultata ovakve revizije bilo bi kreiranje značajnih finansijskih sredstava, koja bi se usmjerila ka određenim razvojnim prioritetima, kao što su mjere socijalne pomoći i zaštite
i program otvaranja novih radnih mjesta.
5. POKRETANJE POSTUPKA ZA DONOŠENJE NOVOG USTAVA
Donošenje novog Ustava Crne Gore je jedan od prioriteta u kreiranju buduće parlamentarne demokratije.
Ovaj dokument treba da u sebi sadrži karakteristike takozvanog društvenog ugovora – pisanog sporazuma između građana i organa vlasti kojim se definišu pravila ponašanja, modeli kontrole, i dinamika periodične i demokratske promjene struktura vlasti.
Da bi se formulisao i usvojio ovakav dokument neophodno je postići opšti društveno-politički dogovor svih značajnih faktora u Crnoj Gori.
U eksplicitno definisan Ustav treba uključiti takozvanu «Malu povelju o ljudskim i manjinskim pravima»
i staviti poseban naglasak na principe i odredbe o prioritetu međunarodnog prava i međunarodnih standarda o ljudskim i manjinskim pravima u odnosu na domaću zakonsku regulativu.
Potrebno je, takođe, precizno definisati okvire i jasno garantovati pravo građana da o vitalnim pitanjima uređenja sopstvene države odlučuju na referendumu,
odnosno zagarantovati građanima pravo na samoopredjeljenje.
U domenu ekonomskih prava, novi Ustav treba da, pored ostalog, jasno definiše i garantuje jednak tretman i jednaku pravnu zaštitu svih subjekata na tržištu,
a novim zakonom bi bili eliminisani monopoli svake vrste.
Novim Ustavom je neophodno precizirati model podjele vlasti koji bi zaista bio primjenjiv na crnogorsku situaciju i koji bi bio funkcionalan u crnogorskim uslovima.
Ovaj model mora biti usmjeren ka uspostavljanju značajne kontrole izvršne vlasti od strane Skupštine i sudova.
Sistem takozvanih ‘’teza i protivteza’’ treba da omogući uzajamnu kontrolu različitih grana vlasti.
Ne treba automatski i bezrezervno prihvatiti bilo koji od postojećih modela koji manje-više uspješno funkcionišu u stabilnim liberalnim demokratijama.
Ono što je potrebno jeste principe na kojima funkcionišu pomenuti modeli izvršne i zakonodavne vlasti prilagoditi specifičnim okolnostima, potrebama i interesima svih građana Crne Gore.
Potrebno je naglasiti zakonodavnu,
političku, i
posebno kontrolnu funkciju Skupštine.
Ovo se može i treba učiniti tako što će se jasno definisati forma i funkcija instituta zakonodavne inicijative i kontra-inicijative u odnosu na Vladu, poslaničkih pitanja, aktivnosti različitih tijela i odbora, istražnih komisija, i anketnih odbora.
Neophodno je obavezati Vladu i njene članove da Skupštini i njenim odgovarajućim komisijama i odborima što češće (u kratkim vremenskim razmacima) podnose izvještaje o svom radu.
Moraju se definisati posebni mehanizmi kontrole rada Vlade od strane Skupštine u domenima državne bezbjednosti, policije, spoljne politike i privatizacije.
Potrebno je obezbijediti pravno-institucionalne, stručne, i materijalno-finansijske garancije i uslove za stvarnu nezavisnost sudstva i tužilaštva, a posebno za nezavisno djelovanje Ustavnog Suda.
Nadležnosti Ustavnog Suda treba značajno proširiti u cilju efektivnije kontrole izvršne vlasti
i ispunjenja preuzetih međunarodnih standarda o implementaciji ljudskih prava u unutrašnjem pravnom sistemu.
U izradu novog Ustava treba uključiti sve političke i stručne potencijale koje Crna Gora ima (institucionalne, organizacione, i individualne)
i omogućiti najširu demokratsku raspravu o specifi čnim zakonskim rješenjima.
Ovakva aktivnost će poslužiti kao podstrek građanima da uzmu aktivno učešće u procesu definisanja najznačajnijeg pravnog akta njihove države.
Istovremeno, uloga javnosti kao agensa promjena u društvu biće garant kvaliteta ovog novog društvenog ugovora.
PROGRAMSKA OPREDJELJENJA
1. PRAVNA DRŽAVA
Pravna država je osnovni preduslov, a istovremeno i oslonac svake demokratske države.
Njen glavni društveni i politički zadatak se sastoji u tome da obezbijedi pravnu sigurnost u cilju funkcionalnog održavanja ustavnopravnog poretka, unutrašnje bezbjednosti i oživotvorenja temeljnih vrijednosti demokratskog poretka, sloboda i prava građana.
Imajući u vidu zabrinjavajuće stanje u ovom segmentu društva Pokret za Promjene se obavezuje da će voditi politiku koja će:
Svim građanima Crne Gore garantovati brzu i djelotvornu pravnu proceduru,pri tom poštujući jednakost svih građana pred zakonom kao vrhovno načelo.
Preduzimati snažnu i sveobuhvatnu akciju na povratku poljuljanog povjerenja građana u sve institucije upravnog i pravosudnog sistema vlasti, osnažujući punu nezavisnost sudske vlasti.
Organizovati i podsticati institucije pravne države na odlučnu borbu protiv korupcije u samoj državnoj vlasti,
i organizovanog kriminala;
likvidacije,krijumčarenja droga, oružja, ljudi,prostitucija, reket, ucjene, otmice, teške krađe i sl.
Drastično pooštriti postojeću kaznenu politiku i
obračunati se sa jezgrima kriminalne hijerarhije
i aktivirati mehanizme sprečavanja veza između kriminalnih interesnih lobija sa vršiocima javnih funkcija.
Posebno unapređivati i promovisati prava nacionalnih manjina i etničkih grupa, sa ciljem očuvanja i zaštite njihovog identiteta i kulturnih specifi čnosti, kao poštovanih i punopravnih funkcionalnih segmenata crnogorskog društva,
suprotstavljajući se istovremeno pokušajima manipulacije I instrumentalizacije nacionalnih manjina na način koji ugrožava građanski karakter države i interese Crne Gore.
Počivati na načelu aktivne uloge države u cilju zaštite i unapređenja prava manjina i etničkih grupa,
afirmativne akcije,poštovanje teritorijalnog integriteta i suvereniteta
i biće oslonjena na savremena međunarodna normativna rješenja i praksu, pri čemu će Okvirna konvencija za zaštitu nacionalnih manjina predstavljati osnovni izvor.
2. DRŽAVNA UPRAVA I LOKALNA SAMOUPRAVA
Pokret za Promjene se zalaže za uspostavljanje ravnoteže između državne uprave i lokalne samouprave.
Ova ravnoteža treba da se zasniva na načelu supsidijarnosti.
Odnos između državne uprave i lokalne samouprave biće postavljen u skladu sa ciljevima I načelima Evropske povelje o lokalnoj samoupravi.
Pokret za Promjene polazi od činjenice da adekvatno utvrđivanje ravnoteže između državne uprave i lokalne samouprave te razrada normativnih rješenja koja će implementirati ovaj postulat čine jednu od okosnica demokratske države i društva.
PzP posebno ističe potrebu uravnoteženog razvoja svih geografskih regiona države,
i potrebu posebnog plana za otklanjanje zaostajanja u ekonomskom razvoju sjevera Crne Gore.
Lokalnu samoupravu treba što više približiti građanima tako što će jedinice lokalne vlasti uživati veliki stepen samostalnosti u odlučivanju o djelatnostima i poslovima od lokalnog značaja koji nijesu Ustavom ili zakonom stavljeni u nadležnost Vlade.
U ovim slučajevima Vlada na sebe preuzima nadzornu funkciju.
Vršenje prenijetih i povjerenih poslova mora biti koncipirano na način da se lokalnim vlastima obezbijedi sloboda u njihovom prilagođavanju lokalnim prilikama ali i odgovornost.
U oblastima koje su u isključivoj nadležnosti centralnih vlasti, a koje se neposredno tiču i lokalnih vlasti, mora se uspostaviti odnos povjerenja i uvažavanja koji će biti građen i kroz obavezno konsultovanje lokalnih vlasti u procesu donošenju odluka.
Pri tom treba voditi računa da lokalna samouprava bude efikasna i racionalna sa stvarnim odgovornostima I obezbijeđenim sredstvima za realizaciju potreba i ciljeva od lokalnog značaja.
Pokret za Promjene se zalaže za pristup u određivanju nadležnosti jedinica lokalne samouprave, koje će uvažavati njihovu posebnost.
Na taj bi se način u gradovima (na nivou gradskih vlasti) utvrdili odgovarajući stepen i obim nadležnosti u oblastima kakve su školstvo, osnovna socijalna i zdravstvena zaštita, davanje saglasnosti na dokumente potrebne za gradnju, poslove državnih matičnih evidencija, i vođenja popisa birača.
Zauzimamo se za neposredan izbor gradonačelnika, čime bi oni kao nosioci izvršne vlasti imali jači legitimitet u sprovođenju utvrđene politike, djelovanja i rada jedinice lokalne samouprave.
Regionalizacija Crne Gore nije u bilo kojoj dimenziji projektovana kroz secesionističke ili monoetničke aspiracije bilo kog pojedinca ili grupe, već je predlažemo kao, prije svega, novu formu suživota različitih etničkih, konfesionalnih, kulturno-obrazovnih i privrednih subjekata sa novim mogućnostima zajedničkog kreiranja posebnih teritorijalnih autonomija, čime bi se marginalizovale negativne i kontraproduktivne istorijske aspiracije i podjele.
3. EKONOMSKA POLITIKA
Nakon petnaest godina sprovođenja ekonomskih reformi od strane aktuelne vlasti, crnogorska privreda se našla na ivici bankrotstva, opterećena rastućim strukturnim problemima, kao što su:
Opšta nezaposlenost
i neredovna isplata zarada;
samo oko 70.000 zaposlenih redovno prima zarade sa plaćenim porezima i doprinosima.
Rastuće siromaštvo: oko 50% populacije živi u zoni siromaštva, a između10-15% stanovništva se nalazi u zoni apsolutnog siromaštva i ugrožen im je fizički opstanak.
Kolaps industrijske proizvodnje.
Realni pad zarada: i pored visokih stopa rasta zarada, koje u svojim izvještajima publikuje Vlada, činjenica je da se zarade ne povećavaju već dugi niz godina.
Nedostatak investicija u realnom sektoru.
Dominacija sive ekonomije, kao i ekonomije kriminala.
Smanjenje konkurentnosti crnogorskih kompanija;
za posljednjih petnaest godina, uz mali broj izuzetaka, nijedna nova privatna crnogorska kompanija se nije izdvojila po proizvodnji i izvozu na druga tržišta.
Porast spoljno-trgovinskog deficita
i izrazito nepovoljna struktura robne razmjene;
uvozimo gotove proizvode, izvozimo jeftine sirovine i radnu snagu.
Odliv kapitala iz zemlje i masovno pranje novca.
Spori razvoj privatnog sektora kojeg opterećuju problemi nedostatka dugoročnih izvora kreditiranja investicija,
veliki porezi,
nelojalna konkurencija sive ekonomije,
pravna nesigurnost i nejednakost i
korupcija u organima uprave.
Proces privatizacije ima konotacije rasprodaje nacionalnih bogatstava i resursa i u toku je finalna faza preuzimanja kontrole nad društvenim i državnim kompanijama.
Još je opasnije ubrzano gubljenje kontrole nad prirodnim resursima, koji bivaju kupljeni od strane anonimnih kupaca.
Ove transakcije se obavljaju posredstvom novoosnovanih “off shore” preduzeća.
Takva poslovna praksa znači privlačenje investicija koje su sumnjivog porijekla.
Proces privatizacije društvene svojine i ekonomskih reformi udaljio se od pretpostavki pravno uređenog sistema, prijeteći kolonijalnim statusom crnogorskoj državi od strane male ali finansijski moćne grupe domaćih poslovnih ljudi i njihovih inostranih poslovnih partnera.
Način na koji se odvija proces privatizacije pobuđuje osnovan skepticizam da se, u stvari, radi o modelu pranja prljavog novca.
Sa Vladom koja nedoslednošću i manjkom pozitivnih vizija i rezultata ostavlja utisak nestručnosti i korumpiranosti, vođeni egoizmom ličnih interesa domaći i inostrani “investitori” će, koristeći pravnu neuređenost države, iskoristiti priliku da u što kraćem roku pribave sebi ekstra profit (iskorištavajući prirodne resurse, koristeći sve poznate modele utaje poreza, eksploatišući jeftinu radnu snagu, nepoštujući ekološke standarde i sl.) i da potom napuste Crnu Goru.
Nakon ovakvih krimanalnih akata, građanima se ostavlja na teret labilna egzistencijalna održivost,
ekonomski haos,
siromaštvo,
devastirana životna sredina
i neplanski iscrpljeni prirodni resursi.
Pokret za Promjene želi, hoće, i može dokazati svoju kompetentnost i uspješnost u ostvarenju koncepta održivog privrednog razvoja, koji će Crnu Goru učiniti državom pune zaposlenosti,
društvene pravde
i egzistencijalne sigurnosti za sve njene građane.
Prva pretpostavka za zaustavljanje dramatičnog produbljavanja sadašnje privredne i socijalne krize,
te za pokretanje uspješnog privrednog razvoja, je povratak samopouzdanja i vjere u sopstvene snage i mogućnosti.
Stanje društvene apatije i mirenja sa siromaštvom, mora zamijeniti atmosfera pozitivne i stvaralačke energije i davanja ličnog doprinosa sopstvenom napretku, a samim tim i prosperitetu društva.
Lični i društveni aktivizam moraju postati novi zaštitni znak naše države.
Nova Vlada će biti samo jedan i to važan pokretač promjena, ali uspjeh će zavisiti od mnoštva pojedinačnih doprinosa opštem dobru.
Svoju ekonomsku politiku, čiji je konačni cilj dostizanje nivoa razvijenosti u zemljama Evropske Unije, PzP temelji na sljedećim principima:
Nasuprot neprihvatljivom i prevaziđenom konceptu ekonomskog liberalizma koji privileguje isključivo uski krug vlasnika sumnjivo stečenog krupnog kapitala, smatramo da je put u ekonomski stabilnu budućnost socijalno tržišni model privrede utemeljen na uravnoteženim interesima i partnerstvu radnika, preduzetnika i države,pri čemu će nacionalno bogatstvo biti u vlasništvu što većeg broja građana Crne Gore.
Samo one države koje imaju bogatu i brojnu srednju klasu
i egzistencijalno neugrožene radnike, mogu sebe smatrati stabilnim.
Održiv privredni rast i razvoj moguć je
isključivo zahvaljujući blagovremenoj i odgovarajućoj tehnološkoj obnovi,
i odgovarajućim investicijama u proizvodnju,
zapošljavanju novih radnika,
te povećanju proizvodnje I izvoza.
U sadašnjim okolnostima brzih promjena i sve ozbiljnije konkurencije na domaćem i globalnom tržištu, ključ dugoročnog i stabilnog privrednog razvoja jeste ulaganje u kadrove, nauku, obrazovanje i nove tehnologije, te podsticanje realnih investicija utemeljenih na domaćem i inostranom kapitalu.
U ostvarivanju poželjnog privrednog razvoja zadaci države su:
osigurati stabilan pravni okvir koji će biti podsticajan za nove investicije i novo zapošljavanje u dinamičnoj tržišnoj privredi,
uspostaviti moderan I efikasan sistem obrazovanja koji će osposobljavati mlade ljude za sve vrste preduzetništva,
osigurati sistem stabilnog snabdijevanja energentima,
izgraditi potrebnu putnu infrastrukturu,
osigurati ekološku zaštitu prirodnih dobara,
postići međunarodne sporazume koji će biti podsticajni za izvoz crnogorskih proizvoda na inostrano tržište,
osigurati makroekonomsku stabilnost.
Kvalitetni, visoko obrazovani, radni, disciplinovani i pošteni kadrovi, posebno mladi visokoobrazovani stručnjaci,
prirodna dobra, posebno more, jezera, rijeke, planine, povoljna klima, geostrategijski položaj, poljoprivredno zemljište i šume,
te nove industrijske i informacione tehnologije,
temeljni su faktori budućeg održivog ekonomskog razvoja.
Umjesto odlaska mladih ljudi iz Crne Gore u svijet, crnogorska privreda mora biti osposobljena da izvozi znanje u obliku kvalitetnih proizvoda, tehnologija i patenata.
Uz tradicionalne izvore energije Crna Gora mora iskoristiti svoje prirodne mogućnosti za proizvodnju regenerativne energije (sunce,vjetar, mali vodotoci).
Ukupna politika nove Vlade treba biti usmjerena ka ravnomjernom razvoju svih crnogorskih krajeva, posebno sjevera Republike, s ciljem ujednačenog privrednog razvoja
i poželjnog rasporeda stanovništva,
što su bitni činioci nacionalne sigurnosti i stabilnosti.
Bitan preduslov pokretanja privredne obnove i ekonomskog razvoja je i stabilan bankarski sistem,u kojem ne smije biti monopolističkog položaja,posebno stranih banaka.
Pravnim propisima treba osigurati mehanizme da banke u Crnoj Gori kapitalom kojim raspolažu primarno kreditiraju privredu i preduzetništvo.
Uz privatne banke, mora postojati i snažna banka u pretežnom vlasništvu države, radi usklađivanja ekonomske politike sa crnogorskim nacionalnim interesima i interesima naših građana, te kao garanciju da će njihova štednja biti u funkciji razvoja privrede i novog zapošljavanja.
Sadašnje stanje u bankarskom sektoru pokazuje neprihvatljivu tendenciju da inostrane banke koriste novac crnogorskih građana za finansiranje projekata privreda drugih država, iznoseći dobit od esktremno visokih kamata iz Crne Gore.
Potrebno je odmah prekinuti praksu nesmetanog nelegalnog poslovanja i utaje poreza u oblastima distribucije cigareta, alkoholnih pića, kafe, mobilnih telefona i ostale tehničke robe, građevinarstvu, organizaciji igara na sreću u kojima pojedini interesni lobiji povezani sa korumpiranim djelovima Vlade, zarađuju stotine miliona eura godišnje, direktno umanjujući prihode budžeta.
Prekinuti praksu izgradnje infrastrukturnih objekata iz budžetskih sredstava i izvore finansiranja za ove potrebe tražiti na svjetskom tržištu kapitala korišćenjem drugih mnogo povoljnijih formi, kao što su: emitovanje dugoročnih obveznica, BOT aranžmani, koncesije i sl.
Potrebno je hitno organizaciono i upravljačko restrukturiranje i tehnološka modernizacija najvećih crnogorskih preduzeća – Kombinata aluminijuma- Podgorica, Elektroprivrede Crne Gore, Željezare Nikšić, Luke Bar, Remontnog zavoda “Sava Kovačević” iz Tivta, Brodogradilišta iz Bijele,
kao jezgra industrijske proizvodnje bez čijeg razvoja nema ni uslova za rast malih i srednjih preduzeća,
pa ni realnih pretpostavki za otvaranje većeg broja održivih novih radnih mjesta.
Prirodno, ovoj aktivnosti mora prethoditi temeljni postupak revizije svih privatizacionih aranžmana koje je u međuvremenu aktuelna Vlada pravila sa domaćim i inostranim partnerima, u cilju provjere legalnosti i opravdanosti ili štetnosti ovih Ugovora.
Nepohodno je odmah usvojiti novi Zakon o koncesijama kojim bi se na sveobuhvatan način regulisala ova veoma važna oblast ekonomske politike za implementaciju koncepta održivog razvoja.
Dosadašnja regulativa ove oblasti je bila locirana u više zakona koji su samo parcijalno definisali postupke, odgovornost i kontrolu nad postupkom davanja koncesija na prirodna bogatstva, što je i dovelo do zaključivanja niza štetnih ugovorasa aspekta opštih interesa države Crne Gore
i otvorilo sumnju u pogledu zloupotrebe javnih ovlašćenja u privatne svrhe.
Potrebno je odmah utvrditi stvarne iznose unutrašnjih i spoljnih dugova Države i javnih fondova, kako bi se utvrdio stvarni stepen zaduženosti Crne Gore i uveo efikasan sistem upravljanja dugovima.
Poznato je da Država neopravdano dugo ne plaća svoje obaveze prema dobavljačima roba i usluga iz sistema javnih nabavki što je jedan značajan broj malih i srednjih preduzeća dovelo u veoma težak ekonomski položaj, a ne mali broj njih je i bankrotirao zbog neažurnosti Države u izmirenju svojih obaveza.
Svojim znanjem, iskustvom i kapitalom, naši ljudi koji žive i rade u inostranstvu mogu i treba da budu snažan pozitivni faktor u obnovi i razvoju crnogorske privrede, prvenstveno kroz stimulans i volju matice da crnogorski iseljenici budu aktivan činilac društvene stvarnosti.
Dinamičan rast novoformiranih malih i srednjih privatnih preduzeća u promijenjenom poslovnom okruženju,
bez nelojalne konkurencije,
sive ekonomije,
sa restrukturiranim i efikasnim velikim poslovnim sistemima,
konkurencijom,
pravnom i sistemskom zaštitom i
posebnom brigom i podsticajima od strane Države (obezbjeđenje posebnih fondova za kreditiranje otvaranja novih radnih mjesta, podrška izvozu, permanentna edukacija i obuka, finansiranje zajedničkih nastupa na drugim tržištima, sklapanje važnih međunarodnih ugovora koji olakšavaju izvoz naših proizvoda, investiranje u razvoj nauke i tehnologije i uključivanje Univerziteta u rješavanje problema i podršku preduzećima, poreske olakšice i sl.)
može i mora biti glavni nosioc privrednog preporoda Crne Gore.
U cilju uspješnog zajedničkog nastupa na inostranim tržištima, crnogorska preduzeća koja se bave sličnim djelatnostima trebaju pronaći mogućnost saradnje i povezivanja.
Država mora svim svojim mjerama ekonomske i razvojne politike podsticati investicije u realni sektor
i izvoz, kao jedini stabilni oslonac održivog rasta.
Turizam, povezan sa uslužnim djelatnostima i poljoprivredom, najperspektivnija je crnogorska razvojna grana.
U svim oblicima turističke ponude treba biti obuhvaćena i crnogorska kulturna i istorijska baština.
Posebnu pažnju država mora posvetiti ubrzanom razvoju turizma
proizvodnje zdrave hrane na sjeveru Republike,
koji bi mogao na temelju svojih realnih prirodnih resursa biti posebno važan strateški razvojni instrument zaustavljanja zaostajanja, migracija i siromaštva u ovom dijelu Crne Gore.
U procesu privatizacije energetskog sektora, zbog sveukupne nacionalne sigurnosti i značaja stabilnosti snadbijevanja privrede i stanovništva energentima, Država treba do daljnjeg zadržati kontrolni paket od najmanje 51% vlasništva.
Načelo konkurencije u crnogorskoj privredi mora biti dominantan oblik odnosa na tržištu
a načelo regulacije treba primijeniti gdje je to neophodno da bi se zaštitio interes Države i građana i spriječilo stvaranje kartela i monopola.
PzP će upotrijebiti sve svoje snage, sve sposobnosti i energiju svojih najboljih ljudi,pozivajući na učešće i sve kreativne snage izvan PzP, a posebno naše stručnjake koji trenutno žive i rade u inostranstvu, kako bi na navedenim načelima bio ostvaren realni ekonomski rast veći od 5% godišnje,
što bi bio put ka punoj zaposlenosti
i osposobljavanju crnogorske privrede za uspješnu konkurenciju na domaćem, evropskom i svjetskom tržištu.
3.1 POLJOPRIVREDA
Polazeći od opštih i dugoročnih nacionalnih interesa, za PzP poljoprivreda predstavlja izuzetno značajnu razvojnu granu privrede.
Ubrzan i sveobuhvatan razvoj poljoprivrede za PzP je, najznačajniji faktor političke i socijalne stabilnosti i ravnomjernog razvoja svih djelova države.
Ovo je i nužan preduslov popravljanja izuzetno nepovoljnih demografskih trendova u Crnoj Gori.
Porodično poljoprivredno gazdinstvo je osnovni temelj poljoprivredne proizvodnje.
Osnovne pretpostavke za ubrzani rast i modernizaciju poljoprivrede u Crnoj Gori, PzP vidi u izdašnim prirodnim bogatstvima (povoljna klima, ekološki sačuvano poljoprivredno zemljište, obilje čistih voda, blizina evropskog tržišta), radnom elanu i energiji crnogorskog seljaka, i stalnoj brizi i podršci države.
PzP će temeljne odrednice razvoja moderne crnogorske poljoprivrede i razvoja sela utvrditi u posebnom dokumentu “Strategija razvoja crnogorske poljoprivrede” koji treba da usvoji Skupština Crne Gore.
Strateške ciljeve crnogorske poljoprivrede PzP prepoznaje u:
Većoj sigurnosti i izvjesnosti otkupa (nacionalna berza poljoprivrednih proizvoda, posebne berze u svakom gradu)
Adekvatnijem snabdijevanju domaćeg tržišta što većim brojem domaćih poljoprivrednih proizvoda
Plasmanu što većih količina poljoprivrednih proizvoda na crnogorskom turističkom tržištu
Izvozu crnogorskih visokokvalitetnih poljoprivrednih proizvoda na evropsko i svjetsko tržište
Racionalnoj organizaciji tržišta poljoprivrednih proizvoda.
Da bi prethodno navedeni ciljevi bili ostvarivi, nužno je osigurati slijedeće pretpostavke:
Izvršiti premjer zemljišta u Crnoj Gori u preostalih 50% površine koja nije premjerena i sređena evidencija za istu, kako vlasnička tako i katastarska.
Utvrditi proizvodnu vrijednost zemljišta
i klasifikaciju prema namjeni korišćenja u osam klasa i intenzivnosti prostora.
Poljoprivredno zemljište u vlasništvu države primarno dati u posjed porodičnim poljoprivrednim gazdinstvima.
Ovo uraditi uz prihvatljive cijene i rokove plaćanja, kroz prodaju, zakup ili koncesiju.
Donijeti potrebne zakone i druge odluke koji će pokrenuti proces nužnog ukrupnjavanja postojećih poljoprivrednih površina u vlasništvu crnogorskih seljaka.
Uvesti zvanični Registar poljoprivrednih proizvodjača
i sistem licenciranja I kontrole kvaliteta poljoprivredne proizvodnje.
Donijeti potrebne odluke o strukturi poljoprivredne proizvodnje, koja će imati finanijsku podršku od strane Države.
• Sredstvima iz državnog budžeta izgraditi krupnu infrastrukturu za navodnjavanje što većeg dijela obradivih poljoprivrednih površina.
• Ustanoviti državnu poljoprivrednu (agro) banku.
Omogućiti najpovoljnije I najjednostavnije kreditiranje porodičnih poljoprivrednih gazdinstava.
• Uspostaviti namjenski sistem subvencija, uključujući i uvođenje izvoznih subvencija (po uzoru na zemlje Europske Unije).
• Uspostaviti zadovoljavajući sistem socijalne zaštite za staračke seoske porodice.
• Napraviti dugoročne proračune optimalnih i realno mogućih količina pojedinih poljoprivrednih proizvoda, koji se mogu proizvesti u Crnoj Gori.
• Uspostaviti sistem nacionalnih i lokalnih berzi poljoprivrednih proizvoda.
• Omogućiti crnogorskim seljacima da bez carina i poreza mogu nabaviti najsavremeniju tehnologiju za potrebe svojih porodičnih gazdinstava.
Uvesti posebne poreske olakšice na korišćenje energenata u poljoprivrednoj proizvodnji, posebno onoj u zaštićenim prostorima.
• Uspostaviti namjensku, jednostavnu i efikasnu organizaciju, stručne i finansijske podrške i nadzore na području ekološke organske poljoprivredne proizvodnje, radi stvaranja realno velikih mogućnosti izvoza ove sve atraktivnije poljoprivredne djelatnosti.
• Uspostaviti efikasan sistem za razvoj vrhunske naučne djelatnosti iz područja poljoprivrede.
• Uspostaviti svrsihodan sistem školovanja poljoprivrednih proizvođača na nižem, srednjem, višem i visokom nivou.
• Temeljno reorganizovati postojeći Biotehnički institut i osposobiti ga finansijski, materijalno i kadrovski za strateški zadatak transfera naučnih dostignuća u neposrednu poljoprivrednu proizvodnju.
• Organizovati svima dostupnu, efikasnu i stručnu savjetodavnu službu.
• Nužno je da crnogorski seljaci i njihova udruženja dobiju značajno i uticajno mjesto u procesu odlučivanja u državnim tijelima nadležnim za razvoj poljoprivrede i sela, a posebno u donošenju odluka resornog ministarstva.
3.2 ŠUMARSTVO
Društveno ekonomske promjene posljednjh petnaest godina imale su osjetan uticaj na šumarstvo kao privrednu granu, a posebno na stanje šuma.
Za šume je karakteristično da su u svim ekonomskim krizama poseban predmet devastacije i neracionalne eksploatacije.
U svim šumsko privrednim osnovama za gazdovanje šumama koje su donošene u protekloj deceniji konstatovano je da šumama nije gazdovano na osnovnim šumarskim principima, da se očuva njihova vrijednost, obezbijedi trajnost I stalno povećavanje prirasta i prinosa kao i njihove opšte korisne funkcije.
Gazdovanje šumama u svim područijima karakteriše:
• Pogoršavanje strukture šumskog fonda po svim njegovim elementima
• Povećanje broja požara
i bespravnih sječa
• Mala ulaganja u gazdovanje i održavanje šumskih puteva
• Neostvarivanje planova gazdovanja šumama
• Nedovoljna i neorganizovana šumarska operativa za realizaciju planiranog obima radova na gajenju i iskorištavanju šuma
• Neracionalno korišćenje drvne mase.
Na nezadovoljavajuće stanje šumskog fonda bitno su uticali pored opšteg ekonomskog stanja:
• Česte organizacione promjene u gazdovanju šumama
• Neusklađenost stanja i značaja sa konceptom korišćenja šuma
• Korišćenje privatnih šuma iznad njihove mogućnosti
• Precijenjena sirovinska uloga šume
• Previsoki intenzitet sječe u najboljim šumskim kompleksima.
PzP prepoznaje šumarstvo kao jednu od snažnih poluga za ubrzani razvoj sjevera Crne Gore
i posebno će voditi brigu o drvnoj industriji,
proizvodnji šumskih sadnica,
važnosti šumske i planinske flore u medicinsko-farmaceutskoj industriji,
te posebno o ekološkim i klimatskim aspektima.
Tehničko-ekonomska međuzavisnost interesenata uslovljava veoma složene i isprepletane odnose unutar samog šumarstva kao I između šumarstva i drugih privrednih grana, posebno poljoprivrede, vodoprivrede, elektroprivrede, crne i obojene metalurgije, drvne industrije, turizma, ugostiteljstva I dr.
Zbog opštekorisnih funkcija i prirodnih svojstava, šume su od izuzetnog I višestrukog značaja za razvoj Republike, a posebno njenog sjevernog dijela, gdje se, uglavnom, nalaze nerazvijene opštine, u kojima je ova privredna oblast dominantna u složenoj problematici razvoja.
Zbog toga režim korišćenja i zaštite ovog prirodnog bogatstva treba da obezbijedi uslove za njegovo obnavljanje i unapredjivanje
i da onemogući ugroženost šuma, kako sa aspekta neracionalnog iskorišćavanja i prerade tako i sa stanovišta biološke ugroženosti zbog širenja bolesti i štetočina.
Šume i neobraslo zemljište u arealu šuma zahvataju 53,5% teritorije Crne Gore, odnosno 739000 ha.
Površina pod šumom je 619000 ha ili 45% od ukupne teritorije.
Površina neobraslog zemljišta je 120000ha ili 16%.
Prema stepenu šumovitosti od bivših jugoslovenskih republika veću šumovitost ima Slovenija (50%), a od evropskih država Finska i Švedska.
Kvalitetna struktura šuma nije povoljna, jer je učešće niskoproduktivnih šuma 54,2%.
Godišnji mogući obim sječa je 815000 m3, od čega 671000 m3 u državnim i 144000 m3 u privatnim šumama.
PZP kao prioritetne mjere u šumarstvu vidi slijedeće korake:
• Primjenjivati prirodi bliske sisteme gazdovanja šumama koji se baziraju na principima trajnosti i koji podržavaju i štite biodiverzitet.
• Klasifikovanje i razgraničenje poljoprivrednog i šumskog zemljišta u državnom vlasništvu.
• Utvrđivanje stanja šuma u privatnom vlasništvu i
razvoj sistema planiranja I kontrole gazdovanja privatnim šumama.
• Zaštita šuma od bespravnih sječa, požara, gradacija insekata i epifitocija gljiva.
• Razvijanje jedinstvenog informacionog sistema u šumarstvu.
• Obezbijeđivanje osnovnih organizacionih i tehničko-tehnoloških pretpostavki da se kompletna raspoloživa sirovina šumarstva preradi u kapacitetima drvoprerade na području Republike.
• Promjena dominantnog učešća proizvoda sa nižim stepenom prerade u korist finalnih proizvoda.
• Zabraniti izvoz neprerađenog drveta.
• Usavršavanje kadrova naročito u oblastima planiranja gazdovanja i zaštite šuma,
kao i tehničke opremljenosti institucija koja se bave istraživačkorazvojnom djelatnošću u šumarstvu.
3.3 TURIZAM
U proteklom petnaestogodišnjem razdoblju, turizam Crne Gore, kao strateška grana privrede, prolazi kroz retrogradni period.
Do 2000. godine nije učinjen ni jedan korak ka njegovom oporavku.
Od 2000. i nemogućeg Master plana do 2005. gotovo sve ostaje na minornim pokušajima progresivnijeg pomaka praćenog pristrasnim i neprofesionalnim favorizovanjem pojednica ili interesne grupe.
Uz to prisutna je obimna i neosnovana promociona politika koja nema fundirane argumente.
U tako nezdravom ambijentu crnogorski turizam je derogiran
a nosioci, koji nemaju podršku vladajućeg establišmenta su obeshrabreni da investiraju u turističku ekspanziju.
Posledice takvog stanja su mnogobrojni problemi upravo u ovoj (za sada samo na papiru) strateškoj grani privrede.
Naime, paradoksalno je glorifikovati turističku privredu kao strateško opredjeljenje kada se ona karakteriše potpunim odsustvom esencijalnih elemenata razvoja:
Odsustvo infrastrukture
Odsustvo podrške Države
Odsustvo kvalitetnih osnovnih smještajnih kapaciteta
Odsustvo stimulativnih destimulativnih mjera
Odsustvo turističke svijesti većine nosilaca ponude
Odsustvo dobre tržišne pozicije
Odsustvo kvalitetnih kadrova
Odsustvo postulata održivog razvoja
Odsustvo brenda destinacije kao cjeline.
Da bi turistička privreda Crne Gore dosegla nivo konkurentske sposobnosti i rafinisanu tržišnu poziciju, kao nužna obligacija se javlja implementacija seta, do sada malo poznatih i veoma često ignorisanih, za naš turizam recentnih mjera koje će imati reciprocitetan odnos sa svim privrednim granama, a posebno sa poljoprivredom.
Stoga, PzP se zalaže za razvoj zdravog, dugoročno održivog turizma.
Na tom putu je potrebno:
• Donijeti čvrst zakonski okvir iz oblasti turizma koji će zamijeniti postojeći i koji mora, ne samo deklarativno već istinski da stoji u funkciji kvalitetne turističke privrede.
Posebnu pažnju je potrebno posvetiti radikalnoj reorganizaciji JP Morsko dobro.
• Sprovesti detaljne i studiozne analize svih mikro-destinacija
- PzP se zalaže za detaljnu ekspertsku analizu koja će pokazati kako najbolje koristiti resurse pojedinih mikro-destinacija, sa ciljem primjene strategije segmentacije i diverzifikacije, uvažavajući princip održivog razvoja.
• Uticati na svijest o značaju turizma - turizam je moguće razviti jedino zajedničkim snagama svih građana.
Pojedinačne inicijative nisu dovoljne.
Svaki pojedinac, direktni ili indirektni učesnik, mora da ostvari svoj doprinos razvoju turizma, makar kroz kulturu stanovanja i očuvanja životne sredine.
PzP će nastojati da utiče na svijest svih o značaju koji turizam i njegove, ekonomske i neekonomske funkcije imaju po našu državu.
• Riješiti problem infrastrukture kao jedan od primarnih ciljeva.
Razvoj infrastrukturnih projekata je nužna pretpostavka razvoja turizma
ali i normalnog funkcionisanja zajednice.
U ovoj oblasti PzP će poseban akcenat, pored putne i komunalne infrastrukture,
staviti na razvoj infrastrukture za invalide.
• Primjeniti set stimulativnih destimulativnih mjera kroz usvajanje čitavog niza stimulativnih odnosno destimulitvnih mjera kojima se utiče na razvoj, u pogledu kvantiteta i kvaliteta, neke mikro-destinacije.
Paket ovakvih mjera pruža mogućnost pravilnog strategijskog razvoja, koji ne stavlja pojedinačne interese iznad interesa Države, za šta se PzP čvrsto zalaže.
• Preispitati smještajne kapacitete - ponovno sprovođenje kategorizacije, kompatibilno sa svjetskim standardima, je primarni zadatak PzP-a.
Uz to je neophodno preispitivanje smještajnih kapaciteta vikend kuća i stanova, kako bi se tačno znao iznos kapaciteta po svakoj stambenoj jedinici.
Potrebno je, u zavisnosti od lokacije vikend kuće ili stana, prethodnom analizom utvrditi nivo posebnog poreza na nepokretnosti koji vlasnik takvog objekta mora da plaća u iznosu koji je veći od iznosa koji plaća vlasnik stana ili kuće koja ne služi za odmor.
• Uticati na povećanje kvaliteta kadrova.
PzP za značajan cilj postavlja donošenje standarda kojima će profilisati kadrove koji mogu da rade na pojedinim funkcijama ugostiteljskih objekata.
PzP će uložiti značajne napore da motiviše preduzeća iz oblasti turizma da sarađuju sa obrazovnim institucijama kako bi odmah nakon završetka obrazovanja kvalitetni kadrovi bili i zaposleni.
Posebno će se posvetiti pažnja na formiranju nekoliko regionalnih trening centara kako bi se mogle obavljati doobuke u ovoj dinamičnoj grani privrede.
• Postepeno jačati brend destinacije.
Stvaranje brenda u ovom trenutku proizvelo bi kontraefekte.
Sadašnji brend bi imao potpuno negativnu percepciju.
To bi bio brend destinacije koja nema infrastrukturu, nema dobru i kvalitetnu ponudu, nema dobar kadrovski fundament i sl.
Tako da je potrebno sukcesivnim aktivnostima, zajedno sa stepenom podizanja kvaliteta,
raditi na dugoročno stabilnom imenu koje se neće rapidno mijenjati.
PzP se zalaže za izgradnju brenda zasnovanog na jasnim i postojanim argumentima, konkurentskim prednostima i USP resursima.
3.4 SAOBRAĆAJNO-TRANSPORTNI SISTEM
Procesi globalizacije, deregulacije i logističke integracije uticali su na značajne promjene strategije i filozofi je razvoja transportnog sistema Evrope.
Iako saobraćaj zauzima značajno mjesto u BDP Crne Gore (oko 11%), ona nije uspjela da odgovori savremenim trendovima ove filozofije.
Neke karakteristične političko – ekonomske devijacije crnogorskog društva: borba za očuvanje monopola, kartelizacija, dominantno državno regulisanje privrede, netransparetna privatizacija ili nepostojanje jasnog modela privatizacije za saobraćajno – transportne kompanije uz nepostojanje institucionalnog okvira zakonskih i strateških dokumenata, nedostatak kompetentnog stručnog kadra, zanemarljiva ulaganja u naučno – istraživački rad u ovoj oblasti, bez primjene savremenih tehnika i tehnologija, kao i nepraćenje veoma dinamičnih promjena na ovom tržištu uticali su na brisanje Crne Gore iz Trans-Evropske Transpotne Mreže (TEN-T)
i Luke Bar, kao čvorišta svih transportnih sistema, sa mape svjetskih luka.
Podatak da su sve bivše članice SFRJ, kao i ostale države Jugoistočne Evrope, konektovane na najmanje 2 Trans- Evropska koridora, a da je samo Crna Gora ostala izvan navedene mreže dovoljno govori o težini situacije u kojoj se nalazi saobraćajno – transportni sistem naše države.
Pokret za Promjene smatra da jedinstveni cilj daljeg razvoja saobraćajno – transportnog sistema Crne Gore, treba da bude usmjeren ka razvitku i integraciji svih vidova saobraćaja u skladu sa privredno - ekonomskim promjenama i potrebama, definisanom politikom Evropske Unije kroz temeljni dokument Trans – Evropska Trasportna Mreža (TEN – T),
traženju šanse u Regionalnoj Studiji Infrastrukture za Balkan (REBIS)
i proaktivnom učešću u radu Reginalnog Sekretarijata za Praćenje Transporta u Jugoistočnoj Evropi (SEETO).
U tom smislu Pokret za Promjene je definisao opšte ciljeve revitalizacije i razvoja saobraćajno – transportnog sistema Crne Gore:
• Stvaranje savremenog institucionalnog i zakonskog ambijenta za razvoj saobraćajnih i transportnih sistema.
• Kreiranje bezbjednog, kvalitetnog i brzog logističkog sistema za sve učesnike u lancu, robu i okolinu.
• Stvaranje uslova za razvoj samoodržive saobraćajne infrastrukture i ostalih elemenata ovog sistema.
• Integrisanje saobraćajne mreže u TEN-T.
• Komercijalizacija svih elemenata saobraćajne mreže u skladu sa principima održivog razvoja i zaštite životne sredine.
• Razviti i integrisati informacione sisteme pojedinih vidova transporta Crne Gore u jedinstveni evropski informacioni sistem.
U svrhu dostizanja ovih ciljeva potrebno je sprovesti slijedeće aktivnosti u pojedinim saobraćajno – transportnim sistemima:
Željezničko-transportni sistem:
• Povećati sigurnost i bezbjednost transporta ljudi i tereta kroz uklanjanje kritičnih tačaka i izdvajanjem većih sredstava za održavanje željezničkog sistema.
• Restruktuirati Željeznicu Crne Gore,
uvesti savremene strategijske, organizacione i kadrovske metode upravljanja,
odvojiti komercijalnu od infrastrukturne komponente
i napraviti plan djelimične privatizacije ovog sistema.
• Promovisati mogućnosti multimodalnog transporta kroz Crnu Goru
i većeg korišćenja kapaciteta naše željeznice.
U tom pravcu potrebno je rekonstruisati našu željeznicu u skladu sa standardima koji obezbjeđuju uvođenje KT (kombinovanog transporta) i HUCKE-PAK transorta tehnologije B i C.
• Koordinirati zajednički nastup Željeznice CG, Luke Bar i Željeznice Srbije na trećim tržištima,
harmonizovati međusobnu tarifnu politiku
i lobirati za privlačenje strateških željezničkih operatera na naše tržište.
• Stvoriti institucionalni i zakonski okvir prilagođen evropskim standardima iz ove oblasti,
pripremiti stratešku i projektnu dokumentaciju u cilju lakše borbe za uvrštavanje pravca Bar – Beograd u TEN-T i na taj način povezivanje na koridor X i Podunavski koridor VII.
Pomorsko – transportni sistem:
• Donošenje i brza implementacija zakonskih (Zakon o lukama, Zakon o sigurnosti i bezbjednosti plovidbe itd.)
i strateških (Strategija razvoja Luke Bar, Pozicioniranje Luke Bar na domaćem i međunarodnom tržištu itd.) dokumenata.
• Izuzimanje Luke Bar iz ingerencija Zakona o morskom dobru.
• Uspostavljanje PSA (Port Authority System), tj. sistema lučke uprave kojom će se izvršiti primarna diferencijacija ingerencija Vlade, lučkih vlasti i lučkih terminal- operatora i na taj način obezbjediti uslove za sklapanje koncesionih aranžmana i veće učešće privatnog kapitala.
• U cilju većeg iskorišćenja kapaciteta rekonstruisati i specijalizovati Luku Bar kao tranšipment kontejnersku luku u Jadranu, uvesti linijski servis koji bi tangirao hub – tranšipment centre u Mediteranu i na taj način privući strateške operatore terminala;
ovako bi se paralelno sa rekonstukcijom željeznice mogla promovisati SSS (short sea shiping) evropska strategija.
• Ispitati relevantna lokalna i regionalna tržišta robnih tokova i definisati model revitalizacije našeg brodarstva kroz zajedničko ulaganje države i privatnog kapitala, prevashodno naših pomoraca.
• Razvijati obrazovne ustanove i institute u oblasti pomorstva, kroz intenziviranje promocije pomorske struke, a na temelju očuvanja pomorske tradicije;
povećati izdvajanja za naučno – istraživački rad u ovoj oblasti.
PzP će posebu pažnju i aktivnosti usmjeriti i na slijedeće oblasti, koje su dio ili su u neposrednoj vezi sa pomorskom privredom:
brodogradnja-remont brodova
ferry transport i prevoz putnika
nautički turizam
ribarstvo
• iskorišćavanje organskih i neorganskih materijala na moru i podmorju.
Drumski transportni sistem:
• Rekonstrukcija velikog broja “kritičnih tačaka” u cilju preventivnog djelovanja na povećanje bezbijednosti i sigurnosti na našim saobraćajnicama.
• Restruktuiranje naših državnih preduzeća iz ove oblasti,
formiranje katastra puteva i baze podataka u cilju definisanja ingerencija nad putnom infrastrukturom.
• Izrada plana putne mreže Crne Gore zasnovane na realizaciji tangencijalnih i prstenastih saobraćajnih pravaca, u cilju razdvajanja i preraspodjele saobraćajnih tokova u gradu.
• Definisati nove standarde u saobraćaju i tranportu u skladu sa preporukama EU,
kao i planove režima odvijanja saobraćaja kroz urbane sredine, pogotovo u periodu ljetne turističke sezone.
Civilno vazduhoplovstvo
Zbog nepostojanja adekvatne i kvalitetne saobraćajne infrastrukture, Crna Gore je, kao turistička destinacija, do sada bila gotovo isključivo avio-destinacija – dostupna putem avionskog prevoza.
Razvoj vazdušnog saobraćaja je, zato, u uskoj vezi sa razvojem turizma u Crnoj Gori.
PzP smatra da država treba da zadrži većinski paket akcija u nacionalnoj avio kompaniji i da zajedno sa novim investitorima dokapitalizuje i modernizuje flotu.
PzP se opredjeljuje za visoku sigurnost u avionskom saobraćaju,
permanentno modernizovanje i rekonstrukciju kapaciteta aerodroma,
kao i usklađivanje crnogorskih i međunarodnih standarda u ovoj oblasti.
3.5 RIBARSTVO
PzP iskazuje svoje ogromno nezadovoljstvo stepenom i pravcima razvoja ribarstva u Crnoj Gori, koje je vođeno bez planskog i dugoročnog programa sa davanjem ogromnih finansijskih sredstava u istraživačke projekte i programe koji i ne zahtijevaju dodatna istraživanja, a sve to bez konkretnih mjera kako bi ti isti programi zaživjeli i bili od opšteg dobra za građane i državu Crnu Goru.
Ribarstvu treba posvetiti punu pažnju zbog mnogostrukog ekonomskog i razvojnog efekta (proizvodnja, trgovina, izvoz, otvaranje specijalizovanih preduzeća, ribarska brodogradnja, nova radna mjesta),kao i zbog turističkog i ekološkog aspekta,individualnog i sportskog ribolova (morskog, slatkovodnog i podvodnog).
Obzirom da je Jadran oligotrofni basen produktivnost mu je ograničena,i količina proizvoda zavisi od više faktora: veličine fonda koji se nalazi u moru, broja i vrste proizvodnih sredstava, vrste i intenziteta potreba ljudi na kopnu itd.
Ispitivanje i defi nisanje ribljeg fonda spada u domen ribarstvenih biologa,
a pitanje rentabilnosti njegove eksploatacije je predmet posebnih ekonomskih analiza i studija kojima ćemo posvetiti posebnu pažnju.
Uzajamna povezanost ovih ispitivanja je neophodna, posebno ako imamo u vidu mogućnost pretjeranog uništavanja nedoraslih i ekonomski za ishranu nevažnih riba,kao i neracionalno bez ikakve kontrole izdavanje dozvola za ribarenje, što povlači sobom opustošenje ribljeg fonda a time i snižavanje nacionalnog dohotka iz ove privredne grane.
Na sadašnjem stepenu razvoja ribolova u Crnoj Gori prihodi su neznatni.
Mi ćemo se zalagati i raditi na postepenom razvoju ribarstva
I rigoroznoj kontroli ribolovnog napora (broju ribarskih brodova, količini i vrsti ribolovnog alata, broju ljudi i stepenu ribolovne aktivnosti) i ostvariti kontrolisani profit od ribolova.
Ulov može a ne mora da se zadrži na ekonomskoj granici, ona može biti prekoračena zbog povećane potražnje ili raznih socijalno-ekonomskih razloga.
Ograničenja se primenjuju na cijeli ribolovni napor tj. smrtnost riba izazvanu aktivnošću čovjeka.
Da bi se takva ograničenja isplatila neophodno je pratiti odnos izmedju rastenja, prirodnog i ribolovnog mortaliteta, ekonomskih faktora, relevantne cijene različitih veličina i vrsta riba.
Da bismo ostvarili profit tj. ekonomsku dobit od ribljeg fonda potrebno je imati što jasniju sliku o vrstama ribljih proizvoda koji se dobijaju iz mora, strukturu i opseg njihove proizvodnje i potražnje.
Zbog toga je potrebno prije svega razmotriti odnos između postojećeg fonda u moru, prema proizvodnji i proizvodnim snagama u ribarstvu u zemlji.
Ulov ribe i beskičmenjaka, je nakon drugog svjetskog rata na zapadnoj obali u neprekidnom porastu, dok na našoj obali ulov zaostaje,
najveći ulovi na zapadnoj obali postignuti su u sjevernom, zatim srednjem a najslabiji u južnom Jadranu i u našim teritorijalnim vodama.
Insitiraćemo na revitalizaciji i vraćanju u funkciju Instituta za biologiju mora u Kotoru čiji je strategijski značaj veliki, u ovoj oblasti posebno, zbog njegovog programske orjentacije istraživanja, zaštite podmorja i potrebe stalnog monitoringa kao i uključivanja u aktivnu međunarodnu saradnju.
Revitalizacija ove institucije jedan je od vrlo bitnih faktora za upisivanje Crne Gore na savremenu kartu Evrope.
Istraživanje mora je specifična multidisciplinarna nauka i kao takva u svim zemljama koje izlaze na more tretira se kao specifi čna strateška djelatnost tako da i Crna Gora u tome mora biti prepoznatiljiva.
Pokrenućemo inicijativu za formiranje istraživačkog centra koji bi vršio monitoring i procjenu ribljeg fonda i beskičmenjaka u Skadraskom jezeru i ostalim ekonomski bitnim slatkovodnim ekosistemima u Crnoj Gori,
što bi otvorilo mogućnost za otvaranje novih radnih mjesta
i ostvarivanje profi ta kroz kontrolisanu eksploataciju.
Posebnu pažnju ćemo posvetiti unapređenju i daljem razvoju,
kao i maksimalnom podsticaju otvaranja novih, manjih ili većih pastrmskih ribnjaka na rijekama i jezerima u Crnoj Gori.
Takođe, zbog veoma povoljnih, a neadekvatno iskorišćenih prirodnih resursa koje posjeduje, mora se razvijati i povećati broj ribnjaka za uzgoj morskih riba (brancin, orada, zubatac, školjke).
Potrebno je pod hitno zatražiti od nadležne institucije u EU kontigent za uzgoj i izvoz tune.
Nadalje, podsticati razvoj ribarenja i ulova plave ribe (inćun, srdela) koje ima u ogromnim količinama, u našim vodama.
U sklopu tog razvoja, insistiraćemo na otvaranju distributivnog, otkupnog centra, kako bi se ribari fokusirali samo na osnovnu djelatnosti,a distributivni centri bi nalazili dalje kupce, sa naglaskom na izvoz.
PzP se zalaže da Skupština Crne Gore, u skladu s međunarodnim pravom, jasno definiše i odredi zatvoreni ekonomski pojas od posebnog značaja za Republiku Crnu Goru u Jadranskom moru, u koji ne bi mogli ulaziti ribari susjednih država.
3.6 PLANIRANJE, UREĐENJE I KORIŠĆENJE PROSTORA
U ovoj oblasti PZP se rukovodi slijedećim principima:
Domaćinskim upravljanjem prostorom, kao osnovnim resursom države
Ublažavanjem seizmičkih i drugih rizika od prirodnih katastrofa
Zaštita prirode i životne sredine i
Održivi razvoj
Prioritetno će biti da se kroz veće odlučivanje o prostoru na nivou opštine oslobodi kreativna energija, zainteresovanost građana, kao preduslov za ravnopravnije korišćenje prostora,
domaćinsko gazdovanje
i zaštitu prirode i životne sredine.
Hitno će se donijeti novi zakon o koncesijama koji će omogućiti da opštine raspolažu većim dijelom prihoda od resursa sa njihove teritorije,
a potrbno je i precizno prostorno i zakonsko determinisanje javnog dobra i ugrađivanje u prostorno plansku dokumentaciju (npr. obale rijeka, jezera, morska obala i druge slične površine i prostori).
PZP se zalaže da se uzurpacija prostora i bespravna gradnja krivično-pravno sankcionišu,
a objekti izgrađeni na javnim površinama, ili zemljištu u državnom vlasništvu po automatizmu upisuju u vlasništvo države.
Donijeće se dugoročni program provjere postupka u svim slučajevima gdje je ranije društveno vlasništvo promijenilo titulara.
Stambeni fond će se tretirati kao društveno bogatstvo za koje će predvidjeti kompleksne mjere održavanja i unapređenja.
Sadašnji Zakon o etažnoj svojini nije ponudio takve mjere.
Zalažemo se za usvajanje urgentnih mjera i srednjoročnih i dugoročnih planova za energetsku efikasnost stambenih i drugih objekata.
Enormni su gubici energije, i u zimskom periodu za grijanje i u ljetnjem periodu za hlađenje, zbog nepostojanja mjera i planova za štednju kroz poboljšanje energetske efikasnosti objekata.
Izvršiće se hitna kategorizacija nekretnina
i uvesti progresivni porezi na nekretnine radi formiranja fondova za izgradnju opštinskih stanova koji će se rentirati po povlašćenim uslovima, kao vid socijalne zaštite.
Na republičkom i opštinskom nivou u oblasti uređenja prostora će se formirati institucija analogna ombudsmanu.
Za to će biti birani istaknuti stručnjaci arhitekte – urbanisti, od velikog ugleda i ličnog integriteta, koji će dobijati mandat od Skupštine CG da mogu spriječiti realizaciju onih planskih dokumenata ili njihovih djelova kojima se ugrožava javni interes, ambijentalne vrijednosti, urbani indentitet i sl.
Pokret za promjene će, kroz rad ekspertske vlade intenzivirati usaglašavanje i donošenje Prostornog plana Crne Gore do kraja ove godine.
Takođe, na osnovu donijetog Nacrta će se uraditi opštinski prostorni planovi u što kraćem roku.
Prostorni plan Crne Gore će prije svega valorizovati sve resurse i potencijale kojima raspolaže Crne Gora, objediniti sve dugoročne i srednjoročne razvojne koncepte a takođe će zaustaviti sadašnju devastaciju prostora i u mogućoj mjeri «divlju gradnju» uklopiti u ono što predstavlja održivi razvoj.
3.7 GRAĐEVINARSTVO
Građevinarstvo spada u najznačajnije grane crnogorskog privrednog sistema,
a predstavlja i vrlo važan elemenat u definisanju socijalne politike svake zemlje.
Pokret za Promjene se zalaže za:
• Politiku stambene izgradnje koja je okrenuta tržištu i njegovim zakonitostima,
ali je istovremeno svjesna značajnih socijalnih karakteristika crnogorskog društva.
• Raznovrsne oblike efikasnog finansiranja izgradnje, posebno kroz specijalizovane štedionice.
• Zadovoljavanje ekoloških imperativa i štednju energije.
• Smanjenje birokratskih prepreka za dobijanje građevinskih dozvola i drugih službenih potvrda, dodjeljivanja lokacija za gradnju stambenih objekata, naglašavajući potrebu za osjetnim ubrzanjem procedure.
• Sprječavanje bespravne gradnje.
• Socijalne stanove, koji bi omogućili stanovanje i onoj populaciji u Crnoj Gori koja objektivno nije u mogućnosti da plaća visoku stanarinu.
3.8 MONETARNA POLITIKA
I u Crnoj Gori je zahvaljujući traumatskom monetarnom iskustvu iz ranih devedesetih, nastala predrasuda da se inflacija javlja samo kao rezultat prekomjernog štampanja novca, te da treba uvesti neku monetu od kredibiliteta i da će se time problem inflacije i monetarne stabilnosti riješiti.
Na ovakom očekivanju je bilo zasnovano i opravdavano uvođenje njemačke marke i docnije eura.
Uvođenje strane valute u Crnoj Gori i visok nivo inflacije koji je uslijedio drastično ukazuju na neopravdanost ovih očekivanja.
Podsjetimo da je u 2000-toj godini inflacija u Crnoj Gori iznosila 23%, u 2001-oj čitavih 26,5%, u 2002-oj oko 9,2%, te konačno u 2003-oj oko 7,6%, i dalje manje od 4%.
Koncepcijski gledano glavni problem sa dolarizacijom, u našem slučaju sa eurizacijom, leži u činjenici da su male zemlje koje se opredjeljuju za stranu valutu jako izložene tzv. asimetričnim šokovima, koji se mogu javiti i na strani agregatne tražnje i na strani agregatne ponude.
S druge strane, pošto su se kroz dolarizaciju lišile instrumenata monetarne politike i politike deviznog kursa ove zemlje gotovo da nemaju nikakve šanse da na adekvatan način odgovore na ove šokove.
Istini za volju treba reći da je čitav niz faktora kojima se objašnjava dosadašnja inflacija u Crnoj Gori bio tranzitornog karaktera: liberalizacija cijena i spoljnotrgovinskog režima, budžetski deficit koji prati tranziciju, primjena novih poreskih propisa, moguć uticaj harmonizacije carina, zaokruživanje cijena na gore kod uvođenja eura i sl.
Ovaj rast je sa svoje strane značio smanjenje konkurentske sposobnosti domaće privrede na stranom tržištu, što je dalje vodilo ugrožavanju izvoza i povećanju uvoza,
pogoršanju trgovinskog i platnog bilansa,
te, što je još gore, daljem padu privredne aktivnosti,
rastu nezaposlenosti i sl.
Ova je nepovoljnost bila tim veća što je mala crnogorska privreda, po prirodi stvari (visoko učešće «tradeables»), jako zavisna od svoje konkurentske pozicije na stranom tržištu.
Sve to je prirodno vodilo nelikvidnosti privrede i banaka,
drastičnom smanjenju novčane mase,
rastu kompenzacionih poslova,
rastu međusobnih zaduživanja firmi
i čitavom nizu drugih ponašanja i pojava.
Važno je, konačno, napomenuti da u ovim uslovima čak i potpuno uklanjanje inflacije u narednom periodu, tj. njeno svođenje na nulti nivo, ne rješava problem jer je u prethodnom periodu relativni nivo naših cijena u odnosu na strane već kumulativno porastao za 80-tak procenata.
Da bi novac mogao da ispuni svoju višestruku misiju (sredstva plaćanja, mjere vrijednosti novca kao blaga), mora postojati povjerenje od strane građana i privrednih subjekata.
Građani imaju povjerenje u euro i to se pozitivno reflektuje u sve značajnijoj štednji.
Takođe, euro otklanja rizik valutnog kursa, što je od značaja za investitore.
Prema tome, gore pomenuti «problemi» eura, zapravo ne proističu iz eurizacije našeg monetarnog sistema.
Oni su izraz odsustva sposobnosti naše privrede da se efikasno uključi u proces međunarodne razmjene.
Mali kapaciteti, niska produktivnost, cijene osnovnih inputa (vode, električne energije), nepoznavanje marketinških vještina, razlozi su nekonkurentnosti naših proizvoda.
Na drugoj strani nekonkurentnost domaćih proizvođača diktira visok deficit platnog bilansa sa inostranstvom, odnosno odliv eura.
Bolja ponuda domaćih proizvođača (niže cijene, kvalitet po međunarodnim standardima),ujednačen platni bilans sa inostranstvom, mogu biti rezultat integralne razvojne politike u domenima malih i srednjih preduzeća, poljoprivrede i turizma.
Neophodno je vrlo brzo napraviti sveobuhvatnu studiju efekata uvođenja eura, sa posebnim osvrtom na koristi i nedostatke ovog monetarnog modela u smislu kreiranja ekonomske politike usmjerene ka ekonomskom oporavku i brzom rastu.
Ukoliko se kroz stručnu analizu pokaže da je u aktuelnom crnogorskom ekonomskom trenutku vrlo teško podstaći razvoj bez proaktivne monetarne politike, zalažemo se za uvođenje sopstvene valute i bitno drugačiju ulogu Centralne banke.
Monetarna politika mora služiti stabilizaciji nacionalne valute
i likvidnosti bankarstva.
Zalažemo se za dugoročnu stabilnost monetarne politike,
za bolje razrađene instrumente na otvorenom tržištu
i za smanjenje obaveznih rezervi,
te povećanje asimetričnih intervencija.
Zauzimamo se za produbljivanje i proširivanje nacionalnog finansijskog tržišta.
Vjerujemo da treba osigurati veću mogućnost fluktuacije kapitala u obliku hartija od vrijednosti.
Insistiraćemo na sve većoj otvorenosti i pristupu međunarodnom tržištu kapitala,
uz mnogo efikasniju kontrolu letećeg (špekulativnog) novca, koji izaziva nestabilnost.
Na taj način će biti osigurana veća mobilnost kapitala i elastičnost finansiranja uopšte, što je - uz strani kapital – glavni temelj stope rasta.
PzP će posebnu pažnju posvetiti razvoju mehanizama i institucija za kontrolu, prevenciju i sprječavanje pranja novca, što je postala uobičajena i vrlo raširena praksa u finansijskom sistemu zemlje.
Centralna Banka mora biti nezavisna,
ali uloga Skupštine u obezbjeđivanju većeg stepena transparentnosti i kontrole mora biti značajno veća.
Organizacijski treba biti postavljena tako da obezbjeđuje veću kontrolu svih subjekata na finansijskom tržištu, posebno kontrolu bankarskog sistema.
3.9 PORESKA POLITIKA
Naša strategija poreske politike teži podsticanju ulaganja u nove investicije,
u kreativnost i inovativnost preduzetnika.
Pokret za Promjene se zalaže za konzistentan poreski system.
Porez na dodatnu vrijednost (PDV) treba odrediti tako da u svojoj socijalnoj komponenti bude pravedan i podnošljiv.
Neophodno je poreski sistem prilagoditi posledicama nepravedne i nelegalne tranzicije u kojoj je došlo do snažnog socijalnog raslojavanja stanovništva na mali broj bogataša (koji su uglavnom svoj kapital stekli pod sumnjivim i netransparentnim uslovima na štetu imovine države i drugih građana) i većinu osiromašenih građana koji imaju sve većih problema da obezbijede golu egzistenciju svojim porodicama.
Poreski sistem, stoga, mora biti posebno usmjeren na korigovanje određenih disproporcija u imovini,
te mora biti fokusiran na oporezivanja luksuza, imovine i potrošnje, i to sa progresivnim stopama.
Javnu potrošnju treba postepeno smanjivati, imajući u vidu da je temeljni problem u strukturi javnih rashoda.
Državni budžet treba biti uravnotežen i usklađen s realnim mogućnostima privrede i poreskih obveznika.
Trošenje budžetskih sredstava i funkcionsanje trezora treba staviti pod snažnu internu i eksternu kontrolu, radi povećanja transparentnosti javnih finansija i sprečavanje zloupotreba i korupcije.
3.10 POLITIKA ZAPOŠLJAVANJA
Uklanjanje nezaposlenosti,
otvaranje novih radnih mjesta
i podizanje životnog standarda
smatramo jednim od najznačajnijih nacionalnih prioriteta.
Cilj PzP je puna zaposlenost u Crnoj Gori.
Napori moraju biti usmjereni na ostvarivanje prava na rad,
te prava zaposlenih na zaradu kojom sebi i svojoj porodici mogu osigurati slobodan, sigurniji i bogatiji život.
Ekonomska politika u cjelini mora služiti otvaranju novih radnih mjesta, posebno za:
• Mlade nezaposlene osobe
• Osobe s radnim iskustvom, koje su zbog tranzicionih procesa i restrukturiranja privrede ostale bez posla
• Osobe koje imaju status invalida,
kao i osobe s faktorom otežanog zapošljavanja.
Država treba intezivno da podstiče preduzeća da se sistemski brinu za obrazovanje i osposobljavanje svojih zaposlenih,
kao i da pravi projekcije potrebnih kadrova i da na tim osnovama određuju obrazovne profile.
PzP se i u politici zapošljavanja zalaže za socijalni dijalog i socijalno partnerstvo svih segmenata društva.
Posebno se zalažemo za dijalog izmedju Vlade, sindikata i poslodavaca, kao neophodne pretpostavke za harmoničan privredni i socijalni razvoj.
3.11 SOCIJALNA POLITIKA
U periodu radikalnih političkih, ekonomskih i društvenih promjena ljudima je potrebna država koja ima odgovornu socijalnu politiku,
i, koja omogućava i pospješuje solidarnost generacija,
socijalno partnerstvo
i zaštitu slabih.
Crnu Goru vidimo kao socijalno odgovornu državu koja se brine o svim, a posebno najugroženijim slojevima društva.
Socijalna pravednost,
društvena solidarnost
i humanost treba da budu temelji socijalne politike.
Procesi globalizacije nameću obavezu pojačane socijalne funkcije države.
Osnovni zadaci socijalne politike su:
• Osigurati pomoć za podmirenje osnovnih životnih potreba slabim, nemoćnim i drugim zbog nezaposlenosti ili nesposobnosti za rad nezbrinutim građanima,
porodicama koje imaju tjelesno i duševno oštećenu i socijalno zapuštenu djecu,
invalidnim osobama,
djeci bez roditelja
i onoj za koje se roditelji ne brinu.
• Svako je svojim radom, prihodima i imovinom dužan pridonijeti sprječavanju, otklanjanju ili ublažavanju sopstvene socijalne ugroženosti, kao i socijalne ugroženosti članova svoje porodice, posebno djece i drugih članova, nedoraslih da brinu o sebi.
• Odgovornost za socijalnu sigurnost svojih građana dominatno snose jedinice lokalne uprave i samouprave.
• U sveukupnom sistemu socijalne zaštite važno mjesto pripada vjerskim organizacijama, humanitarnim ustanovama i NVO sektoru.
• Ostvarivanje prava na socijalne pogodnosti mora se čvrsto vezati uz jasne pokazatelje primanja i imovine svakog korisnika,
te mora biti usmjereno na one kojima je ta pomoć stvarno potrebna.
PzP će hitno pokrenuti implementaciju projekta uvođenja socijalnog kartona u okviru kojeg bi se konačno došlo do pouzdanih podataka o socijalnom statusu svakog crnogorskog građanina i porodice.
Na osnovu analize prikupljenih podataka definisala bi se odgovarajuća socijalna politika, sa posebnim osvrtom na najugroženije djelove populacije, ali imajući u vidu i njihove stvarne potencijale i mogućnosti.
Na ovaj način bi prestala dosadašnja veoma neefikasna i skupa socijalna politika, koja je bila zasnovana na improvizacijama i neprovjerenim podacima, pa se tako dešavalo da pravo na socijalnu pomoć imaju i oni koji nijesu u stanju socijalne nužde, a oni ugroženi djelovi populacije su primali socijalne nadoknade od kojih nijesu mogli da obezbijede egzistencijalni minimum.
Uvođenjem socijalnog kartona država dobija efikasan mehanizam praćenja socijalne situacije u Crnoj Gori i može da priprema i realizuje efikasnu socijalnu politiku fokusiranu direktno na one građane koji su u stanju socijalne potrebe.
Uniformnost, stabilnost i integritet sistema socijalne zaštite,i sprječavanje mogućih zloupotreba mora se osigurati hitnom izgradnjom jedinstvenog sveobuhvatnog i dobro zaštićenog informacionog sistema za praćenje promjene dohotka i imovine korisnika socijalnih pogodnosti.
Povećanje iznosa dječijeg dodatka u skladu s realnim potrebama djeteta biće jedna od prvih mjera koje će preduzeti PzP.
Pomoć za izdržavanje treba biti usmjerena prema onim građanima i porodicama, koji privremeno ili trajno ne mogu svojim vlastitim snagama osigurati sredstva potrebna za egzistenciju.
Svi korisnici socijalne pomoći koji su sposobni za rad, a trenutno žive od socijalne pomoći biće obuhvaćeni i posebnim programima države za javne radove
i imaće prioritet za zapošljavanje na tržištu rada.
4. OBRAZOVANJE, NAUKA I TEHNOLOGIJA
Pokret za promjene se zalaže za temeljne promjene u sistemu obrazovanja uočavajući strukturne greške u političkom odnosu prema tom sistemu.
Potencijale ovog sistema potrebno je maksimalno iskoristiti za sveukupni ubrzani oporavak zemlje- populacijsku obnovu,
povećanje efikasnosti privrednih i društvenih djelatnosti,
inovativne aktivnosti i otvaranje novih radnih mjesta,
te stvaranje visokokvalitetnih naučnih, tehnoloških i kulturnih dobara, koji će otvoriti razvojne perspektive, osigurati bolji život građana i ubrzati integracione procese.
4.1 PREDŠKOLSKO VASPITANJE
Sistemu predškolskog vaspitanja u Crnoj Gori ne posvećuje se dovoljno pažnje,
neadekvatna je finansijska podrška države, što je prouzrokovalo da u ovoj oblasti vlada prilično haotično stanje (nedovoljni prostorni i kadrovski kapaciteti, nepostojanje kvalitetne kontrole rada privatnih predškolskih ustanova, neprofesionalan kadar, neodgovarajuća pravna legislativa koja je dovela do toga da su mnogi privatni vrtići registrovani kao NVO, itd.).
PzP se zalaže da se našim najmlađim građanima obezbijedi kreativan i kvalitetan razvoj, i u tom cilju ćemo preduzeti slijedeće aktivnosti:
• Podstaći hitno povećanje broja ustanova predškolskog vaspitanja (vrtića), koji je već dugo vremena zaustavljen na neprihvatljivo niskom nivou od oko 30% obuhvaćene djece, do procenta primjerenog potrebama crnogorskog društva.
• Založićemo se za prilagodljivo vrijeme boravka djece u vrtićima, tako da se djeci zaposlenih roditelja osigura cjelodnevni boravak, a takođe kroz popodnevi i večernji rad vrtića dati mogućnost boravka djeci čiji roditelji rade u to vrijeme.
Da bi bile zadovoljene sve potrebe imamo u planu osigurati mogućnost povremenog boravaka djece čiji roditelji rade povremeno (od nekoliko nedelja do nekoliko mjeseci tokom godine).
• Založićemo se za uvođenje materijalnih olakšica za roditelje s niskim primanjima i nezaposlene.
• Založićemo se za poboljšanje materijalnog i socijalnog polažaja vaspitača.
• Predškolsko obrazovanje treba učiniti dostupnim svima, jer već na ovom nivou vaspitanja i obrazovanja treba osigurati jednake polazne šanse svoj djeci (kreativni razvoj, učenje stranog jezika, informatička pismenost itd.) omogućavajući istovremeno ubrzano napredovanje talentovanih.
• Uz državne,stimulisaćemo osnivanje i razvoj mreže privatnih vrtića, ali uz poštovanje jasne legislative.
• Takođe se zalažemo za formiranje komisije koja će pratiti kvalitet u ovoj oblasti i izdavati licence za rad.
Kvalitetni programi predškolskog vaspitanja daće djeci temelje za doživotno učenje.
U današnjim uslovima, djeca koja kasnije ulaze u obrazovni proces gotovo da ne mogu sustići one koji su se počeli ranije obrazovati.
Zbog toga se i zalažemo da predškolsko vaspitanje bude dostupno svima što podstiče jačanje socijalne sigurnosti.
Zato će PzP kroz jačanje prostornih, kadrovskih i materijalnih uslova pokušati da stimuliše uključivanje što većeg broja djece u ovaj nivo obrazovanja.
4.1 DOUNIVERZITETSKO OBRAZOVANJE
Sistem douniverzitetskog obrazovanja u Crnoj Gori je opterećen brojnim problemima, koji su uglavnom organizacijske, programske i finansijske prirode:
mreža škola i programa je neracionalna i skupa;
neusklađenost nastavnih planova i programa sa razvojem djeteta;
nizak obrazovni standard s malim brojem školskih zgrada, radom u više smjena, neadekvatno opremljenim školskim prostorom, nedostatak adekvatnih udžbenika i školske literature, nedostatak informatičke opreme;
nedovoljno ulaganje u stručno usavršavanje nastavnika;
sadržajno i metodički neadekvatano programiranje nastavnih sadržaja i tradicionalna organizacija nastave koja ne omogućava kreativnost nastavnika i izbor obrazovnih puteva po mjeri učenika;
horizontalna i vertikalna prohodnost nastavnih programa nije precizno koncipirana i često onemogućava učenicima ostvarivanje željenih obrazovnih ciljeva;
direktorima škola nedostaju menadžerske sposobnosti;
zastarjela metodika nastave u kojoj dominira predavačka metoda bez aktivnog učešća učenika;
neadekvatna opremljenost laboratorija i radionica u stručnim školama;
loša koordinacija između programa stručnih škola i zahtjeva privrede, što je dovelo do školovanja kadra sa malim izgledima za zaposlenje;
težak materijalni položaj nastavničkog kadra, a time i gubitak motivacije i kreativnosti.
U tom cilju PzP će:
• Pokrenuti zakonske i druge mehanizme kojima će se osigurati bolja finansijska podrška započetim reformama, prije svega iz domaćih javnih izvora i privrede, a po mogućnosti i preko stranih donacija i kredita.
• Pokrenuti izradu Strategije razvoja obrazovne djelatnosti na načelima u svijetu dominantnog koncepta permanentnog, doživotnog obrazovanja.
• Pojačati nadzor stručnih službi i javnosti, kako bi se obezbijedilo kvalitetno sprovođenje započetih reformi i ostvarila zadovoljavajuća dinamika.
• Preduzeti zakonske i druge inicijative za podizanje materijalnog, socijalnog I profesionalnog statusa vaspitača, učitelja i profesora.
• Uspostaviti tješnju saradnju na relaciji nastavnik-roditelj, kako bi i porodica aktivno učestvovala u sistemu obrazovanja djece, jer je porodica i najbitniji faktor u kulturi mladih, a time i populacije uopšte.
Ovim bi se, nesumnjivo, poboljšala opšta kultura u našem društvu jer je evidentno na prilično niskom nivou.
• Razvijati partnerske odnose škola sa preduzećima, i s lokalnim zajednicama.
• Kreirati programe koji omogućavaju horizontalnu i vertikalnu prohodnost, kako bi se izbjegle tzv. slijepe ulice, tj. programi iz kojih nije moguće preći u viši nivo obrazovanja ili u drugi program istog nivoa obrazovanja.
• Uporedo s razvojem institucionalnog školstva snažnije podsticati razvoj svih oblika obrazovanja odraslih (dokvalifi kacije, prekvalifi kacije, vanredno studiranje) radi lakšeg i što bržeg zapošljavanja velikog broja nezaposlenih i smanjivanja potrebe za uvozom radne snage.
4.2 VISOKO OBRAZOVANJE
Visoko obrazovanje u Crnoj Gori opterećeno je brojnim problemima u poređenju sa razvijenima, ili čak, sa zemljama koje su uspješno obavile tranziciju:
nedovoljno je učešće stanovništva u sistemu visokog obrazovanja;
neefikasno studiranje;
mali broj studenata na doktorskim studijama, kako u odnosu na broj stanovnika, tako i u odnosu i na broj diplomiranih studenata;
loša materijalna situcija zaposlenih na Univerzitetu;
neuslovne biblioteke sa oskudnim knjižnim fondom;
zastarjela laboratorijska oprema itd.
Ako se ima u vidu da je u poslednjih petnaest godina, zbog ukupno lošeg stanja u Crnoj Gori i negativne kadrovske selekcije, zasnovane na partijskoj pripadnosti, nepotizmu i subjektivnim kriterijumima, došlo do značajnog »odliva mozgova«, tj. odlaska iz zemlje biološki i intelektualno najkvalitetnijeg dijela stanovništva, tada se upotpunjuje problematična slika visokog školstva u Crnoj Gori.
Državni Univerzitet u ovakvom stanju i sa ovakvim problemima ne može obezbijediti punu implementaciju započetih reformi,
niti međunarodnu ekvivalenciju stečenih diploma, koje bi omogućile punu prohodnost i uključivanje našeg kadra na evropsko tržiste rada.
Da bi se postigli zadovoljavajući dugoročni rezultati, i da bi Univerzitet postao pokretačka snaga oporavka crnogorskog društva PzP će se zalagati za:
• Akademsku slobodu i punu autonomiju Univerziteta.
• Slobodu istraživanja i nastave, omogućavajući Univerzitetu da sam odlučuje o načinu i putu ostvarivanja svojih ciljeva i zadataka.
• Adekvatnu finansijsku podršku započetim reformama.
• Značajno poboljšanje uslova studiranja: osavremenjivanje učionica, laboratorija i biblioteka.
• Poboljšanje materijalnog položaja zaposlenih na Univerzitetu.
• Davanje pune podrške usavršavanju i školovanju univerzitetskog kadra.
• Da finansijska nadoknada univerzitetskog kadra treba da bude rezultat obrazovne, istraživačke i razvojne aktivnosti.
• Racionalizaciju studijskih programa i univerzitetskih jedinica državnog Univerziteta prema razvojnim potrebama Crne Gore.
• Formiranje nezavisne agencije sa međunarodnim učešćem za kontrolu kvaliteta rada na Univerzitetu, identično praksi EU, koja bi kroz razne oblike evaulacije, kontole rada Univerziteta i odgovornosti u radu, zatim kroz dodjeljivanje akreditacije kvalitetnim studijskim programima, omogućila veću transparentnost i kvalitet,
kao i priznavanje naših diploma od strane vodećih država.
• Oslobađanje Univerziteta dogmatskih i naučno neutemeljenih doktorskih i magistarskih teza, radova i njihovih autora kroz izbore i reizbore.
• Univerzitet koji će biti most za prenos svjetskih iskustava i rezultata u procesu evropskih i globalnih integracija,
a ujedno i stožer za reintegraciju crnogorske omladine i naših stručnjaka iz dijaspore.
4.3 NAUKA I TEHNOLOGIJA
Zrelost jednog društva i njegovo ophođenje prema sopstvenoj budućnosti, progresu i održivom razvoju ogleda se kroz odnos tog društva prema znanju, kao fundamentu razvoja.
Nažalost, odnos crnogorskog društva prema znanju je uvijek bio neadekvatan, a posebno u poslednjih petnaest godina, kada je došlo do značajne devastacije i degradacije ranije dostignutih nivoa i normi.
Tako se trenutno stanje u nauci, inženjerstvu i novim tehnologijama u Crnoj Gori može ocijeniti veoma lošim,
a u nekim segmentima i alarmantnim.
Malo je primjera u istoriji da je neko toliko degradirao u tehnološkom smislu i da smo od društva koje je imalo visoko-sofisticiranu proizvodnju u svim pirvrednim granama postali društvo, čiji potencijali nijesu u stanju napraviti makar jedan tehnološki proizvod, čak niske složenosti.
U trenutku kada EU kroz svoju krilaticu “knowledge based economy – ekonomija bazirana na znanju” grabi da postane vodeća naučno-tehnološka sila u svijetu, mi i dalje devastiramo zadnje ostatke ove djelatnosti.
Bitan nedostatak je i to što državni Univerzitet, iako ima skoro apsolutnu koncentarciju sveukupnog naučnog potencijala, ne daje odgovarajuće rezultate u području eksperimentalnog razvoja i ne sudjeluje u razvoju, već je samo Univerzitet predavačkog tipa bez namjere da postane preduzetnički.
Visokoškolske ustanove još uvijek ne odgovaraju izazovu specijalizovanog obrazovanja, koje bi fleksibilno odgovaralo potrebama tržišta rada.
Konačno, veliki nedostatak je i u tome što Crna Gora nema jasno definisanu strategiju održivog razvoja, pa ne postoje dugoročna istraživanja i programi koji bi se trebali odvijati u okviru utvrđenih ciljeva i prioriteta.
Ukupno izdvajanje bruto nacionalnog dohotka za nauku i tehnološki razvitak(0.04% od BDP za 2006.godinu) je daleko ispod nivoa koji bi osigurao stvarni uticaj nauke na privredni oporavak i razvoj,
a da ne govorimo koliko je to daleko od onih 3% BDP koje je Evropska Komisija propisala kao granicu koju treba da ispune sve zemlje, najkasnije do 2010. godine, ukoliko žele da se integrišu u tzv. Evropski prostor znanja.
Najviše zabrinjava što je privreda u ozbiljnoj krizi i nije u stanju osigurati finansiranje industrijski i tehnološki orijentisanog naučno istraživačkog sektora.
Problem je i u neorganizovanosti i kvalitativnoj zastarjelosti postojećih naučnih institucija i institucija za podršku inženjerstvu i tehnologijama.
Postojeći naučni institute su u odumiranju i bave se različitim nisko-sofisticiranim djelatnostima (najmanje naučnim).
Iskorak Univerziteta na ovom polju se svodi na voluntarizam pojedinaca.
Privredna i inženjerska komora nijesu odgovorile savremenim tehnološkim izazovima, već djeluju kao produžena ruka vlasti.
Gotovo da i ne postoje nacionalni naučnoistraživački projekti,
a niska je i uključenost u međunarodne istraživačke i tehnološke projekte.
Prisutan je nedostatak uslova za elementarna eksperimentalna istraživanja (prostor, oprema, laboratorije),
kao i nedostatak savremene literature i naučno-stručnih časopisa.
Ne postoji čak ni sistem kvaliteta
niti odgovarajuća kategorizacija u ovoj oblasti,
a da ne govorimo o neadekvatnoj medijskoj zastupljenosti u popularizaciji nauke i inžinjeringa.
Značajan problem je i to što u Crnoj Gori ne postoje razvojni centri ili timovi u nijednoj od proizvodnih kompanija,
čak su kupci postojećih kompanija razvojne aktivnosti potpuno eliminisali, čime su potpuno zanemarene sve inovacione aktivnosti podmlatka i profesionalaca.
Smatrajući znanje najvažnijim resursom jednog društva od čijeg potencijala će zavisiti i valorizacija drugih resursa i ukupni progres, PzP će oblasti nauke, inžinjeringa i tehnologije posvetiti značajnu pažnju, ekvivalentno tretmanu u naprednim društvima, te iz tog razloga inicirati:
• Usvajanje jedinstvene Strategije održivog razvoja, koja će definisati realni dugoročni razvoj Crne Gore, prioritetne aktivnosti, dinamiku reformi, očekivane efekte.
U okviru te Strategije, usvojiće se Akcioni plan za razvoj nauke i tehnologije.
• Usvajanje finansijskog plana za punu podršku Akcionom planu.
Finansijska sredstva će se obezbijediti iz više izvora: iz Budžeta, formiranjem namjenskog fonda, organizovanjem donatorskih konferenciija, stimulativnom poreskom politikom za ulaganje u nauku i obrazovanje.
Ostatak potrebnih sredstava će se obezbijediti zaduživanjem kod komercijalnih banaka uz garanciju države.
• Reorganizaciju postojećih naučnih institucija (vladinih tijela, instituta i akademija) u modernije forme kao što su: tehnološki parkovi, tehnopolisi, istraživački centri, inovativni inkubatori, kontaktne tačke sa ERA (European Research Area), itd. koje će biti prevashodno u funkciji modernizacije privrednih i uslužnih djelatnosti
i podizanja tehnološkog nivoa u državi.
• Poboljšanje uslova rada u naučno-istraživačkim institucijama osavremenjivanjem opreme.
Intezivirati usavršavanje i obuku kadra,
pojačati nadzor,
razvijati partnerske odnose sa privredom i lokalnom zajednicom.
Znatno poboljšati materijalni položaj naučnog kadra.
Ove institucije treba da odražavaju zrelost odnosa jednog društva prema znanju, kao najznačajnijem resursu.
• Jasno definisanje prioriteta, prava i obaveze u bavljenju naučno-istraživačkim i razvojnim radom,
definisanje uslova finansiranja,
odgovornost za kvalitetnu implementaciju projekata,
definisanje načina uspostavljanja partnerskih odnosa sa privredom i Vladom,
mogućnosti formiranja inkubacionih I konsalting agencija,
saradnja sa drugim naučno-istraživačkim institucijama u svijetu,
aktivno uključivanje u evropski naučno-istraživački prostor.
Vodeće mjesto u ovoj djelatnosti treba da zauzme Univerzitet.
• Stvaranje uslova za osnivanje privatnih naučnih institucija po visokim standardima, čime će se povećati kvalitetna konkurencija u ovoj oblasti.
• Uvođenje standardizacije i sistema kvaliteta u ovoj oblasti.
• Zaštitu intelektualne svojine i autorskih prava.
• Formiranje posebnih fondova za finansijsku podršku usavršavanja naučnih radnika
• Pomoć u razvoju naučnog turizma.
• Stvaranje baze podataka naučnog kadra u Crnoj Gori, zatim Crnogoraca koji se školuju ili rade na vodećim univerzitetima i institucijama u svijetu i sa njima uspostaviti aktivnu saradnju.
4.3.1 Informacione tehnologije
Informaciona tehnologija danas čini najznačajniju komponentu savremenog svijeta koja snažno utiče na sve oblasti života i rada, pružajući nove mogućnosti usavršavanju pojedinaca, kao i razvoju preduzeća, državne uprave i društva u cjelini.
Ona je osnov informacionog društva
i preduslov za razvoj elektronskog poslovanja i elektronske uprave,
kao najznačajnijih poluga za ubrzavanje razvoja ekonomije
i poboljšanja usluga koje državna uprava pruža građanima i privrednim subjektima.
Shvatajući značaj Informacionih tehnologija u razvoju države PzP prihvata preporuke EU i prihvata slijedeće polazne principe:
• Informacione tehnologije (IT) su neizbježne i fundamentalne
• Informacione tehnologije su preduslov za globalnu trku u osvajanju globalnog tržišta
• IT-ijem treba da upravlja tržište.
Za ostvarivanje ovih prinicipa PzP cijeni da je neophodno:
• Stvaranje odgovarajućeg regulatornog okvira koji će podržati razvoj IT
• Usvajanje međunarodnih standarda za područje IT
• Usklađivanje zakonodavstva Crne Gore sa zakonodavstvom EU
• Ukidanje monopolskih odredbi koje uređuju komunikacionu infrastrukturu.
Države koje izgrade, odnosno prije uđu u informaciono društvo ostvariće najbolje rezultate i diktirati uslove koje će morati slijediti ostale zemlje.
Zemlje koje u tom pogledu budu oklijevale u najskorijoj budućnosti suočiće se sa značajnim smanjenjem investicija
i gubitkom radnih mjesta.
Zbog navedenog PzP će se zalagati za formiranje investicionog fonda za informatizaciju,
stručnog savjeta za informatizaciju
te pokretanje projekata, programa i aktivnosti za ubrzanje procesa informatizacije.
Kako bi se i u Crnoj Gori stvorili uslovi za razvoj visoke tehnologije i informatizacije svih djelatnosti u privredi i društvu u cjelini PzP će težiti da ostvari sljedeće ciljeve:
• Stvoriti stimulativno okruženje za razvoj, podići nivo volje, motivacije i samopouzdanja kao neophodnih preduslova za budući uspjeh.
• Afirmirasati standarde i trendove razvoja IT kao jednog od nosioca budućeg razvoja Crne Gore i to na radikalniji način nego što se to čini u susjednim zemljama.
• Bržim razvojem IT u Crnoj Gori pospješiti političko, privredno i kulturno uključivanje u Evropu.
• Razvojem i primjenom IT ostvariti veću produktivnost crnogorske privrede
I podstaći preduzetništvo
i otvaranje novih radna mjesta.
• Stvoriti informatički pismenu Crnu Goru u kojoj vlada kultura preduzetništva, slobode, inicijative i otvorenosti prema novim idejama.
• Usmjeriti zapošljavanje mladih generacija u informatičke sektore i visoke tehnologije.
5. ZDRAVSTVO
Zdravstvo i zdravstveni sistem jedan je od najznačajnijih stubova socijalne stabilnosti
i ravnopravnosti svih građana.
Smatramo da na putu izgradnje Crne Gore kao socijalne države treba vratiti i održati načelo solidarnosti u zdravstvenom sistemu.
Posebno ćemo se brinuti za zdravstvo u djelovima države koji ne mogu sopstvenim prihodima pokrivati troškove zdravstvene zaštite za građane.
Ukupno posmatrano treba posvetiti veću pažnju zdravstvenoj zaštiti najugroženijih djelova populacije, koji su dovedeni u zabrinjavajuće loš položaj, a to su nezaposleni, invalidi, djeca i posebno ljudi starije životne dobi.
Za PzP je od krucijalnog značaja osiguravanje dugoročno održivog finansiranja zdravstva.
Da bi se to ostvarilo treba odrediti, po prvi put do sada, opseg prava iz obaveznog zdravstvenog osiguranja.
Tako bi se jamčilo da svaka zdravstvena usluga, obuhvaćena obaveznim zdravstvenim osiguranjem, bude zaista podjednako pružena svakome, u svakom dijelu države, i to u unaprijed tačno definisanom vremenskom roku I opsegu i na tačno defi nisanom nivou.
Na taj bi način svaki osiguranik dobio bi mogućnost samostalne odluke o iznosu izdvajanja za premiju svog zdravstvenog osiguranja.
Reforma zdravstvene zaštite nije izvodljiva bez cjelokupne reforme društveno ekonomskog sistema.
Za njeno izvođenje neophodno je obezbijediti saglasnost svih ključnih političkih aktera u sistemu zdravstvene zaštite.
Reforma sistema zdravstvene zaštite podrazumijeva promjenu zdravstvene politike i suštinske promjene u postojećim zdravstvenim ustanovama, njihovoj strukturi, organizaciji i načinu upravljanja.
PzP će u tom cilju preduzeti slijedeće aktivnosti:
• Konstituisati fond zdravlja kao savremenu, na ekonomskim principima održivu instituciju osnovnog zdravstvenog osiguranja
(rigorozna kontrola uplate doprinosa,
uključiti lokalnu samoupravu u finansiranju primarne zdravstvene zaštite,
procenat od akciza i poreza na promet svih artikala koji direktno ugrožavaju zdravlje,
redefinisati pozitivnu listu ljekova sa utvrđenim cijenama koje fond može da plati)
• Ustanoviti osnovni paket zdravstvenih usluga koji država garantuje svojim građanima na osnovu obaveznog zdravstvenog osiguranja.
Osnovni paket treba da bude održiv sa aspekta fonda zdravlja i da predstavlja najjeftiniji način postizanja standardnog kvaliteta.
• Ustanoviti sistem dodatnog osiguranja koje može biti privatno i državno.
Ovo osiguranje koriste osobe koje žele da se osiguraju na usluge izvan osnovnog paketa ili žele veći standard pri pružanju osnovnog paketa usluga.
• Država će i u praksi izjednačiti sve zdravstvene ustanove, bez obzira na vrstu vlasništva i osnivača, i procijeniti šta je državni interes, a šta se može prepustiti privatnom sektoru.
PzP smatra da treba privatizovati sve resurse za koje država nema interes u okviru pretpostavljenog sistema zdravstva (apotekarska ustanova, stomatološka služba, osim dječije i preventivne stomatologije).
• Utvrditi i kontrolisati jedinstveni standard medicinskih procedura,
kao I kliničke protokole.
• Upodobiti broj zdravstvenih radnika evropskim standardima.
• Racionalizovati posteljni fond u bolnicama prema standardima Evropske Unije.
• Racionalizovati broj nemedicinskog osoblja u zdravstvu na finansijski održiv i socijalno prihvatljiv nivo.
PzP se zalaže za korjenite izmjene načina plaćanja zdravstvenih ustanova za prethodno dogovoreni osnovni paket zdravstvenih usluga:
• Primarna zdravstvena zaštita: plaćati putem fiksne nadoknade po jednom slobodno opredijeljenom građaninu.
Samo striktno određene procedure plaćati po usluzi.
• Sekundarni nivo zdravstvene zaštite (ambulantno poliklinički dio, opšte bolnice urgentna medicina i psihijatrija): plaćati putem budžeta fonda (prospektivni budžet)
• Tercijalni visokospecijalizovani nivo zdravstvene zaštite KCCG.
• Plaćanje će se vršiti po modifikovanom DRG sistemu.
U početku će se ovaj model primjenjivati na manjem broju grupa, a kako se razvija informacioni sistem broj grupa bi se povećavao.
Ljekari na trećem nivou zdravstvene zaštite plaćali bi se od strane bolnice na osnovu pojedinačnih jednogodišnjih ugovora.
• Omogućiti ljekarima, stomatolozima i farmaceutima da nezavisno od uticaja vlasti organizuju svoje komore po principima struke na jasan i transparentan način.
U novom sistemu zdravstvene zaštite ovakva udruženja će imati presudan uticaj.
6. KULTURA
Strategija kulturnog razvoja i definisanje kulturne politike u Crnoj Gori mora se izgrađivati i održavati na osnovu slijedećih modela:
• Ispitivanje domaćih i međunarodnih resursa za postavljanje temeljnih odrednica buduće kulturne infrastrukture.
• Ispitivanje socijalne strukture i kulturnih potreba.
• Ispitivanje društveno-kulturnih normi, praksi i valorizacije kulturnih segmenata.
• Pozicioniranje profitabilnih i neprofitabilnih grupa i institucija koje se bave kreativnim stvaralaštvom.
Mišljenja smo da se osnovne aktivnosti definisanja kulturnih modela i pravaca djelovanja treba da kreću u okvirima:
vizija – strategija - misija
prednosti mane – mogućnosti prepreke
država-privatno preduzetništo
komercijalizacija kulture kroz kreativne industrije.
U tom cilju Pokret za Promjene će se zalagati za:
• Definisanje potencijala na nivou: države, opštine, seoskog područja, primorske regije, sjeverne regije, pojedinca, kadrovske strukture u postojećim institucijama, samostalnog personalnog potencijala u neformalnoj grupi.
• Uključivanje osoba sa posebnim potrebama, kroz kreativne radionice u aktuelnu kulturnu produkciju.
• Integrisanje stvaralaštva na nivou: grad-selo, grad-grad, grad-država, međunarodna saradnja kroz projekte gradova, integracija na nivou seksualno, konfesionalno, politički različitih društvenih grupa.
• Plan razvoja na nivou institucija
i definisanje prioriteta za subvencije države u periodu: jedna godina, tri godine, pet godina i sedam godina
• Plan izgradnje novih institucija,revitalizacije i održavanje muzeja, kulturnih spomenika, sakralnih objekata.
• Kadrovsku, institucionalnu i programsku reorganizaciju onamo gdje je neophodno i u obimu koji je neophodan.
• Intezivniju saradnju sa umjetničkim akademijama i Univerzitetom u nastojanju da se što više kadra u stvaranju produkcije kao i samih umjetnika uključi u rad institucija.
• Stipendiranje izrazitih taleneta
kao i pružanje podrške u uslovima rada i gostovanjima van Crne Gore.
• Elektronsko poslovanje i umrežvanje:
- crnogorskih institucija i NVO unutar Crne Gore
- crnogorskih institucija sa institucijama na Balkanu i u Evropi koje se bave sličnim djelatnostima, radi saradnje kroz produkciju, festivale i simpozijume
- crnogorskih institucija sa Evropskim fondacijama za projekte u specifičnim oblastima.
• Subvencionisanje kulture: iz resursa turizma, poreza na kladionice i igre na sreću, ekologije, prosvjete i obrazovanja, Ministarstva inostranih poslova, Zavoda za međunarodnu naučno-tehničku i kulturnu saradnju, kulturnih centara i konzulata.
• Obavezne donacije:
ekstra profitera kroz smanjenje poreza,
zaposlenih građana kroz akciju «1 euro u godini za kulturu»,
djece i omladine kroz edukativne, humanitarne akcije i dobrovoljne aktivnosti.
• Stimulisanje tržišta umjetnina koje za sada skoro i da ne postoji jer je srednja klasa gotovo nestala.
• Stimulisanje kvalitetnog stvaralaštva u domenu: muzike, književnosti, dramskog teksta, filma, arhitekture, dizajna, mode, predmeta za upotrebu u domaćinstvu, kancelariji, zabava i sl.
• Stimulisanje banaka za dodjelu kredita pojedicima ili grupi građana koji svoje biznis opredjeljenje planiraju u kulturnoj industriji.
• Zakonski uređene oblasti:
autorskih prava,
tržišta kulture,
održavanja i valorizovanja nasljeđa
i angažmana uslužnih i srodnih djelatnosti u umjetničkoj produkciji
• Zakonski definisane granice lične obaveze i odgovornosti vodećih kadrova u insitucijama.
• Pomoć države u rješavanju stambenog i radnog prostora za stvaraoce.
• Insistiranje na kritičkoj, slobodnoj i kompetentnoj medijskoj prezentaciji projekata iz oblasti kulture, van domašaja i zloupotrebe svakodnevne politike.
• Organizovanje humanitarnih akcija koje podstiču: uređenje grada, uljepšavanje okoline kroz kreativno stvaralaštvo, oslikavanja murala i mozaika na simboličnim urbanim područjima, organizovanje besplatnih koncerata, itd.
7. MEDIJI
Za razliku od stanja u crnogorskim štampanim medijima, koji mogu biti ocjenjeni kao relativno dobri (blagodareći postojanju i radu dviju dnevnih novina, “Dan” i “Vijesti”),
situacija u sferi elektronskih medija je zabrinjavajuća i (zbog nesamjerljivo većeg uticaja koji oni ostvaruju) to stanje predstavlja ozbiljnu prepreku demokratskim promjenama u Crnoj Gori.
Stoga smatramo da hitnim donošenjem nedostajućih zakona (Zakona o transparentnosti medijskog vlasništva i o sprječavanju nedozvoljene medijske koncentracije, Zakon o lustraciji i Zakona o državnoj tajni), i dosljednom primjenom postojećih zakona (Zakona o slobodnom pristupu informacijama) treba omogućiti dalji razvoj crnogorskog medijskog sektora u pravcu u kome on već pokazuje znake napredovanja ka profesionalnom i demokratskom standardu evropskog okruženja.
Na drugoj strani, usvajanjem mjera koje će poslovanje tih medija i vlasništvo u njima učiniti transparentnim – neophodno je takav razvojni pravac učiniti trajnim i stabilnim.
Blagodareći kontroli koju je imala nad značajnim dijelom civilnog sektora i zahvaljujući blagonaklonosti involviranih medjunarodnih institucija, vladajuća crnogorska koalicija je uspjela da, instaliranjem svojih kadrova, ostvari potpunu kontrolu nad novoformiranim upravljačkim strukturama Javnog radio-difuznog servisa RTCG
i ključnog nezavisnog regulatornog tijela - Agencije za radio-difuziju (ARD).
Nepoštovanje zakonske obaveze o potpunom i objektivnom informisanju u programu JRDS-a ima za posljedicu vlasti naklonjenu informativu,
no temeljno kršenje profesionalnih standarda ogleda se u prećutanome – dogadjanjima za koje crnogorska javnost ne sazna ili im javnoservisni radio-difuzori posvete neprimjereno mali prostor.
Prostor komercijalne radio-difuzije, zahvaljujući predanom radu Sekretarijata za informacije RCG i antimiloševićevskom naporu stranih donatora, takodje je razvijan pod punom kontrolom dosadašnje crnogorske vlasti.
Privatni elektronski mediji su godinama bili korumpirani oslobadjanjem od obaveza plaćanja zakupa frekvencija i zakonitog finansijskog poslovanja, a taj su dug “plaćali” svojim kooperativnim ponašanjem tokom brojnih predizbornih kampanja.
Takav je pristup stvorio finansijski moćne vlasnike ekonomski neodrživih medijskih projekata.
Nepostojanje nezavisnog sindikalnog organizovanja u tim medijima,
i neodrživ položaj većine novinarskog kadra lišenog elementarnih radnih prava – samo upotpunjuju ovaj milje kreiran “u dosluhu” vlasnika i državne medijske vlasti.
Poseban segment komercijalne radio-difuzije predstavljaju “tajkunski” elektronski mediji osnovani kapitalom osoba iz vrha crnogorske vlasti, njihovih rodjaka, kumova i bliskih poslovnih partnera, koje su tokom minulih izbornih kampanja igrali ulogu medijske logistike vladajuće crnogorske koalicije.
Javni RDS RTVCG nije u mogućnosti da, sa postojećom organizacijom i tehnološkim karakteristikama, bude iole konkurentan ma kojem modernije opremljenom radiodifuzoru.
Odlaganje predviđenog i davno najavljenog procesa racionalizacije ovaj višestruko predimenzionirani kolektiv čini još zavisnijim od državne naklonosti tj. od aktuelne vlasti.
Ova inferiornost je dodatno pojačana stalnim favorizovanjem pomenutih tajkunskih medija od strane aktuelne crnogorske vlasti, naročito u domenu tehnoloških performansi.
Pokret za promjene će insistirati na razvoju sistema radio-difuzije u čijem središtu se moraju nalaziti Javni radio-difuzni servisi RTCG
Sloboda javnog informisanja je suštinski važna za razvoj demokratije,
ona zahtijeva novo novinarstvo odgovorno prema javnosti, i ne moze se tumačiti slobodom novinara da izrazi vlastite stavove i vlastite pristrasnosti.
Iskustva demokratskog dijela svijeta potvrđuju da je system javne radio-difuzije jedini raspoloživi koncept koji nam omogućava takvu promjenu.
Uzimajući to u obzir Pokret za promjene će djelovati u pravcu podsticanja razvoja medijskog pluralizma u skladu sa novim evropskim standardima.
Stoga će se PzP, ukoliko dobije potrebni mandat građana, obavezati da će proces izgradnje i moguće dogradnje sistema Javne radio-difuzije tretirati i podržavati kao jedan od prioriteta za razvoj demokratskog ambijenta,
i u tom će smislu efikasno reagovati u pogledu svojih zakonskih obaveza i u pogledu neophodnosti dogradnje funkcionalnog zakonskog okvira.
Imajući jasno u vidu činjenicu da je Crna Gora poratno društvo izloženo svakovrsnoj kriminalizaciji, a svjesni saznanja da nema novog novinarstva bez novih i nekompromitovanih ljudi, Pokret za promjene će se snažno založiti za donošenje Zakona o lustraciji i drugih važećih zakona iz oblasti medija i istrajati na njihovoj dosljednoj primjeni.
PzP će, svjestan vlastite odgovornosti za otvaranje najšireg drustvenog dijaloga u cilju postizanja većeg stepena socijalnog i društvenog konsenzusa, uložiti sve neophodne napore kako bi se kreirao medijski ambijent u skladu sa potrebama javnosti i u skladu sa standardima objektivnog, nepristrasnog i profesionalnog novinarstva.
Svjestan činjenice da je nizak profesionalni nivo crnogorskog novinarstva posljedica, izmedju ostaloga, i lošeg položaja samih novinara, dominantno nedefinisanog ili nelegalnog statusa u kome se veći broj njih nalazi, i njihove institucionalne nezaštićenosti, Pokret za promjene će pomoći sindikalno organizovanje u medijima koje neće biti, kao do sada, pod bilo kakvim stranačkim uticajem.
Iniciraćemo kreiranje i potpisivanje kolektivnog granskog ugovora novinarskih sindikata i medijskih poslodavaca
i podržati slične aktivnosti ostalih zaposlenih u medijskom sektoru.
Pokret za promjene će uložiti napor u obezbjeđivanju međunarodne podrške za nastavak procesa transformacije državne RTV u Javni servis
i pomoći u hitnom pravljenju socijalnog programa koji ce pratiti proces racionalizacije broja zaposlenih i stvaranje Fonda za realizaciju tog programa.
Takodje ćemo, ukoliko dobijemo podršku građana, obezbijediti logističku i finansijsku pomoć u cilju provodjenja urgentne tehničke reorganizacije RTCG,u cilju njenog tehnološkog i kadrovskog osposobljavanja kako bi bila u stanju da ostvari svoju zakonom propisanu lidersku poziciju u pogledu nametanja visokih sadržajnih i tehničkih standarda proizvedenog i emitovanog programa.
Pokret za promjene će pokrenuti proces revizija dosadašnjeg poslovanja I postojećeg duga RTVCG, i zatražiti utvrđivanje eventualne pravne odgovornosti,
kao i javno preispitivanje zakonitosti i transparentnosti imenovanja i postavljenja organa upravljanja i uređivačkih timova Javnog radio-difuznog servisa RTCG, u skladu sa zakonom deklarisanom potrebom njihove nekompromitovanosti, stranačke neutralnosti, i rukovodeći se do sada pokazanim profesionalnim kvalitetima.
Takođe ćemo insistirati na punoj transparentnosti daljnjeg finansijskog poslovanja u skladu sa pozitivnim propisima.
Potenciraće se neophodnost uspostavljanja dvosmjerne komunikacije izmedju crnogorske javnosti i njenog radio-difuznog servisa, institucionalizovanje te komunikacije kao neophodnog korektora i zaštitnika javnog radio-difuzora od mogućih pritisaka, uticaja,
kao i nužnost edukovanja potrebnog kadra za te aktivnosti.
Pokret za promjene će insistirati na nediskriminatornom tretiranju svakog od komercijalnih emitera,
insistirajuci na tržišnim principima kao dominantnom regulatoru,
zakonima propisanoj regulativi
i opredjeljenju da se crnogorski medijski proctor izgradjuje u odnosu na Javnu radio-difuziju kao njegov stožer.
Svjesna nužnosti dogradjivanja sistema javno-servisne radio-difuzije, Pokret za promjene će sugerisati nadležnim regulatornim tijelima da pluralnom ambijentu neophodni novi medijski kanali budu neprofi tnog tipa i upravljani od strane civilnog sektora – u duhu najbolje pozitivne evropske prakse.
8. SPORT
Opšteprihvaćeno je da sport čini sastavni dio kulture života, opšteg obrazovanja i vaspitanja, te značajan faktor u očuvanju zdravlja u svim razdobljima čovjekovog života.
Zalažemo se za što veću prisutnost sporta u predškolskim ustanovama, u školama i na fakultetima,
za amatersko djelovanje u sportskim udruženjima i klubovima,
za sportske aktivnosti svih slojeva društva, posebno starijih osoba,
za proširenje besplatne ponude sportskih objekata sportskim klubovima
i izgradnju sportsko-rekreacionih objekata.
Smatramo da je sport važna karika u borbi protiv bolesti zavisnosti
PzP će se brinuti i za optimalni razvoj sporta među invalidima.
Posebnu brigu će usmjeriti osobama s posebnim potrebama, smatrajući da je i sport dio njihovog integrisanja u svakodnevni i radni život.
Što se tiče vrhunskog sporta, smatramo da država mora ispuniti svoj dio obaveza, prije svega brigom za podmladak omogućavajući optimalni razvoj mladih talenata.
9. EKOLOGIJA
Koncept održivog razvoja i
očuvanje i zaštita životne sredine i
zdravlja ljudi čine osnovna programska opredjeljenja PzP-a.
Privredni razvoj je preduslov napredovanja jednog društva, ali on sobom nosi određeni rizik u pogledu devastacije životne sredine.
S obzirom na postojeće vodne resurse, izvore pitke vode, kao i činjenicu da značajan dio crnogorske teritorije čini Jadransko more, kvalitet vazduha, zemljišta, bogat biljni i životinjski svijet, šume, PzP se zalaže za očuvanje postojećih resursa
i njihovo racionalno iskorišćavanje, uz striktno poštovanje principa prevencije i principa «zagađivač plaća».
Zalažemo se za sveobuhvatnu i efikasnu zaštitu prava na zdravu životnu sredinu kao ljudskog prava,
kao i drugih sa njim povezanih prava, u skladu sa međunarodnim ugovorima i drugim međunarodnim izvorima prava, Ustavom i zakonima Crne Gore.
Insistiramo na stvaranju uslova za primjenu važećih propisa iz oblasti zaštite životne sredine
kao i na nastavku aktivnosti na usaglašavanju naših propisa sa pravom Evropske Unije.
S obzirom na obim i složenost obaveza u ovoj oblasti po osnovu Strategije pridruživanja Evropskoj Uniji, neophodno je organizaciono, materijalno i kadrovsko jačanje institucija koje se bave zaštitom životne sredine na svim nivoima, u cilju stvaranja efikasnog i koordinisanog sistema koji će biti usklađen sa standardima Evropske Unije.
PzP će posebnu pažnju posvetiti problemu monitoringa stanja životne sredine, u cilju primjene rješenja Zakona o životnoj sredini koja se odnose na obaveze zagađivača,
kao i obaveze državnih organa i uspostavljanje Katastra zagađivača.
Zalažemo se za konstantan i kvalitetan monitoring životne sredine u svim segmentima od strane kompetentnih stručnjaka.
PzP se zalaže za dosljedno sprovođenje kaznene politike na osnovu važećih propisa,
ali i davanje poreskih i drugih olakšica proizvođačima koji upotrebljavaju “zelene tehnologije,” odnosno evropske standarde.
PzP se zalaže za jačanje svijesti o potrebi očuvanja životne sredine.
Ekološka edukacija treba da obuhvati cijelo društvo, u čemu posebnu ulogu moraju imati vaspitne i obrazovne ustanove, NVO i mediji.
PzP se posebno zalaže za punu implementaciju Ustavnog prava na slobodan pristup informacijama o stanju životne sredine,
kao i na efektivno učestvovanje javnosti u donošenju odluka vezanih za životnu sredinu.
Prioritetne aktivnosti na planu zaštite životne sredine odnose se na:
• Iniciranje postupka pristupanja međunarodnim ugovorima čija je potpisnica bila SFRJ, odnosno SRJ i stvaranje uslova za njihovu punu implementaciju.
• Uspostavljanje Registra zagađivanja životne sredine u skladu sa PRTR Protokolom
• Izmjene i dopune Zakona o životnoj sredini.
• Stvaranje uslova za primjenu Zakona o procjeni uticaja na životnu sredinu, Zakona o strateškoj procjeni uticaja na životnu sredinu i Zakona o integrisanoj kontroli i sprečavanju zagađenja.
Donošenje Zakona o teritorijalnim vodama.
Uvećanje izdvajanja iz Budžeta po osnovu zaštite životne sredine.
Uspostavljanje informacionog sistema životne sredine.
Utvrđivanje nadležnosti Agencije za zaštitu životne sredine, kao centralne institucije u sistemu zaštite životne sredine.
• Kadrovsko jačanje državnih organa koji se bave zaštitom životne sredine i povećanje broja i ovlašćenja ekoloških inspektora.
• Podrška školovanju i osposobljavanju mladih ljudi za kvalitetan monitoring u okviru postojećih studijskih programa na Univerzitetu Crne Gore.
10. NACIONALNE STRATEGIJE I PROGRAMI
Pokret za Promjene ima pripremljeno nekoliko značajnih, međusobno usaglašenih strateških dokumenata koji obezbjeđuju izlazak iz zone siromaštva
i stvaranje neophodnih preduslova za sveopšti dugoročni održivi rast i razvoj na integracionim principima, uz racionalno korišćenje svih resursa i potencijala.
U cilju postizanja neophodnog opšteg društvenog i stručnog konsenzusa Pokret za Promjene će kroz rad ekspertske vlade pomenuta dokumenta ponuditi na javnu raspravu koja će prethoditi njihovom usvajanju u crnogorskoj Skupštini.
10.1 STRATEGIJA ODRŽIVOG RAZVOJA
Način na koji se u Crnoj Gori eksploatišu prirodni neobnovljivi resursi, trajno gube pojedini privredni sektori, devastira životna sredina, degradira prostor, upravlja znanjem i kadrom, uslovi pod kojima se rasprodaje nacionalno bogatstvo, ne obezbjeđuju ni minimalne kratkoročne, srednjoročne ni dugoročne pretpostavke za održivi razvoj.
PzP održivi razvoj bazira na uspostavljanju pozitivnih i stabilnih ekonomskih aspekata,
zatim lociranju, efektuiranju i racinalnom korišćenju svih raspoloživih resursa, počev od znanja, preko prostora do neobnovljivih resursa
i na osnovu toga postizanje pozitivnih, dugoročnih društvenih efekata, koji se ogledaju u ekološkim aspektima,
povećanju bruto društvenog proizvoda,
njegovoj što ravnomjernijoj raspoređenosti,
višem socijalnom status,
zaposlenosti,
stepenu regionalne ujednačenosti,
što manjem zdravstvenom riziku itd.
PzP će u cilju postizanja što kvalitetnijih efekata ovako jednog izuzetno složenog procesa angažovati cjelokupno društvo, sve aktere u Crnoj Gori.
Pri tome za svaki od pojedinih segmenata Pokret za Promjene ima razrađeno adekvatno rješenje, zavisno od njihove specifičnosti.
Kada su u pitanju resursi, koji su na neregularan, netransparentan način, a na štetu građana Crne Gore, prodati domaćim i inostranim anonimnim investitorima, PzP će pokrenuti postupak raskidanja ugovora u skladu sa međunarodnim praksom i pozitivno pravnim propisima.
10.2 STRATEGIJA EVROPSKIH INTEGRACIJA
Pokret za Promjene drži da evropske integracije znače implementaciju evropskih tekovina u Crnoj Gori, uspostavljanje slobodnog i prosperitetnog društva baziranog prije svega na sopstvenim kapacitetima i znanju, a na osnovu pozitivnih iskustava upješnih država u tranziciji.
Kada je u pitanju sam proces evropskih integracija PzP će kroz Program ekspertske vlade preuzeti obavezu stvaranja sveopšteg društvenog, političkog, stručnog konsenzusa koji ima svoju planiranu linearnu, kontinuiranu, uravnoteženu dinamiku, efekte i aktere koji garantuju postizanje održive pozicije Crne Gore u procesu evropskih integracija.
Na taj način će se postići opšti ciljevi počev od punog informisanja javnosti o ovom procesu,
preko mogućnosti korišćenja sredstava strukturnih programa pomoći EU,
postizanje pozitivnih efekata i unapređivanje performansi u svim sektorima,
te dinamičnog procesa integrisanja Crne Gore u zajednički evropski prostor.
10.3 STRATEGIJA REVITALIZACIJE VELIKIH PRIVREDNIH SISTEMA
Pokret za Promjene ima detaljno razrađen proces revitalizacije glavnih privrednih sektora u Crnoj Gori koji će bitno i dugoročno uticati na ekonomsko, socijalno i ekološko stanje u Crnoj Gori.
Strategije se prije svega odnose na sektor elektroprivrede, Rudnike uglja, Kombinat aluminijuma i Rudnike boksita i Željezaru Nikšić.
Pokret za Promjene kroz dosadašnji rad Grupe za promjene je pokazao da sva predložena rješenja pokazuju visok nivo stručnosti, primjenljivosti i odgovornosti prema građanima Crne Gore i zaposlenima.
Pokret za Promjene će u punoj mjeri realizovati sva svoja rješenja kroz Program ekspertske Vlade, a o čemu će tokom izborne kampanje informisati crnogorske građane i radnike.
11. RESTITUCIJA
Donošenje i sprovođenje Zakona o pravednoj restituciji i obeštećenju starih domaćih vlasnika trebalo je da bude dokaz izvršene demokratizacije političkog sistema i diskontinuiteta sa nedemokratskim sistemom vladanja.
Povraćaj imovine predstavlja i moralnu pouku i opomenu sadašnjim i budućim generacijama da treba dosljedno poštovati sva ljudska prava, u koja spada i pravo na imovinu,
te da se pravna država gradi na pravu, a ne na nasilju.
Pored zakašnjele lične i materijalne satisfakcije bivših vlasnika i njihovih porodica,restitucija bi doprinijela i uspostavljanju povjerenja u državu i njene institucije.
Nažalost, trenutno je na snazi Zakon koji, zbog svih svojih sistemskih nedostataka, u praksi više služi vladajućem režimu za sprečavanje pravedne restitucije imovine bivšim vlasnicima, nego što služi svrsi zbog koje je i usvojen.
Ovaj Zakon je urađen po mjeri određenih struktura lokalne i državne vlasti koji u međosobnoj sprezi žele da još jednom otuđe imovinu koja je već jednom oteta od bivših vlasnika revolucionarnim zakonima poslije II svjetskog rata i na taj način učine pravedenu restituciju, faktički, nemogućom.
Zbog toga se PzP zalaže da se ovaj Zakon u što skorijem roku izmijeni i to na način da omogući, koliko je to sada uopšte moguće, pravednu restituciju otete imovine bivšim vlasnicima.
PzP se zalaže da se imovina vraća u naturi, u vidu iste ili druge imovine, u onim slučajevima kada je to moguće, jer je to s jedne strane pravično, a s druge strane najjeftinije za državu,
a ako to nije moguće, daje se odgovarajuća, po mogućnosti, tržišna naknada u vidu akcija, obveznica, drugih hartija od vrijednosti ili u novcu.
Zakon treba da se zasniva na načelima jednakog pravnog tretmana, poštovanja stečenih prava, ograničenog obeštećenja, efikasnosti (restitucija mora biti sprovedena efikasno i uz minimalne troškove po državu) i usaglašenosti restitucije i privatizacije.
Proces pravedne restitucije neophodno je zasnovati na slijedećim principima:
• Procjena imovine treba da se vrši prema stanju te imovine u vrijeme njenog oduzimanja, a prema cijenama u momentu vraćanja.
• Restitucija u naturi treba da ima prioritet u odnosu na obeštećenje.
• Obeštećenje treba da obuhvati (po mogućnosti) tržišnu naknadu koja se daje u vidu akcija, obveznica i drugih hartija od vrijednosti za koje garantuje država, a eventualno i u novcu
Obveznik vraćanja i obeštećenja treba da bude država.
• Pravo na povraćaj imovine treba da ostvaruju vlasnici, njihovi nasljednici i pravni sljedbenici.
• Postupak vraćanja i obeštećenja treba da bude pojednostavljen i hitan, uz obezbjeđenje sudske kontrole donijetih akata.
Predug postupak bi produžio pravnu neizvjesnost i obesmislio i Zakon i efekte njegove primjene.
• Pri planiranju i obezbjeđivanju budžetskih sredstava za obeštećenje starih vlasnika moraju se uvažiti realne mogućnosti države, obzirom da proces restitucije ne smije na bilo koji način da ugrozi monetarnu stabilnost i razvojni prosperitet.
Utvrđivanje podataka o obimu i vrijednosti imovine koja bi bila predmet vraćanja biće u nadležnosti odgovarajuće republičke organizacije (direkcije, agencije ili sl.)
Vraćanje imovine u naturi neće proizvesti troškove u budžetu.
Isplata akcija ranijim vlasnicima privrednih preduzeća, takođe, ne iziskuje dodatne troškove.
Troškovi se pojavljuju kod imovine koja iako postoji, iz raznih razloga ne može da se vrati u naturi i kod imovine koja je uništena.
12. DRUŠTVENA PITANJA
12.1 PORODICA
U središtu naše politike stoji porodica kao temeljna zajednica društva, koja se zasniva na ljubavi i braku.
Posebna zaštita porodice ustavna je obaveza u državi Crnoj Gori.
Tu obavezu treba do kraja i djelotvorno realizovati u praksi, te vratiti porodici centralno mjesto u društvu.
Sveukupno zakonodavstvo mora u potpunosti osigurati potrebnu zaštitu porodice.
Svjesni sudbinske važnosti demografskog preporoda, dajemo podršku pronatalitetnoj populacijskoj politici, te se zalažemo za konkretne mjere u zaštiti materinstva, koje bi se sprovele i kroz odgovarajuće poresko zakonodavstvo.
Zauzimamo se za povoljne stambene kredite i namjenske stanove,
te za stimulativne dječije dodatke,
za povećanje porodiljske nadoknade, kako za zaposlene tako i za nezaposlene majke,
te za trogodišnji porodiljsko odsustvo za majke blizanaca, troje i više djece,
kao i za to da im se to vrijeme prizna u radni staž.
Zaposlenim majkama treba pomagati širenjem odgovarajućih ustanova za smještaj djece.
Zauzimamo se za pravo na poseban dodatak za treće i svako sljedeće dijete,
kao i za dodatak za sve studente,
te donošenje sveobuhvatnog programa stipendija koji bi, posebno siromašnima, omogućilo dalje školovanje.
Pozivamo na dosljednu borbu protiv zlouptrebe droge i svih bolesti zavisnosti, koje razaraju i osiromašuju porodicu.
12.2 MLADI
Kao politička grupacija koja promoviše slobodu i samoodgovornost, PzP posebno podstiče mlade ljude na međuljudsku, odgovornu, tolerantnu i solidarnu djelatnost.
U razvoju svoje ličnosti i na svom životnom putu mladi moraju imati pomoć i podršku države.
Odnos PzP prema mladima temelji se na povjerenju i optimalnom uključivanju mladih u političku, ekonomsku i svaku drugu izgradnju politički stabilne i sigurne države, na temelju njihovih interesa, mogućnosti i obrazvanja.
Posebno ćemo se zauzimati za aktivnu politiku zapošljavanja mladih,
osmišljenu podršku mladim porodicama
i poboljšanje položaja seoske omladine.
U sistemskoj brizi o mladim talentima podsticaćemo mjere državne politike u obrazovanju,
te osnivanju fondacija za posebno nadarene mlade ljude u svim oblastima rada i djelovanja.
Posebno ćemo se zalagati za sveobuhvatnu i djelotvornu politiku prema populaciji naših mladih iseljenika u cilju njihovog povratka u zemlju i njihovo uključivanje u privredni i ukupni kulturni i duhovni život.
Podsticaćemo razvoj brige sistema o siromašnoj i socijalno ugroženoj omladini.
12.3 STARE OSOBE
PzP se zalaže za optimalno zadovoljenje svih potreba starijih građana,uz podizanje nivoa kvaliteta života,za sudjelovanje starijih ljudi u rješavanju pitanja vezanih za uslove pod kojima žive,
kao i za njihovo učešće u svim segmentima društvenog života za koje imaju sposobnosti i interes.
Zalažemo se za partnerstvo između državnih službi, privatnog sektora i nevladinih organizacija u brizi za starije ljude.
Protivimo se diskriminaciji starijih osoba na tržištu rada
i zalažemo se da briga za starije osobe bude utemeljena na načelu međugeneracijske solidarnosti i humanosti.
Zauzimamo se da starije osobe imaju pravo izbora njege, u porodici ili u domu za starije osobe, pri čemu je neophodno planirati izgradnju dovoljnog broja domova za starije osobe.
Posebnu brigu moraju uživati starije osobe na selu.
PzP se zalaže da svi građani moraju na primjeren način biti obuhvaćeni penzijskim osiguranjem.
Ukoliko se reforma penzijskog osiguranja izvede stručno i odgovorno, PzP cijeni da će to imati pozitivne efekte na rast domaće štednje,
razvoj tržišta kapitala
i sveukupni privredni rast.
Pozitivni efekti penzijske reforme na finansijski položaj Fonda PIO biće vidljiv tek u srednjem roku.
U kratkom roku je potrebno poboljšati sistem kontrole i naplate doprinosa.
12.4 IZBJEGLICE I RASELJENA LICA
Aktivno ćemo uzeti učešće u izradi Zakona o državljanstvu, Zakona o azilu i Zakona o strancima kako bi se kroz zakonsku legislativu regulisala pitanja izbjeglica i raseljenih lica u Crnoj Gori.
PzP će se zalagati za ponovnu i sveobuhvatnu registraciju izbjeglih i raseljenih lica.
Tom prilikom, neophodno je razmijeniti baze podataka sa državnim organima BiH, Hrvatske i Kosova, utvrditi činjenično stanje i status svakog pojedinačno.
Na ovaj način će se od brojke od 12.500 lica doći do nekih 2000 koji realno i stvarno zaslužuju pomoć države i njenog socijalnog staranja, što će biti lako izvodljivo i rješivo.
Problem smještaja za ova lica PzP će se urgentno riješavati na takav način da će smještaj dobiti ona lica koja na to imaju pravo,
a ostala lica, koja sada bespravno koriste smještaj, potražiće rješenja u skladu sa svojim statusom i to kao rezidenti-građani ili kao stranci na boravku u Crnoj Gori.
Kako je već opisano u dijelu Socijalna politika, na osnovu socijalnog kartona, PzP kroz, u tom dijelu navedene aktivnosti, i nakon sprovedene ponovne registracije, očekuje da će se javiti višak stambenog prostora koji će se dodijeliti za oko 1000 socijalno ugroženih porodica.
Sigurni smo da će se po kvalitetno obavljenom poslu osloboditi dovoljno stambenog prostora za najugroženija lica iz ove kategorije,
a višak prostora opštine bi bile u prilici podijeliti socijalno ugroženim porodicama.
Ovo se takođe odnosi na dobijanje ostalih vidova pomoći (materijalne, finansijske, pomoći u higijeni i školskom priboru...).
Prilikom registracije PzP će zahtijevati od svakog punoljetnog lica da se izjasni u vezi svoje budućnosti i trajnog rješavanja statusa.
Onima koji budu izrazili želju da ostanu i žive u Crnoj Gori, PzP ce putem pravnih mehanizama i na osnovu Zakona omogućiti dobijanje dokumenata građanina Crne Gore.
Na taj način se umnogome rasterećuje budžet i oni žive kao i ostali građani Crne Gore boreći se sa zadacima svakodnevnog života.
Licima koja se odluče na povratak u predhodno mjesto prebivališta, u saradnji sa Vladama tih zemalja, UNHCR-om i međunarodnim organizacijama PzP će omogućiti uslove za povratak, a samim tim ukidanje izbjegličkog statusa i dobijanje državljanstva stare/ nove zemlje.
12.5 LICA SA POSEBNIM POTREBAMA
Pokret za promjene se zalaže za redefinisanje postojeće politike prema osobama sa invaliditetom, u cilju poboljšanja njihovog materijalnog položaja,
ujednačavanja prava,obrazovanja i rehabilitacije,
te osiguravanja ravnopravnog uključivanja u društvenu zajednicu, u skladu sa tekovinama demokratskih društava koja jemče posebnu zaštitu ovim licima.
Adekvatna politika koja bi bila usmjerena prema osobama sa invaliditetom podrazumijeva donošenje Nacionalne strategije za osobe sa invaliditetom i niza zakona,koji bi obezbijedili promovisanje osnovnih ljudskih prava i temeljnih sloboda ovih lica,
kao i poštovanje socijalne pravde, dostojanstva i vrijednosti svake osobe.
Nacionalna strategija treba da obezbijedi sveobuhvatan pravni okvir politike prema invalidnosti, što je pretpostavka za demokratsko društvo koje je zasnovano na ljudskim pravima.
Nacionalna strategija za osobe sa invaliditetom treba da se odnosi na sve osobe sa invaliditetom, bez obzira na vrijeme i okolnosti nastanka oštećenja.
U ovoj Strategiji naglasak treba staviti na prijedlog mjera kojima će se utvrditi aktivnosti koje će imati za cilj praćenje sprovođenja i realizacije osnovnih ciljeva strategije.
Pokret za promjene će posebnu pažnju posvetiti: socijalnom osiguranju,
zdravstvenoj zaštiti,
obrazovanju,
zapošljavanju i profesionalnoj rehabilitaciji,
socijalnom statusu lica sa invaliditetom,
kao i podizanju svijesti javnosti kroz sledeće mjere I aktivnosti:
• Efikasnija socijalna socijalna zaštita osoba sa invaliditetom kroz obezbijeđivanje službi socijalne zaštite koje imaju za cilj integrisanje osoba sa invaliditetom u sve aktivnosti u njihovim zajednicama.
• Donijeti Zakon o socijalnoj zaštiti osoba sa invaliditetom, koji će jemčiti njihovu materijalnu sigurnost.
• Obrazovanje fondova iz kojih će se finansirati izgradnja i otkup stanova namijenjenih osobama sa invaliditetom koje se nalaze u teškoj materijalnoj situaciji.
• Izgraditi specijalne ustanove otvorenog tipa za smještaj osoba sa invaliditetom po ugledu na ustanove u razvijenim zemljama.
• Obrazovanje fondova iz kojih će se finansirati službe za pružanje usluga osobama sa invaliditetom
i maksimalno uključenje matičnih nevladinih organizacija osoba sa invaliditetom koje će te usluge pružati.
• Poboljšanje kvaliteta usluga u zdravstvu za osobe sa invaliditetom i
razvijanje specifičnih zdravstvenih programa.
• Omogućavanje osobama sa invaliditetom pravo na banjsko-klimatsko liječenje i rehabilitaciju.
• Dobijanje besplatnih adekvatnih ortopedskih pomagala.
• Izgradnja specijalizovanih zdravstvenih kapaciteta radi kvalitetnog liječenja, rehabilitacije i psihološkog osnaživanja osoba sa invaliditetom radi njihove integracije i reintegracije u društvo.
• Obezbjeđivanje univerzalnog obrazovanja, koje bi bilo otvoreno prema svima i svima pružilo iste mogućnosti, u skladu sa individualnim sposobnostima.
• Prilagođavanje svih obrazovnih ustanova (od vrtića do visokoškolskih ustanova) potrebama osoba sa invaliditetom.
• Sprovesti globalnu procjenu zakonodavstva u oblasti zapošljavanja i socijalne zaštite kako bi se identifikovala prioritetna područja djelovanja i jasno definisao akcioni plan zakonodavnih i administrativnih mjera.
• Donijeti Zakon o radnom osposobljavanju i zapošljavanju lica sa invaliditetom.
• Donijeti Zakon protiv diskriminacije osoba sa invaliditetom.
• Obrazovanje fondova iz kojih će se finansirati podsticanje zapošljavanja osoba sa invaliditetom.
• Obezbijediti pristupačnost javnih površina, saobraćajnih površina, prevoznih sredstava, sportskih, kulturnih i drugih javnih objekata, kao i stambenih objekata.
• Donošenje Zakona o prilagođavanju cjelokupnog javnog saobraćaja potrebama osoba sa invaliditetom shodno standardima EU.
• Razvijanje i proširenje sportskih aktivnosti osoba sa invaliditetom tako da one mogu da učestvuju u sportu i rekreativno i takmičarski.
• Izgradnja objekata ili prilagođavanje postojećih sportskih objekata potrebama osoba sa invaliditetom.
• Obrazovanje fondova iz kojih će se finansirati sportske aktivnosti osoba sa invaliditetom.
• Omogućiti osobama sa invaliditetom ravnopravan pristup i priliku da odigraju potpunu ulogu u javnom političkom životu.
• Razvijanje kulturnih aktivnosti osoba sa invaliditetom.
• Obrazovanje fondova iz kojih će se finansirati kulturne aktivnosti osoba sa invaliditetom.
• Pozicioniranje ili označavanje prava lica sa invaliditetom kao aspekta vrednovanja razlika kao jednog od zajedničkih ciljeva zajednice.
• Zakonski obavezati sve elektronske medije da u svojim programskim shemama uvrste emisije za osobe sa invaliditetom.
• Zakonski obavezati sve elektronske medije da, gdje je to moguće, svoje informativne emisije učine pristupačnim osobama sa invaliditetom.
13. ODNOS PREMA VJERSKIM ZAJEDNICAMA
Intezitet podjela, prije svega u pravoslavnom dijelu crnogorskog stanovništva, jasno se ogleda u odnosu prema crkvi i njenom ustrojstvu.
Takvom stanju, nažalost, znatno su doprinijeli i pojedini crkveni velikodostojnici, koji su svoju ulogu shvatili kao misionarsku ulogu prevaspitavanja nacionalno i državno izmanipulisanih građana.
Važno je reći da ni odgovori na takva ponašanja nijesu bili uvijek adekvatni.
Tako se odnos prema crkvi pretvorio u odnos prema državi.
Vjerska opredijeljenost je postala politika.
Politički subjekti, zavisno od svojih partijskih interesa, često koriste i zloupotrebljavaju religiozno osjećanje i crkvu ili se, pak, stavljaju u njenu službu.
Svoj odnos prema ovom pitanju PzP zasniva na slijedećim načelima:
• Pravo na vjersku slobodu, slobodu vjerskog djelovanja i organizovanja je jedno od temeljnih ljudskih prava, koje može biti ograničeno samo ako ono ugrožava nečija druga, ista takva prava.
• Pravo crkve je da se bavi isključivo pitanjima religije,
a svako njeno uplitanje u politički život ili korišćenje crkve od strane državnih i političkih faktora je zloupotreba temeljnog načela o odvojenosti crkve i države.
Prethodna načela moraju se uvažavati ma kakvo bilo ustrojstvo pojedinih vjerskih zajednica u Crnoj Gori.
Što se tiče uloge Pravoslavne Crkve u Crnoj Gori, PzP izražava uvjerenje da će ona biti u skladu sa unutrašnjim pravilima organizovanja konfesionalnih subjekata i državnih organa.
U svakom slučaju, PzP će nastojati da podstakne tolerantan dijalog i razumijevanje među različitim vjerskim subjektima.
14. ODNOS PREMA NACIONALNOM PITANJU
Od 1918. godine do danas, crnogorsko državno pitanje i problematika višeslojnih nacionalnih određenja (identiteta) stanovnika Crne Gore, predstavljaju konstantnu liniju političkih neslaganja na našem prostoru.
Kulturni i naučni radnici koji su se bavili, i koji se danas bave ovom problematikom, u svojim umjetničkim i stručnim radovima iznova naglašavaju problematični karakter državnog pitanja i nacionalnih određenja u Crnoj Gori.
Od sredine 80-tih godina prošlog vijeka, političke partije u Crnoj Gori su, svaka sa svojih ideoloških pozicija, manipulisale državnim pitanjem i nacionalnim osjećanjima stanovnika Crne Gore, i time još značajnije produbljivale ionako duboke podjele u crnogorskom društvenom biću.
Ove podjele su se iz sfere politike brzo prenijele u sferu privatnih i porodičnih odnosa.
U vremenu oružanih sukoba na prostorima nekadašnje Jugoslavije, politički subjekti u Crnoj Gori su, skoro bez izuzetka, podgrijavali ove podjele i sukobe, a zanemarivali vitalne životne probleme sa kojima su se građani svakodnevno borili.
Žustre i emotivne prepirke političara o nacionalnoj i etničkoj pripadnosti nijesu proizvele ništa dobro.
Naprotiv, iza sebe su ostavile duboke ožiljke na crnogorskom društvenom biću, i produbile međusobno nepovjerenje ljudi.
PzP je svjestan kompleksnosti nacionalnog pitanja na našem prostoru.
Ono što, između ostalog, karakteriše Crnu Goru kao specifičnu sredinu jeste višeslojnost nacionalnih određenja njenih stanovnika.
Pitanja etničkog porijekla, nacionalne pripadnosti, i određenja po ovim parametrima su osjetljive teme u Crnoj Gori.
Zahvaljujući činjenici da ova problematika ima značajnu upotrebnu vrijednost u sferi politike, akademske debate o porijeklu i pripadnosti su postale integralni dio partijskih programa tokom posljednjih petnaestak godina.
Rasprave koje su imale stručni karakter i odvijale se u jasno definisanom univerzitetskom okviru, su namah postale dio popularnog diskursa svakodnevice.
Politika je radikalizovana,
a nauka je sasvim ispolitizovana.
Suprotno sveprisutnom insistiranju na podcrtavanju razlika, i nasuprot ustaljenoj političkoj praksi zloupotrebe različitih nacionalnih osjećanja i formi identifikacije stanovnika Crne Gore, PzP se zalaže za uspostavljanje drugačijeg modela identifikovanja i afirmaciju drugačije forme kroz koju se iskazuje pripadnost.
Pokret za Promjene se zalaže za model građanskog indentiteta
i za propagiranje koncepta pripadnosti (lojalnosti) državnom subjektu.
Državni subjekt koji funkciniše kao pravni okvir u kojem svi građani mogu iskazivati svoja osjećanja na način na koji to žele, predstavlja osnovnu potku građanskog društva.
Nadalje, državni subjekt koji svim svojim građanima obezbjeđuje jednaku mogućnost zapošljavanja,
kvalitetnog obrazovanja,
zaštite zdravlja,
pristojnog života,
socijalne sigurnosti i prosperiteta,
jeste okvir indentifikacije građana bez obzira na njihovu rasnu, nacionalnu, etničku, vjersku, i polnu pripadnost i orjentaciju.
Lojalnost građana prema takvom pravnom okviru predstavlja snažan integracioni faktor u društvu, i daleko prevazilazi neadekvatne I uske okvire nacionalnog indentifikovanja.
Prevazilaženje naših savremenih podjela koje su, kroz model dugotrajne političke manipulacije, uokvirene teškim bremenom nacionalnog, etničkog i vjerskog, je za PzP zapravo borba za bolji život i funkcionalniju državu.
15. ODNOS PREMA DRUGIM POLITIČKIM PARTIJAMA
Odnosi među političkim partijama u Crnoj Gori refleks su dugogodišnjeg nedostatka građanske i političke kulture.
Nema izgleda da se postigne dogovor čak ni oko procedure kako prići rješavanju fundamentalnih ekonomskih problema.
Sve te konfrontacije prenose se i na politčki neaktivne pojedince.
Narasli antagonizmi i netrpeljivosti su neprijatan politički, socijalni i bezbjedonosni problem koji se imperativno mora ukloniti na našem puta ka Evropskoj Uniji.
PzP će uvijek biti spremna na normalnu ljudsku i političku komunikaciju sa bilo kojim političkim subjektom u Crnoj Gori, pa i sa onima od kojih se programski drastično razlikuje.
Takav stav PzP zasniva na uvjerenju da svi ti subjekti, čije djelovanje nije uvijek lako shvatiti, odražavaju složenost političkog i sveukupnog crnogorskog bića.
Isto tako, PzP smatra da se otvorenim razgovorima i najoštrije razlike, ako ne ublažavaju, onda svakako bolje shvataju i razumiju.
Sasvim je drugo pitanje s kojim političkim subjektima bi PzP bila spremna stupati u političke koalicije i saveze, oko čega je u javnosti bilo i još uvijek ima različitih špekulacija.
PzP je od početka svojeg djelovanja imala veoma kritički odnos prema stanju u društvu, naročito prema zloupotrebi vlasti, korupciji, nezakonitom bogaćenju, neregularnoj privatizaciji i brojnim drugim deformacijama proteklog petnaestogodišnjeg perioda.
Za takvo stanje najodgovorniji su oni politički subjekti i njihovi čelnici koji su od početka procesa sveopšte destrukcije na vlasti i imaju najodgovornije funkcije.
Sa takvim političkim partijama koje nijesu spremne da se kritički suoče sa posljedicama svoga djelovanja i izvrše temeljne kadrovske promjene PzP neće ulaziti ni u kakve koalicije i saveze.
Kritičko preispitivanje proteklog petnaestogodišnjeg perioda i moguće otklanjanje deformacija koje je on donio, najbitniji je preduslov za pokretanje pozitivnih trendova i smatramo ga svojom osnovnom programskom odrednicom, oko koje nećemo praviti kompromise.
PzP je nastojala razvijati svoju aktivnost uz osjećanje pune privrženosti i odgovornosti prema interesima građana i države Crne Gore, sa osnovnim ciljem da i život građana i njihova država budu daleko bolji nego što su danas.
Otuda PzP ne može biti partner i saveznik onih političkih faktora koji imaju druge ciljeve.
Za PzP nije sporno koju svijest o etničkom porijeklu neki politički subjekat ili pojedinac ima i koji državni aranžman za Crnu Goru smatra povoljnijim, budući da takav izbor ne spori ni svojim članovima i simpatizerima.
Ograničenja u saradnji sa PzP mogu nastati onda kada se sopstvena uvjerenja zastupaju sa isključivošću, bez spremnosti da se demokratski uvaže i prihvate drugačija mišljenja i mogućnosti.
Pri svemu tome, PzP za prioritete tretira ostvarivanje svojih programskih ciljeva, a ne nikakvo osvajanje vlasti i funkcija u njoj i neće biti spremna na bilo kakvo kalkulisanje u ovom smislu.
PzP takođe, neće biti spremna da pod često zloupotrebljavanim načelom “bolje je iznutra mijenjati” postane dio vlasti, a da joj to donese samo privilegovane funkcije u sistemu vlasti.
PzP neće biti ni dio koalicije ni dio vlasti, ako joj to ne omogući puno ostvarivanje njenih programskih ciljeva.
Ukoliko joj to postizborni odnos snaga u crnogorskom parlamentu omogući, PzP će svim političkim subjektima kojima su interesi crnogorskih građana i društva prioritet ponuditi da podrže u javnosti već prezentiran projekat ekspertske vlade.
16. PLANOVI ZA RAZVOJ CIVILNOG DRUŠTVA
Pokret za Promjene smatra da je civilno društvo jedan od stubova demokratskog, stabilnog i prosperitetnog društva
i cijeni da je država dužna da političkim, pravnim, poreskim i finansijskim mjerama podstiče razvoj civilnog društva,
njegovu autonomiju
i finansijsku održivost.
Pokret za promjene smatra civilno društvo značajnim prostorom kvalitetnih ideja i prijedloga u procesu kreiranja zakonodavstva i javnih politika na svim nivoima, društveno korisnog rada, novih znanja, građanske kontrole vlasti.
Ciljevi Pokreta za Promjene u ovoj oblasti uključuju stvaranje pravnog, poreskog, političkog i finansijskog okvira za nesmetan razvoj civilnog društva što podrazumijeva uklanjanje monopola, sprječavanje zloupotreba i podsticaj pluralizmu i održivosti organizacija civilnog društva, kroz aktivan i strukturni dijalog sa organizacijama civilnog društva i drugim građanskim inicijativama, demonopolizaciju sindikalnog organizovanja i predstavljanja interesa poslodavaca te strukturni tripartitni dijalog između Vlade, poslodavaca i sindikata.
U tom cilju PzP će preuzeti slijedeće:
• Političke mjere
- podsticaj daljem razvoju programa obrazovanja za građansko društvo,
filantropije i volonterskog dobrovoljnog rada,
društvene odgovornosti preduzeća, socijalne ekonomije i neprofitnog preduzetništva.
Usvajanje i puna implementacija strategije saradnje Vlade i nevladinih organizacija,
kao i sveobuhvatne strategije razvoja civilnog društva.
• Pravne mjere
- izmjene i dopune Zakona o nevladinim organizacijama, sa ciljem definisanja opsega obavljanja privrednih djelatnosti NVO
i utvrđivanja nezavisnosti komisije za raspodjelu sredstava nevladinim organizacijama I javnosti poslovanja NVO.
Izmjene Zakona o javnim radio difuznim servisima RTCG i Zakona o Agenciji za radio difuziju, sa ciljem definisanja preciznih kriterijuma i mehanizama za izbor članova Savjeta RTCG koji se biraju iz reda organizacija civilnog društva.
Usvajanje pravnih propisa o učešću građana u razvoju javnih politika na nacionalnom nivou.
Usvajanje pravnog okvira za regulisanje volonterskog i dobrovoljnog rada.
• Kadrovske mjere
- imenovanje službenika u svim javnim institucijama za odnose sa nevladinim organizacijama, čiji bi mandat bio obezbjeđivanje realizacije principa informisanja, konsultacija i učešća NVO.
U okviru programa obuke državnih službenika i namještenika uključiti oblasti znanja o civilnom društvu, saradnji sa organizacijama civilnog društva i uključivanju građana u procese izrade, realizacije i evaluacije javnih politika.
Politika Vlade u odnosu na sindikalne organizacije trebalo bi da prevashodno obuhvati pripremu i usvajanje Zakona o sindikatima i Zakona o socio-ekonomskom savjetu u skladu sa standardima EU.
U odnosu na poslovna udruženja neophodno je pripremiti i usvojiti Zakon o poslovnim udruženjima kojim bi se demonopolizovalo reprezentovanje interesa poslodavaca,
a takođe i izvršiti izmjenu propisa o obaveznom izdvajanju poslodavaca za Privrednu komoru Crne Gore.
17. NACIONALNA BEZBJEDNOST
Država Crna Gora nastala je pod neposrednim uticajem i angažovanjem EU.
Pravne norme i standarde za referendum o nezavisnosti Crne Gore prihvatili su uglavnom svi relevantni politički subjekti u državi.
PzP smatra da su to važne činjenice i dobre osnove za prevazilaženje i rješavanje dugogodišnjih unutrašnjih podjela crnogorskog društva, te zato obezbjeđenje optimalnih bezbjednosnih uslova za demokratizaciju društva
I uključenje u proces evropskih i evroatlanskih integracija predstavlja naš prioritet.
Smatramo da su pitanja teritorijalne cjelovitosti i granica Crne Gore sa susjedima trajno riješena i da ne opterećuju nacionalnu bezbjednost države.
Pitanja zaštite manjinskih i ljudskih prava treba rješavati na osnovama međunarodnog prava, u duhu primjene dostignutih rješenja u razvijenim evropskim demokratijama, uz poštovanje običajnih i kulturnih osobenosti crnogorskog društva.
Zalagaćemo se za formiranje sistema bezbjednosti koji će biti zasnovan na realnim ekonomskim mogućnostima i potrebama građana i države Crne Gore.
U tu svrhu, sve snage bezbjednosti treba da budu stavljene u funkciju davanja efikasnih odgovora na savremene bezbjednosne izazove i prijetnje.
Imajući u vidu da je terorizam globalni problem i da je manje više zajednička opasnost za cijelu međunarodnu zajednicu, odlučni smo u namjeri da se sistem nacionalne bezbjednosti prvorazredno bavi njime.
Sprječavanje stvaranja infrastrukture za organizaciju terorističkih napada kroz pokušaje krijumčarenja ljudi, oružja, eksploziva, krivotvorenje dokumenata, nelegalni boravak i migracija stranaca ili finansijske pomoći terorističkim organizacijama mora biti kontinuirana aktivnost sistema bezbjednosti.
Suprotstavljanje i otklanjanje uzročnika i nosioca organizovanog kriminala I korupcije u državnim službama i institucijama je nezaobilazna i takođe prioritetna obaveza sastava nacionalne bezbjednosti.
Smatramo da bez otklanjanja ovih posledica nastalih u procesu tranzicije, nije moguća efikasna demokratizacija
i ekonomski prosperitet društva.
Zato su pored ostalih potrebne savremene, tehničko-tehnološki dobro opremljene i efikasne snage carinske službe i granične policije.
U funkciji praćenja nastanka i upravljanja kriznim situacijama u Crnoj Gori, neophodno je formirati Centar za Krizne situacije, koji bi omogućio pravovremeno reagovanje namjenskih snaga bezbjednosti na nastale prirodne, ekološke, tehničko-tehnološke i druge katastrofe i kritične situacije.
Obzirom da je turizam u Crnoj Gori strateška privredna grana sa izraženom potrebom iskorišćavanja i zaštite resursa na obali, moru, planinama, rijekama i jezerima, zalagaćemo se za formiranje Službe za zaštitu i spasavanje na kopnu i moru.
Takođe, smatramo da su šumski resursi od neprocjenjivog značaja za ekološku stabilnost i
privredni razvoj države,
te da je u funkciji njihove zaštite i zaštite ljudi i materijalnih dobara, neophodno inicirati formiranje profesionalnih, dobro obučenih i efikasnih vatrogasnih snaga, kao i drugih dobrovoljnih udruženja građana.
Kako bi se izbjegao bilo kakav oblik politizacije i zloupotrebe snaga bezbjednosti a posebno tajnih službi, od strane određene političke organizacije ili pojedinca, PzP će se odlučno zalagati za efikasno uspostavljanje sistema civilne i demokratske kontrole snaga bezbjednosti.
Za realizaciju ove važne aktivnosti, prevashodno je neophodno ustavnim promjenama precizirati institucionalne nadležnosti nad snagama bezbjednosti i njihovu međuzavisnost u procesu donošenja važnih odluka.
Takođe, bez potpune profesionalizacije pripadnika snaga bezbjednosti nije moguće uspostavljanje funkcionalnih civilno-vojnih i bezbjedonosnih odnosa.
17.1 POLICIJA
Osnovna karakteristika dosadašnjeg rada policije bila je naknadno reagovanje na počinjeno djelo od strane pojedinca ili grupe ljudi.
PzP smatra da je osnovna uloga policije u demokratskim društvima njeno stavljanje u ulogu aktivnog angažovanja za obezbjeđenje sigurnosti i usluga građanstvu u lokalnoj zajednici.
Njena aktivna uloga ogledala bi se u profesionalnom angažovanju na rješavanju različitih životnih problema građana.
Da bi se to postiglo neophodno je preventivno djelovanje na sprječavanju nastanka problema.
Onda kada je ipak nastao problem u određenoj situaciji, nastoji se uz saradnju sa ostalim subjektima zajednice, različitim udruženjima građana ili pojedincima njegovo što brže rješavanje.
Samo na takvim partnerskim osnovama rješavanja problema u zajednici građani mogu imati povjerenja u rad policije.
Smisao ovakvog rada je u potrebi promjene shvatanja pripadnika policije da oni u društvu postoje zbog građana a ne građani zbog njih, kao i činjenice da su i oni sami građani.
S druge strane, policajac mora imati adekvatnu zaštitu svoje profesije od nesavjesnih i neodgovornih građana.
U svrsi zaštite ljudskih prava građana
i profesionalnog rada policije, PzP se zalaže za potpunu primjenu međunarodnih kodeksa ponašanja policije.
Radi poboljšanja bezbjednosti u saobraćaju ili adekvatnog reagovanja na različite saobraćajne nezgode, PzP će se zalagati za poboljšanje saobraćajne infrastrukture,
doslednu primjenu saobraćajnih normi od strane relevantnih državnih institucija,osiguravajućih društava, neposrednih učesnika u saobraćaju i službe saobraćajne policije.
Interventne jedinice policije moraju biti osposobljene za pravovremeno i efikasno reagovanje koje je u funkciji sprečavanja nastanka posledice opasne po sigurnost građana i materijalnih dobara ili uspješno hvatanje počinioca težih krivičnih djela.
Policijske snage za obezbjeđenje državne granice treba da budu osposobljene da samostalno i u saradnji sa policijama susjednih država efikasno spriječe prekogranični kriminal.
U tu svrhu neophodno je uspostaviti adekvatnu međunarodnu policijsku saradnju kroz različite međunarodne organizacije i bilateralne ugovore.
Međunarodna policijska saradnja se takođe može ostvarivati u pravcu učestvovanja policijskih snaga Crne Gore u različitim akcijama policijskih snaga EU na obezbjeđenju mira poslije nekog vojnog ili građanskog sukoba.
Sistem obrazovanja kadrova policijskih snaga u Crnoj Gori mora biti organizovan prema savremenim evropskim standardima u Policijsku akademiju koja će dati optimalan odgovor za profil policajca u crnogorskom društvu.
Broj pripadnika policijskih snaga mora biti u skladu sa budžetskim mogućnostima države i poreskim opterećenjem građana.
17.2 VOJSKA
Crnogorska vojska treba da bude prilagođena modelu vojske savremenih građanskih društava i ekonomskim mogućnostima i potrebama zemlje.
Njeni sastavi moraju biti potpuno depolitizovani,profesionalni i osposobljeni da daju efikasan odgovor na savremene opasnosti i prijetnje po bezbjednost države i njenih građana, a ne da štiti pojedine autoritete ili političke partije na vlasti.
Ona takođe mora biti stavljena pod civilni i demokratski nadzor institucija države.
Ministarstvo odbrane mora imati ulogu kontrolora rada vojske
i zaštitnika interesa građana Crne Gore.
Crnogorska vojska, takođe treba da svojim snagama odgovori na potrebu učestvovanja u različitim vojnim akcijama i mirovnim misijama za potrebe očuvanja bezbijednosti i mira u međunarodnoj zajednici.
Krajnji cilj materijalne modernizacije i osposobljavanja kadrova jeste uključenje u strukture NATO, postepenim prilagođavanjem kroz Program Partnerstvo za Mir.
Takođe, ovaj cilj se može postići i preko realizacije Akcionog plana, kroz učlanjenje u različite regionalne vojne organizacije, dostizanjem nivoa kompatibilnosti snaga bezbjednosti do potpunog osposobljavanja za priključenje u punopravno članstvo u NATO.
Onoliko koliko Crnogorska vojska bude spremna da pruži bezbjednosnih usluga u doprinosu međunarodnom miru i bezbjednosti, toliko može očekivati usluga od strane međunarodne zajednice za potrebe svoje bezbjednosti.
U realizaciji ovog cilja mora se adekvatno procijeniti sa kojim bezbjednosnim uslugama Crna Gora izlazi na međunarodno tržište bezbjednosti.
Personalni habitus Vojske Crne Gore koji učestvuje u međunarodnim bezbjednosnim akcijama treba da je pretpostavljen stepenu efikasnosti istog.
18. SPOLJNA POLITIKA
Pokret za Promjene tretira spoljnu politiku kao instrument stvaranja pozitivne slike Crne Gore u međunarodnim političkim odnosima kroz bilateralno i multilateralno povezivanje kao oblika učešća u globalnom razvoju i participacije u međunarodnim poslovima a kroz relativno jasno strukturisane mehanizme:
od klasičnih bilateralnih i multilateralnih odnosa,
preko pregovora, dogovora i lobiranja,
do regionalnog i nadnacionalnog integrisanja.
Odlučni smo u uspostavljanju partnerskih i dobrosusjedskih odnosa sa svim zemljama u regionu koji će se kroz inicijative Evropske Unije uskoro operacionalizovati kroz institucionalne aranžmane.
Uzimajući u obzir činjenicu da se članstvo PzP-a potvrdilo kroz višegodišnje antiratno i miroljubivo djelovanje, to će i politički pristup PzP-a uspostavljanju takvih odnosa, biti do kraja dobronamjeran i prijateljski i lišen svih mogućih hipoteka koje s punim pravom opterećuju vladajuće političke strukture u Crnoj Gori.
PzP će takođe sve postojeće sporove sa susjedima, kao rezultat «Rata za mir» i sistematskih kršenja elementarnih ljudskih prava pripadnika drugih nacionalnosti i vjeroispovijesti, rješavati po najvišim međunarodnim pravnim standardima.
Evropsku Uniju doživljavamo kao zajednicu demokratskih i građanskih društava, razvijene privrede i visokog standarda građana.
Iz tog razloga prioritetni spoljnopolitički cilj PzP-a biće implementacija standarda EU
i što dinamičnije integrisanje u taj slobodni prostor.
Uspostavljanje odnosa sa međunarodnim finansijskim
i bezbjedonosnim institucijama smatramo takođe jednim od prioritetnih ciljeva spoljne politike, pri čemu izgradnju pomenutih odnosa treba bazirati na ravnopravnim osnovama, štiteći nacionalne interese.
Broj predstavništava Crne Gore u inostranstvu i način njihovog rada treba u potpunosti prilagoditi ekonomskoj moći Crne Gore, važnosti i potrebnim i racionalnim efektima.
18.1 ODNOS PREMA DIJASPORI
Zbog nepostojanja adekvatne državne politike prema iseljenicima, dijaspora je svoju saradnju sa maticom uglavnom svela na pružanje pomoći bilo sopstvenoj rodbini bilo određenoj ciljnoj grupi – ugroženom djelu populacije kroz individualne ili grupne povremene akcije humanitarnog karaktera.
Država je do sada relaciju sa dijasporom gradila na određenoj pomoći,ali nikada nije uspjela da institucionalno definiše niti položaj naše dijapore niti njenu ulogu u društvenom, političkom i ekonomskom razvoju naše države.
Da bi se izbjegle manipulacije i političke zloupotrebe dijaspore nepohodno je odmah pokrenuti inicijativu za definisanje Nacionalne strategije za odnose sa dijasporom koja treba da bude rezultat najšire moguće javne rasprave među našom dijasporom.
PzP se snažno zalaže da sama dijaspora putem svojih udruženja, klubova i sličnih organizacija, uz stručnu i materijalnu pomoć matice, definiše osnovni concept Nacionalne strategije.
Na osnovu ove Strategije država Crna Gora treba da definiše svoju nacionalnu politiku prema dijaspori
i da obezbjedi institucionalno zaokružen i efikasan sistem za intenziviranja međusobnih odnosa.
Na ovaj način država Crna Gora bi poslala jasnu poruku da je svjesna svoje političke, državne, ali iznad svega moralne odgovornosti za položaj svojih državljana u inostranstvu
i svoju spremnost da ih, u granicama svojih mogućnosti, pomogne i zaštiti.
PzP neće dijeliti dijaporu po nacionalnom, idološkom, vjerskom ili bilo kom drugom kriterijumu.
Svaki državljanin Crne Gore koji živi van matice imaće ista prava I isti tretman od strane državnih organa matice.
U tom pogledu PzP će se zalagati:
• Da se odmah pristupi izradi sveobuhvatnog popisa naših iseljenika.
• Da se u okviru izrade novog Ustava i izbornog zakonodavstva otvori javna rasprava o mogućnostima ostvarivanja glasačkog prava u inostranstvu, imajući u vidu posebno materijalne i tehničke mogućnosti.
• Da se definiše mogućnost dvojnog državljanstva.
• Da se ulože dodatni napori da se putem javnog servisa i satelitskog kanala RTV CG i Interneta producira i distribuira poseban obrazovani program za djecu naših iseljenika koji bi se bavio jezikom, kulturom, istorijom i ostalim oblastima važnim za očuvanje nacionalnog i državnog identiteta naše dijaspore.
• U okviru uspostavljanja nove diplomatske i konzularne mreže u inostranstvu posebnu pažnju posvetiti onim državama i regionima u kojima živi najveći broj crnogorskih iseljenika.
• Uvesti elektronske komunikacije sa državnim organima i odgovarajuće elektronsko plaćanje za konzularne usluge;
elektronsko plaćanje za sve vrste obaveza u Crnoj Gori, od transfera novca, do direktnog plaćanja poreza na imovinu, raznih administrativnih taksi, komunalnih i PTT usluga, grobarine, uplata za penzijsko i socijalno osiguranje, dopunsko životno i zdravstveno osiguranje, pomoć u procesu povraćaja denacionalizovne imovine.
• Da se u sradnji sa dijelom dijaspore zainteresovane za ulaganja u Crnu Goru osnuje specijalizovana Agencija za podršku investiranju crnogorske dijaspore, koja bi trebala da obezbjedi sve neophodne informacije potrebne za donošenje neke investicione odluke,ali i pruži puni servis investitorima u pogledu dobijanja potrebnih dozvola, odobrenja i saglasnosti od nadležnih državnih organa.
Investicije dijaspore u maticu morale bi biti dodatno poreski stimulisane od strane države, posebno kada se radi o ulaganjima u slabije razvijene regione.
