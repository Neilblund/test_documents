FRAMTIDSPOLITIK I 40 PUNKTER   Centerns valprogram antaget vid förtroenderåd i Falun den 9 augusti 1973   Programuttalande  Alla människors lika värde och rättigheter är grunden för centerpartiets politik. Denna jämlikhets- och trygghetsmålsättnings förverkligande kräver ett decentraliserat samhälle. I all samhällsverksamhet skall människan sättas i centrum och garanteras trygghet.  Kristen livsåskådning och humanism representerar en uppfattning om människovärdet som utgör en omistlig tillgång för vårt samhälle. Centerpartiet slår vakt om denna samhällsetiska grund.  Det har varit självklart för centerpartiet att vara pådrivande för den sociala trygghets- och jämlikhetspolitiken. I dag är sänkt pensionsålder, förbättrad trygghet i arbetslivet, ökad trygghet för handikappade, allmän arbetslöshetsförsäkring och vårdnadsbidrag för små barn viktiga reformkrav. Inkomst- och standardklyftorna måste minskas. En angelägen målsättning är att kunna forma ett systen med garanterade minimiinkomster så att alla kan få verklig trygghetsgaranti. För att en praktisk jämlikhetspolitik skall kunna föras målmedvetet och framgångsrikt krävs att samhället arbetar efter ett jämlikhetspolitiskt handlingsprogram.  Det är en viktig uppgift att forma miljöerna efter människornas och allt livs förutsättningar och behov. Centerpartiets arbete för en aktiv miljöpolitik har börjat ge resultat. I första hand bör strävandena nu inriktas på förbättring av bo- och arbetsmiljöerna och på att bemästra stressproblemen. Genom en långsiktig hushållningsplan måste en ansvarsfull användning av våra natur- och miljöresurser garanteras. Därvid måste kärnkraftfrågan i det aktuella läget särskilt uppmärksammas. Teknik och teknologi skall anpassas till miljöpolitikens krav. Intensifierade åtgärder krävs för att främja återförande av använt material till ny produktion så nära som möjligt naturens eget kretslopp.  Särskilt två allvarliga brister och fel har medfört alltmer påträngande problem den svåra strukturarbetslösheten och centraliseringsutvecklingen.  Det krävs ett samlat näringspolitiskt handlingsprogram för att skapa en aktiv närings- och sysselsättningspolitik som kan ge bättre förutsättningar för arbete och näringsliv, hävda konkurrenskraften mot utlandet och skapa resurser för förbättrad arbetsmiljö, ökad anställningstrygghet och angelägna sociala reformer. Det är särskilt viktigt att ta tillvara den vilja till initiativ och framsteg som finns i de mindre företagen.  Den svåra strukturarbetslöshet som finns kvar i högkonjunkturen kan inte accepteras. Den medför stora ekonomiska och personliga svårigheter för människor som drabbas och miljardförluster för samhället. Centerpartiet har därför föreslagit ett särskilt åtgärdsprogram för 100.000 nya jobb i industri och servicenäringar, främst i mindre och medelstora företag. Detta är nödvändigt för att strukturarbetslösheten skall kunna bemästras, bytesbalansen mot utlandet klaras och resurser skapas för angelägna reformer.  Den långtgående centraliseringen i samhälle och näringsliv har ökat angelägenheten av arbetet för ett decentraliserat samhälle.  Den kraftiga centraliseringen av bebyggelsen medför stora nackdelar från ekonomiska, jämlikhetspolitiska och miljöpolitiska utgångspunkter. Den strider mot vad det stora flertalet människor önskar. Centerpartiet har i sin riksplan krävt en sådan förstärkning och inriktning av regionalpolitiken att en riktig spridning kan ske av verksamheter och bebyggelse över hela landet. Under 1970-talet måste centraliseringsutvecklingen brytas och förutsättningar skapas för ett mer decentraliserat samhälle.  Maktkoncentrationen i såväl privata som samhällsägda företag och institutioner måste effektivt motverkas. Särskilt bör de multinationella företagen uppmärksammas. Det är väsentligt att främja de mindre företagen. Företagsdemokratin måste byggas ut, varvid de anställda tillförsäkras styrelserepresentation och inflytande på olika nivåer. Den kommunala demokratin har fått försämrade möjligheter. Genom storkommunreformen ökas avståndet mellan människa och styre och förutsättningarna minskas för medborgaraktiviteten som är grunden för vår folkstyrelse. Strävandena måste nu intensifieras för en förstärkt och fördjupad kommunal demokrati och för införande av en verklig länsdemokrati. Den enskilde medborgaren måste tillförsäkras större möjligheter till inflytande över viktiga frågor i kommun och län så att samhället utformas efter människornas behov och önskemål.  Inför valet den 16 september understryker centerpartiet särskilt vikten av att:  -   fast och konsekvent neutralitets- och försvarspolitik upprätthålles     som grund för våra strävanden att vidmakthålla vår utrikespolitiska     handlingsfrihet och främja en fredlig samlevnad i världen  -   solidariteten över gränserna förverkligas genom en internationell     biståndspolitik som stimulerar de fattiga folkens egna strävanden     till social och ekonomisk utveckling och utjämning  -   ett vidgat ekonomiskt, kulturellt och socialt samarbete med andra     länder och särskilt med våra nordiska grannländer eftersträvas  -   individens fri- och rättigheter ges ett starkare grundlagsskydd och     den enskildes integritet och rättssäkerhet garanteras  -   den kommunala självstyrelsen och demokratin stärks genom t ex     kommundelsråd och decentralisering av den kommunala förvaltningen,     förbättrade informationsmöjligheter och minskning av den statliga     detaljkontrollen över kommunerna  -   länsdemokratin genomförs snarast så att väljarna i länet får     verkligt inflytande över den regionala utvecklingsplaneringen och     övriga länsfrågor  -   samhällets åtgärder och verksamheter inriktas på decentralisering     för att förstärka människans inflytande i samhälle och näringsliv     och för att bryta centraliseringsutvecklingen i näringsliv och     bebyggelse  -   den ekonomiska politiken inriktas på att trygga full sysselsättning,     stabilitet i priser och hyror, god ekonomisk tillväxt, jämnare     inkomstfördelning och regional balans  -   skattesystemet reformeras med sikte på skattesänkning för     låginkomstgrupperna samt på att motverka den successiva skärpningen     av skattetrycket i mellaninkomstlägena och ta bort den s k faktiska     sambeskattningen som drabbar makar som arbetar gemensamt i eget     företag  -   en bättre samordning genomförs mellan skatter och bidrag så att bl a     problemet med marginaleffekterna kan bemästras  -   långsiktig hushållningsplan utarbetas till grund för en ansvarsfull     och miljömässigt riktig användning av naturresurserna  -   nya kärnkraftverk tas inte i drift förrän möjligheter garanteras att     bemästra kärnkraftens avfallsproblem och skadeverkan på miljön och     forskningen inriktas på att nyttiggöra andra energikällor  -   näringspolitiken utformas med sikte på fortsatt utbyggnad och     modernisering av näringslivet så att arbetslivets villkor förbättras     och konkurrenskraften upprätthålles på både export- och     hemmamarknaden  -   samhället antar ett näringspolitiskt handlingsprogram som gör det     möjligt att på bättre sätt samordna statens, kommunernas och     näringslivets insatser och bättre ta tillvara     utvecklingsmöjligheterna särskilt i de mindre företagen  -   de multinationella företagen underordnas samhällets sociala     målsättningar, dess närings- och regionalpolitik  -   ett samordnat åtgärdsprogram genomförs för att komma tillrätta med     strukturarbetslösheten och öka antalet varaktiga arbetstillfällen så     att sysselsättning kan tryggas åt alla och ökade resurser skapas för     angelägna reformer  -   jordbrukspolitiken inriktas på att vidmakthålla en hög     produktionsnivå och på att främja familjejordbruk och en rationell     jordbruksproduktion så att konsumenterna garanteras högklassiga     livsmedel till skäliga priser och de som producerar livsmedlen     tillförsäkras en social och ekonomisk standard likvärdig med den som     uppnås i andra näringar  -   jordbrukspolitiken samordnas med en regionalpolitisk målsättning så     att deltidsjordbruk, jordbruk och skogsbruk i kombination med andra     sysselsättningar, främjas  -   samhället främjar en uthållig och ansvarsmedveten skogsskötsel och     medverkar till för skogsbruket tillväxtfrämjande åtgärder som kan     öka produktion och sysselsättning  -   de anställdas möjligheter till insyn, inflytande och medbestämmande     i arbetslivet ökas genom en utbyggd företagsdemokrati på alla nivåer     och en utvidgad förhandlingsrätt  -   de anställdas inflytande över arbetsmiljöns utformning ökas genom     vidgade befogenheter för skyddskommittéer, skyddsombud och     företagsnämnder  -   anställningstryggheten garanteras genom lag och alla som trots     arbetsmarknadspolitiska insatser inte kan få förvärvsarbete ges     trygghet genom en allmän arbetslöshetsförsäkring  -   arbetsmarknadspolitiken inriktas i ökad utsträckning på att     undanröja de speciella sysselsättningsproblem som möter de partiellt     arbetsföra, de äldre, ungdomar och kvinnor  -   arbetstiderna anpassas till barnfamiljernas situation bl a genom     flexibel arbetstid och ökade möjligheter till deltidssysselsättning     för småbarnsföräldrar  -   arbetsmiljöerna förbättras genom upprustning av maskiner och     arbetslokaler samt effektivisering av företagshälsovård,     arbetarskydd, forskning, utbildning och tillsyn samt genom fortsatt     reformarbete för att minska såväl de fysiska som psykiska     påfrestningarna i arbetslivet  -   bomiljöerna förbättras bl a genom en till människornas behov bättre     anpassad planering av nya bostadsområden och genom kraftfulla     upprustnings- och saneringsåtgärder, fler småhus och markbostäder     och ett ökat byggande i mindre tätorter och på landsbygd  -   sambandet mellan jordbruksnäringen och landskapsvården stärks så att     de värden som odlings- och kulturlandskapet representerar kan     bevaras  -   regionalpolitiken förstärks och fördelningen av samhällets     basresurser inriktas på decentralisering särskilt beträffande     kommunikationer och serviceanordningar så att     centraliseringsutvecklingen kan brytas under 1970-talet och en mer     decentraliserad bebyggelse uppnås med livskraftigt näringsliv i     olika delar av landet  -   kollektivtrafiken byggs ut, järnvägarna ges ökade möjligheter att ta     hand om långväga godstransporter och vägarna upprustas så att     behovet av resor och transporter tillgodoses  -   den kommunala skatteutjämningen förstärks till förmån för kommuner     med svag ekonomisk bärkraft och staten påtar sig ett ökat     kostnadsansvar för bl a den statligt reglerade kommunverksamheten  -   det sociala trygghetssystemet byggs ut bl a genom sänkning av den     allmänna pensionsåldern till 65 år, genom fortsatta standardökningar     för pensionärer och genom förbättrad vård och service för äldre och     handikappade  -   familjepolitiken förstärks genom införande av vårdnadsbidrag för små     barn så att föräldrarna får ökade valmöjligheter och även hemarbetet     blir värdesatt av samhället, samt genom värdesäkring av     barnbidraget, genom tillgodoräknande av ATP-år för vård av barn i     hemmet och genom ökade insatser för vård och tillsyn  -   effektiva åtgärder vidtas för att förebygga och motverka     brottslighet och för att säkerställa den enskilde till liv och     egendom  -   effektiva åtgärder vidtages för att komma till rätta med bruket av     alkohol, narkotika och tobak särskilt bland ungdomen genom att     införa reklamförbud för alkoholdrycker och tobak, genom att     mellanölsförsäljningen förs bort från butikerna, genom att öka     upplysningsverksamheten om gifternas skadeverkningar, förstärka     stödet till nykterhets-, idrotts- och ungdomsorganisationerna och     intensifiera satsningarna på friskvård  -   alla konsumenter tillförsäkras en godtagbar kommersiell service och     social standard bl a genom åtgärder som främjar upprätthållande av     närhetsbutiker  -   mervärdeskattens fördyrande effekter på viktiga livsmedel reduceras     och tas bort på sikt  -   utbildningssystemet decentraliseras målmedvetet och byggs ut och     anpassas för växande behov av återkommande utbildning, inslagen av     praktisk verksamhet i skolan ökas och samarbetet och kontakten     mellan skola och arbetsliv fördjupas  -   antalet elever i klasser och grupper sänks genom en friare     resursanvändning och en minskning av skolenheternas storlek     eftersträvas  -   kommuner, landsting och stat påtar sig ett ökat ansvar för att     främja ett mångsidigt, fritt och personlighetsutvecklande kulturliv     i decentraliserade former  -   möjligheter garanteras till religionsutövning i alla delar av landet     genom att kyrkans beskattningsrätt bibehålls, kyrkan ges möjligheter     till angelägna inre reformer och de fria samfunden erhåller     tillfredsställande resurser för sin verksamhet genom förstärkning av     det statliga stödet.  Decentralisering för;  -   Jämlikhet   -   Trygghet   -   Bra miljö   -   Demokrati  mitt parti centern  
