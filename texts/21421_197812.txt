De wetgevende verkiezingen 1978 vinden plaats in een moeilijke tijd. De vele veranderingen, de toenemende ingewikkeldheid en ook de onoverzichtelijkheid van de problemen stellen diegenen die morgen in dit land verantwoordelijkheid zullen dragen, voor een ontzaglijke taak. Met de regering Tindemans II is het meer dan uit de hand gelopen: de Egmontgeschiedenis die 20 maanden lang elk sociaal-economisch beleid in de weg stond, maakte bovendien de kloof tussen Vlamingen en Franstaligen nog groter.  Meer dan ooit heeft ons land dus behoefte aan bekwame  mensen, die in staat zijn hun beste krachten te wijden aan het algemeen belang.  Wij steken het niet onder stoelen of banken: de PVV doet in haar verkiezingsprogram maar weinig beloften.  Het is geen beloftecatechismus Het is integendeel een beperkt maar eerlijk program.  Natuurlijk hebben ook wij veel verlangens maar  in de huidige moeilijke periode, wensen wij enkel redelijke dingen te verwezenlijken. Gewoonweg wat mogelijk en dringend noodzakelijk is.  Onafhankelijk en niet aan anderen gebonden, gaat de PVV de verkiezingen in. De kiezers - en niet de partijvoorzitters -zullen bepalen in welke richting ons land in de komende jaren wordt bestuurd. Daarbij beschouwt de PVV de vermindering van de belastingen op het inkomen van de burgers als een absolute prioriteit.  Ons urgentieprogram is anderzijds doortrokken van ons vrijheidsideaal. Het vrijheidsideaal dat ons bezielt is gedragen door verantwoordelijkheidszin. Onze vrijheid is een vrijheid in verdraagzaamheid, is een vrijheid met sociale bewogenheid.  De PVV beoogt een samenleving met vrije mensen die vooruit willen. En die kan er komen mits een moedige en kordate aanpak. De krachtlijnen van ons urgentieprogram kunnen als volgt worden samengevat:  ° de belastingen zijn te hoog: ze moeten verminderen.  ° werk scheppen voor elkeen: een aanpak zonder slogans.  ° de koopkracht dient verhoogd: loon naar werk.  ° sociale rechtvaardigheid is nodig: een nationaal basispensioen.  ° vrijheid is het hoogste goed: de staat moet inbinden.  ° een bloeiend Vlaams gewest: door een evenwichtige staatshervorming.  VOOR MINDER BELASTINGEN.  Als wij er niet in slagen de steeds hogere belastingen af te remmen, dan zullen we in het jaar 2000 op iedere 100 frank die we verdienen er 77 aan de Staat moeten afstaan. Alle deskundigen bevestigen dat.  Hoe meer de belastingen toenemen, hoe meer aan de burger de kans wordt ontnomen zijn eerlijk verdiende geld te gebruiken zoals hij dat zelf wenst.  De PVV is daarom radicaal tegen iedere verdere belastingverhoging. Meer nog: de belastingdruk op het inkomen moet verminderen. Omdat wij weten dat wij zodoende vechten voor een stukje persoonlijke vrijheid, voor een stukje ruimte voor ondernemingen, klein en groot.  Wij stellen aan de burgers van dit land een fiscaal legislatuurprogram voor met:  1. de volledige afschaffing van de cumul der bedrijfsinkomsten van de werkende echtgenoten.  2. 5% belastingvermindering voor gezinnen met één inkomen.  Zulke fiscale verlichting, gespreid over een periode van vier jaar, vertegenwoordigt een verlaging van de globale fiscale last met 1 % van het B. N. P. Omdat ze technisch te verwezenlijken is, budgettair mogelijk, economisch en sociaal dringend noodzakelijk, maakt de PVV er dan ook in haar urgentieprogram een essentieel punt van.  DE WERKVERSCHAFFING: EEN ANDERE AANPAK.  Partijen van de ontslagnemende regering beloofden nog geen twintig maanden geleden 100.000 nieuwe betrekkingen. Vandaag zijn er nagenoeg 500.000 werkzoekenden in dit land. Dit brengt een hoop ellende mee. Niet alleen voor onze economie maar nog meer voor elke burger. Werkloosheid ondermijnt immers het zelfvertrouwen van de mens. Zij maakt gezinnen stuk, tast de eigenwaarde aan en vervreemdt medeburgers van elkaar en van de samenleving. Ouderen voelen zich langs de kant gezet, jongeren zien geen toekomst. Zij kunnen nochtans aan hun trekken komen, maar dit vergt een nieuwe aanpak van het tewerkstellingsbeleid:  º door de belastingdruk op het inkomen te verminderen.  Wij zeiden het reeds hiervoor maar wij herhalen  het graag. De kringloop is trouwens eenvoudig. Als de belastingdruk vermindert, dan houden de gezinnen er meer aan over, dan verhogen zij hun koopkracht. Er wordt meer verbruikt hetgeen de productie van onze bedrijven aanwakkert. Om dit groeitempo te volgen zijn er weer meer handen nodig. En dit betekent nieuwe betrekkingen.  º door zoveel mogelijk jonge werklozen in het arbeidscircuit op te nemen.  Daartoe wil de PVV:  1. de verlaging van de pensioengerechtigde leeftijd tot respectievelijk 61 voor mannen en 56 jaar voor vrouwen.  2. de inschakeling van een prepensioenperiode van 1 jaar in de  beroepsloopbaan gedurende dewelke een jonge vervangingsstagiair aan het werk kan.  3. een billijker en rechtvaardiger anti-cumul-regeling.  4. de geleidelijke verkorting van de arbeidsduur in het raam van een Europese coördinatie.  5. de herwaardering van de deeltijdse arbeid voor een maximaal aantal beroepen.  6. de verkorting van de dagelijkse arbeidsprestatie op het einde van de beroepsloopbaan.  7. een doorgedreven en permanente informatie langs de media over de toekomstmogelijkheden van beroepen en onderwijsrichtingen.  º door de hervorming van grote ondernemingen.  De PVV heeft zich steeds onvoorwaardelijk aangediend als de partij die meent dat het stelsel van de vrije markteconomie het beste instrument is om zowel de belangen van de consument te vrijwaren als de producent te stimuleren. Meer dan ooit willen we het particulier initiatief steunen.  Werken is echter maar mogelijk wanneer er een klimaat van algeheel vertrouwen heerst bij al diegenen die een verantwoordelijke taak bekleden in het economisch proces. Wil zulk een vertrouwensklimaat tot stand komen, dan moet de grote onderneming grondig worden hervormd.  Deze hervorming zal stoelen op een fair partnership tussen arbeid en kapitaal; dit betekent een hervorming gesteund op een gestructureerde samenwerking tussen de vertegenwoordigers van de arbeid en van het kapitaal met een bijzonder statuut voor het kaderpersoneel. Het risicodragend kapitaal moet daarbij afdoend worden beschermd en op gelijke voet worden behandeld als het geleende kapitaal zodat de autofinanciering van bedrijven niet langer wordt bestraft.  Tevens wil de PVV de afschaffing van de 5 % B.T.W. op de industriële investeringen en de afschaffing van de solidariteitsbijdrage van 4,8 %.  º door misbruiken inzake werkloosheidsuitkeringen te ontmaskeren.  Daarom wil de PVV:  1. in functie van de personen ten laste, de invoering van een maximum gezinsinkomen boven hetwelk geen werkloosheidsvergoeding meer wordt toegekend.  2. een strenge en efficiënte toepassing van de bestaande wetgeving op de sluikarbeid.  LOON NAAR WERK.  In alle beroepen zijn er mensen bezield door de lust tot ondernemen. Velen durven nog risico's aanvaarden. Anderen nog hebben de betrachting om iets nieuws tot stand te brengen.  De PVV gelooft dat de inspanning, de zin voor verantwoordelijkheid, en de bekwaamheid moeten beloond worden. Want als de scheppende krachten het laten afweten gaat het morgen, voor ieder van ons, veel slechter. Vooral de zwakkeren zullen van deze algemene lusteloosheid dan het grote slachtoffer zijn.  De PVV richt zich dan ook tot alle medeburgers, die bereid zijn om, door het leveren van een bijzondere inzet hetzij van manuele, hetzij van intellectuele aard, de maatschappelijke ladder op te klimmen.  Wij willen anders gezegd LOON NAAR WERK.  MEER RECHTSTREEKS LOON.  Voor arbeiders en bedienden is de onderneming de omgeving waar zij ongeveer de helft van hun bewuste tijd doorbrengen. Dit kader is bijgevolg bij uitstek de plaats waar hun menselijke persoonlijkheid wordt afgebroken of opgebouwd, waar hun creativiteit wordt gestimuleerd of drooggelegd. Iedere prestatie in de onderneming dient dan ook de hoogst mogelijke beloning te verwerven. Het kan echter niet ontkend dat de laatste tijd vragen rijzen inzake de zinvolle verhouding tussen het rechtstreeks en onrechtstreeks loon. Meer en meer arbeiders en bedienden beklagen zich over het feit dat zij nog slechts de helft in handen krijgen van het totaal bedrag dat zij door hun prestatie verdienden.  Daarom wil de PVV de verhoging van het direct loon door een vermindering van de belastingdruk en door een herziening van het stelsel der maatschappelijke zekerheid.  EEN NATIONAAL BASISPENSIOEN.  Het bestaan van vele tienduizenden kleine en middelgrote bedrijven is van uitzonderlijk belang voor onze gehele samenleving. Zij leveren een groot deel van de werkgelegenheid en bieden een goed arbeidsklimaat, omdat het contact tussen werkgever en werknemer er meestal vlot en begripvol tot stand komt. De overheid moet hun groei dan ook aanwakkeren.  Een gezond en sterk ondernemerschap moet worden bevorderd en te allen koste moet worden vermeden dat de middenstand in de greep komt van financiële grootmachten. Eerlijke concurrentie blijft voor de kleine en middelgrote ondernemingen de hoofdvoorwaarde voor een bloeiend bedrijfsleven en is de beste waarborg voor de verbruiker en voor een betere tewerkstelling.  Die waarborg houdt daarom ook in dat zelfstandigen en middenstanders een inkomen verwerven, dat gelijkwaardig is aan dat van de andere burgers.  Een krachtiger middenstand moet trouwens minder beroep doen op staatstussenkomst en biedt ook meer arbeidsplaatsen.  De PVV wil voor de handel drijvende middenstand en de andere zelfstandigen:  - de fundamentele hervorming van het sociaal statuut.  - de invoering van een nationaal basispensioen, onmiddellijk uitgekeerd zonder onderzoek naar de bestaansmiddelen en aangevuld met individuele pensioenrechten op basis van gestorte bijdragen.  - de invoering van het fiscaal salaris.  - de afschaffing van de lokale belasting op het personeel.  - de afschaffing van de 5% B.T.W. op de investeringen.  - de vereenvoudiging der administratieve formaliteiten.  - de afschaffing van overbodige controles.  - de herziening van het stelsel der sancties.  - de versoepeling en verbetering van de vestigingsmogelijkheden, vooral voor de jongeren die zich als zelfstandige willen vestigen.  - gemakkelijker toegang tot het krediet.  - een strenge controle op de handelspraktijken van de grote distributieondernemingen.  - het verhinderen van de oneerlijke mededinging met gelden van de staat.  LANDBOUWPRIJZEN IN 1979: MINSTENS 12 % VERHOGEN.  De PVV heeft er steeds voor geijverd opdat het goed geleid familiebedrijf de kern van onze land- en tuinbouwsector zou blijven.  De weifelende en dubbelzinnige politiek die de regering Tindemans II in EEG-verband heeft gevoerd, heeft onze land- en tuinbouwers in een onhoudbare situatie gebracht. De toegestane verhoging voor de Belgische landbouw- en tuinbouwprijzen van nog geen 2 % is een kaakslag voor deze burgers. Daarom wil de PVV  - de verhoging van de landbouwprijzen met minstens 12 % in 1979.  - de invoer van producten uit derde landen beperken tot de werkelijke behoeften van de bevolking voor zover de eigen Europese land- en tuinbouw daarin niet zou kunnen voorzien.  - de verdere uitbouw van een logisch verspreid en modern landbouwonderwijs.  - een grondige herziening van de wetgeving op de ruilverkaveling.  - voldoende grondreservaties in de gewestplannen (Gent - Brussel - Leuven) ten behoeve van de tuinbouw.  - de invoering van een eenvormig muntsysteem in de E.E.G. en het terugbrengen van de B.T.W.-tarieven van 16 % naar 6 %.  HET KADERPERSONEEL HERWAARDEREN.  Het is bedenkelijk dat, ondanks zijn sleutelpositie, het kaderpersoneel in ons land noch juridisch, noch sociaal kan verwijzen naar een eigen statuut waarin garanties zijn ingebouwd inzake wedden, pensioenen, groepsverzekeringen, een vertegenwoordiging in de paritaire organen en instellingen en een plaats in de leiding van hun bedrijf.  Het is duidelijk dat niet alleen de wetgever hier een rol te spelen heeft. In de schoot van iedere onderneming afzonderlijk kunnen tevens maatregelen genomen worden om de kaderproblematiek positief te benaderen. Ook de kaders zien graag hun inspanningen naar waarde geschat.  De PVV wil:  - een eigen sociaal en juridisch statuut.  - de erkenning van het kaderpersoneel als representatieve gesprekspartner in het sociaal-economisch overleg.  - een aanvullend wettelijk pensioen.  SOCIALE RECHTVAARDIGHEID EN SOLIDARITEIT.  De PVV streeft naar een samenleving waarin ieder zeker is van een behoorlijk bestaansminimum. Wie door ziekte, ouderdom, invaliditeit of gedwongen werkloosheid niet in staat is in zijn levensonderhoud te voorzien moet de zekerheid hebben dat hij kan beschikken over een behoorlijk inkomen. Wie buiten zijn schuld faalt, willen wij helpen. Maar dat betekent niet dat wie slaagt moet gestraft worden. Wij zoeken het meer in het versterken van wat zwak is, dan in het verzwakken van de sterkeren. Want juist die sterkeren kunnen door hun kracht hun zwakkere medeburgers mede vooruit trekken.  EEN EVENWICHTIGE SOCIALE ZEKERHEID.  De PVV is van oordeel dat de volgende regering zich zal moeten inzetten voor het instandhouden van de sociale zekerheid, want sociale zekerheid is onmisbaar.  Maar er moet over gewaakt worden dat ons stelsel van sociale zekerheid zichzelf niet wurgt door een ongeremde woekering. Wij zijn ervan overtuigd dat het ongebreideld verder oplopen van de sociale kosten onontkoombaar zal leiden tot het onbetaalbaar worden van de sociale voorzieningen en het onbeheersbaar worden van het sociale stelsel. Dat zal leiden tot het ondergraven van de solidariteit van de werkenden met de niet-werkenden. Die ontwikkeling moet worden gekeerd.  Daarom wil de PVV dat:  - het stelsel van rijksmaatschappelijke zekerheid grondig wordt geherstructureerd door meer aandacht te besteden aan wie meer nodig heeft en minder belang te hechten aan diegenen die de sociale voorzieningen kunnen missen.  - totaal nieuwe sociale uitkeringen slechts worden toegestaan als de economische groei daartoe opnieuw de ruimte biedt.  - geleidelijk eenzelfde stelsel van sociale zekerheid voor loontrekkende en zelfstandigen wordt opgebouwd.  - als uitgangspunt van heel ons sociaal stelsel aan iedereen en onvoorwaardelijk een nationaal basispensioen wordt uitbetaald.  - de asociale gevolgen van de pensioensregeling van Minister Wyninck worden weggewerkt.  DE ECHTE NODEN EERST.  De liberalen hebben vanzelfsprekend aandacht voor de noden en behoeften van vele groepen in ons land. Voor de échte noden echter eerst. Want wij schieten nog zoveel tekort tegenover bijvoorbeeld zieken, gehandicapten, bejaarden, jonge gezinnen. Deze zwakke groepen beschermen tegen de vaak liefdeloze behandeling door de maatschappij is onze doelstelling.  0 Zo zijn de mindervaliden allesbehalve gediend met een mentaliteit die al te lang werd geïnspireerd door liefdadigheid en medelijden. Medelijden opwekken volstaat trouwens niet om positief bij te dragen tot het opnemen van de gehandicapte als volwaardige medeburger in onze samenleving.  Een samenhangend en doordacht gehandicaptenbeleid kan volgens de PVV door de oprichting van een staatssecretariaat voor het gehandicaptenbeleid.  Bovendien is de vereenvoudiging van de formaliteiten in hoofde van de minder-validen dringend geboden: alle gegevens betreffende zijn toestand moeten worden samengebracht in één basisdossier.  ° Meestal luidt de oppensioenstelling het toetreden tot de derde leeftijd in. Niet zelden komt deze plotse overgang erg hard aan. Een geleidelijke overgang van activiteit naar opruststelling moet daarom onze eerste bekommernis zijn terwijl een meer soepele regeling van de pensioengerechtigde leeftijd, aangepast aan de aard van de arbeid en aan de gezondheidstoestand van de bejaarde burgers wenselijk is. De PVV wil dat de bejaarden zolang mogelijk hun zelfstandigheid kunnen bewaren via  - thuisverpleging  - thuisbedeling van warme maaltijden  - de bejaardenzit: hulp aan bejaarden die bij hun familie hun intrek hebben genomen en 's avonds niet kunnen alleen gelaten worden.  KINDVRIENDELIJK.  Sedert lang verheugen wij ons over een uitgebreid en kwalitatief hoogstaand kleuteronderwijs. Minder rooskleurig is het gesteld met de opvangmogelijkheden voor kinderen die te jong zijn om daarin te worden opgenomen.  De PVV wil ten behoeve van onze kinderen:  - een snelle aangroei van het aantal kinderdagverblijven en dit niet enkel in grote centra, maar ook in de kleine. Onze voorkeur gaat naar de kleine crèches en peutertuinen, naar gezellige ruimten die noch schools noch "medisch" lijken.  - de kostprijs van de verblijfsdag afremmen: deze is immers dermate gestegen dat hij voor gezinnen met een klein inkomen nog nauwelijks te dragen is.  - daadwerkelijke steun aan "éénoudergezinnen".  - het instellen van een "ouderschapsverlof", zoals in sommige Scandinavische landen.  - het toekennen van eenzelfde statuut aan alle kinderen, welke ook de omstandigheden van hun geboorte is (natuurlijke of buitenechtelijke kinderen).  - de procedure van adoptie versoepelen.  VRIJ LEVEN.  De strijd voor de persoonlijke vrijheid is een moeilijke, nimmer beslechte strijd. Sommigen beweren wel eens dat alleen de sterken van de vrijheid kunnen gebruik maken en dat zij de zwakkeren zullen uitbuiten. De vrijheid die de PVV verdedigt vindt echter haar begrenzing steeds daar waar de persoonlijke vrijheid van anderen in gevaar komt. Volgens de PVV is het de taak van de overheid de grootst mogelijke vrijheid voor het grootst mogelijk aantal medeburgers te waarborgen. De overheid is er om de vrije mensen te dienen, niet om ze te verpletteren, te ontmoedigen of te vernederen. Zoals het nu gebeurt gaat het evenwel een gans andere weg op.  We zullen slechts opnieuw écht vrij kunnen leven in een maatschappij met:  EEN ZUINIGE OVERHEID.  Dag na dag ervaren wij hoe we meer en meer onder de "staatssloef" zitten. Als een betweterige schoonmoeder wil de staat alles en nog wat zelf doen in plaats van dat over te laten aan diegenen die daar eigenlijk beter voor geschikt zijn. Wat erger is: om al zijn grillen te vervullen heeft de staat geld nodig, heel veel geld, ons geld!  De uitgaven van het staatshuishouden stijgen dan ook angstwekkend. Zo kan het niet verder. Hoe meer van de staat wordt verlangd, hoe dieper hij in onze zakken zal zitten. En hoe minder we ter beschikking hebben, hoe minder vrij zijn we. Daar is geen ontkomen aan.  In de komende periode zullen harde maatregelen dan ook onvermijdelijk zijn om de financiële toestand van ons land opnieuw gezond te maken. De PVV zoekt de oplossing veeleer in bezuinigingen dan in nieuwe inkomsten voor de Staat. Wij kiezen daarbij voor een saneringspolitiek die de sociaal en economisch meest zwakken zoveel mogelijk ontziet.  Niet meer uitgeven dan er binnenkomt! Dat is de hoeksteen voor een verstandig financieel beleid. De kosten moeten scherp in het oog worden gehouden, de onnodige uitgaven geschrapt, een rangorde van uitgaven moet opgesteld. Want alles kan niet ineens. Daarom is er een financieel vijfjarenplan nodig. Zo'n overzichtelijk plan kan ons duidelijk maken waarom het één wel en het andere nog niet tot stand kan komen. Ook de doelmatigheid van de overheidsdiensten moet voortdurend en kritisch worden bekeken. Zijn al die diensten nog nodig? Zo ja, is hun methode van werken nog van deze tijd?  Geen enkele overheidsdienst wensen wij van bezuinigingen uit te sluiten. De grootste "groeiers" zullen echter het scherpst onder de loep genomen worden. Het globaal vijfjarenplan dat alle sectoren van de overheid omvat is gebaseerd op volgende principes:  - de groei van het overheidspersoneel mag in de komende jaren niet langer uitstijgen boven de groei van de actieve bevolking.  - een bijzondere groep van inspecteurs inzake overheidsuitgaven wordt opgericht die rechtstreeks verantwoording verschuldigd is aan de Minister van Begroting.  - sommige geldverslindende wetten, die niet langer beantwoorden aan de echte noden van deze tijd, moeten gewijzigd worden.  - voor elk departement, belangrijk bestuur of openbare instelling moet een "kostenbewaker" worden aangewezen, die rechtstreeks rapporteert aan de regering en die jaarlijks een rapport bezorgt aan het Parlement.  - het hergroeperen en het beperken van het aantal departementen zodat het aantal ministers vermindert.  BUREAUCRATIE.  Er is echter meer. De staat zit niet alleen in onze beurs. Die betweterige tante, die de staat is, koestert ook een groeiende nieuwsgierigheid. In haar computergeheugens stopt zij nu al vele gegevens die ons allen aanbelangen en elke dag krijgen wij nog wat meer formulieren te verwerken.  Door de veelheid en ingewikkeldheid van voorschriften en regelingen dreigen wij weldra het zicht op onze rechten en plichten te verliezen, het recht op onze vrijheid eigenlijk.  Daarom wil de PVV:  - de beveiliging van het privé-leven zodat vooral de persoonlijke levenssfeer op afdoende wijze wordt beschermd.  - de afbakening van de ministeriële verantwoordelijkheid.  - de afschaffing van een aantal overbodige instellingen en hiërarchische graden.  - het depolitiseren van de rekrutering de selectie en de bevordering.  GELIJKE KANSEN VOOR IEDER.  Voor heel veel jongeren is het nu onmogelijk een plaats op de arbeidsmarkt te krijgen. Ook dit is een vorm van onvrijheid. Het is niet verantwoord jonge mensen aan het begin van hun beroepsleven het gevoel te geven van overbodig te zijn. Anderzijds heeft de samenleving behoefte aan afgestudeerden van hoge kwaliteit. Het uitgangspunt van een liberale onderwijspolitiek is daarom dat ieder kind - meisje of jongen -dat onderwijs moet kunnen volgen, dat haar of hem in de samenleving de beste kansen biedt.  De PVV wil daarom:  - Een volledige democratisering van het onderwijs, waarbij zowel de meest begaafden als alle andere leerlingen op de best mogelijk wijze ontwikkeld zouden worden. Een geïndividualiseerd onderwijssysteem beantwoordt het best aan deze maatschappelijke behoefte.  - Een betere aansluiting van leerprogramma's op het toekomstig beroepsleven en de permanente vorming bevorderen. De voorlichting over beroeps- en plaatsingsmogelijkheden moet worden uitgebreid en de arbeidsbemiddeling moet worden versterkt.  GOEDE INFORMATIE.  In een democratische staat heeft de burger recht op een volledige en eerlijke voorlichting, waardoor hij de gelegenheid krijgt zich een eigen opinie over de feiten en de gebeurtenissen te vormen. Dit veronderstelt tevens dat hem een ruime waaier van feiten en standpunten wordt aangeboden. Pas dan kan hij vrij oordelen.  Daarom wil de PVV:  - de onafhankelijkheid van de schrijvende pers in de hoogste mate vrijwaren.  - het monopolie van de staatsradio en staatstelevisie in elk geval doorbreken door o.m. het oprichten van zendgemachtigde verenigingen om duiding en commentaar op het nieuws te leveren.  MEER INSPRAAK.  Maar de burger moet niet alleen objectief worden voorgelicht. Hij wenst ook zijn zeg te hebben. Het parlement lijkt soms ver als belangrijke problemen rijzen, die ons rechtstreeks kunnen aanbelangen. De laatste tijd wordt nogal eens bestuurd "over ons en zonder ons". Geldt voor een modern bestuur dan niet de eis: openheid tegenover de kiezer? Dit betekent niet alleen openbaarheid waar mogelijk maar ook tijdige voorlichting over het hoe en het waarom van de belangrijks beslissingen. De burger moet dan mee kunnen beslissen. Rechtstreeks als hij dat wil.  De PVV wil daarom:  - de volksraadpleging of het referendum mogelijk maken.  - de verlaging van de burgerlijke meerderjarigheid tot 18 jaar.  - dat de overlevende echtgeno(o)t(e) samen met zijn (haar) kinderen ais partners van eenzelfde gezinskern, als volwaardig erfgena(a)m(e) wordt gekwalificeerd bij de verdeling van de nalatenschap van de overleden echtgeno(o)t(e).  EEN EIGEN DAK VOOR ELK GEZIN.  Bezit maakt vrij en dient de onafhankelijkheid van de mens. Voor hen die bezit willen vormen is het kopen en het bouwen van een eigen huis een goed begin. Het biedt waardevastheid en zekerheid. Bevordering van het eigen woningbezit is trouwens het uitgangspunt van een liberaal volkshuisvestingsbeleid.  Daarom wil de PVV:  - de bescherming van het privé-initiatief tegen het machtsmisbruik van de overheid op het stuk van de bouw- en verkavelingverordeningen evenals tegen speculatie van overheids - en privé-organisaties.  - de bouwpremie en de inkomstenschalen binnen dewelke hij wordt toegekend aanpassen aan de levensduurte.  - het woonsparen een wettelijke basis geven.  - de toewijzing van sociale woningen depolitiseren.  EEN BLOEIEND VLAAMS GEWEST  De PVV wil een bloeiend Vlaams gewest in een modern België. Om dit doel te bereiken zal zij ook na de verkiezingen blijven meewerken om een nationale oplossing te zoeken voor onze communautaire problemen.  De staatshervorming die men een vijftal jaren geleden op het oog had, is tot nog toe onvoltooid gebleven.  Terwijl de nieuwe grondwet van 1971 verschillende nieuwe instellingen oprichtte, werd er geen enkele afgeschaft. Sedertdien stapelen de bevoegdheidsconflicten zich voortdurend op. Het geen grote verwarring veroorzaakt in de administraties en een ontmoedigende ondoorzichtigheid bij de burger teweegbrengt. Het Egmontpact dreigde dit nog te verergeren. Geen mens twijfelt eraan dat zo snel mogelijk een einde aan die toestand moet worden gemaakt.  Wij blijven ervan overtuigd dat de overgrote meerderheid van onze burgers hun politieke toestand nog altijd binnen een nieuw Belgisch staatsverband zien.  Wij willen allen, zonder onderscheid, dat Vlamingen, Walen en Brusselaars, in verstandhouding en wederzijds begrip zouden kunnen samenleven. Die wil om verder samen te leven is levensnoodzakelijk.  Het is onze overtuiging dat de hervorming van onze staatsinrichting ook een belangrijke bijdrage zal kunnen leveren tot de opgang en de groeiende welvaart van onze gewesten. Deze voorspoed mag niet worden opgebouwd in een sfeer van naijver of afgunst, wel in een geest van wederzijdse solidariteit.  HOE ZIET DE P. V. V. DE HERVORMING VAN DE BELGISCHE STAAT?  - het aantal politieke beleidsniveaus moet tot drie worden beperk het nationaal, het regionaal en het gemeentelijk niveau.  - elk van de voormelde niveaus moet over een goed omschreven autonomie beschikken, zowel inzake hun instellingen, de hun toevertrouwde materies als inzake financiën.  - op ieder niveau moet het beleid uitgaan van een rechtstreeks verkozen raad, met een eigen uitvoeringslichaam.  - naast het gewest Vlaanderen en het gewest Wallonië vormt  Brussel een hoofdstedelijk gebied. De daarvoor noodzakelijke  bijzondere schikkingen mogen geen afbreuk doen aan de gelijkwaardigheid der staatsburgerlijke rechten van de betrokken medeburgers met die der andere landgenoten. Maar de Vlaamse eigenheid in het Brusselse dient door inspraak en beslissingsrecht veilig gesteld.  - voor het randgebied Brussel moet het beginsel worden geëerbiedigd dat de eentalige taalgebieden homogeen zijn. Het inschrijvingsrecht is er onaanvaardbaar terwijl de faciliteiten geleidelijk moeten worden afgeschaft.  - voor Brussel zelf is de fusie van de huidige 19 Brusselse gemeenten tot één hoofdstedelijk gebied Brussel noodzakelijk. Het uitvoerend college van dit toekomstig gebied dient, met uitzondering van de voorzitter, uit evenveel Nederlandstalige als Franstalige te bestaan. De raad ervan moet minstens voor 1/3 uit Nederlandstalige bestaan, terwijl een effectieve alarmbelprocedure dient te worden ingevoerd.  de kieswetgeving dient aangepast door  1. de splitsing van het kiesarrondissement Brussel-Halle-Vilvoorde.  2. het invoeren van taalgesplitste lijsten in het nieuw te vormen kiesarrondissement Brussel-Hoofdstad.  3. het voorzien van een billijke parlementaire  vertegenwoordiging voor de Brusselse Vlamingen.  - de huidige taalwetgeving inzake bestuurszaken moet van toepassing zijn op de administraties van het hoofdstedelijk gebied.  EN EEN MODERN BELGIË IN EEN VERENIGD EUROPA.  De PVV en haar vrienden uit de andere EEG-landen hebben in maart 1976 te Stuttgart als eerste Europese politieke familie een stap gezet die tegelijkertijd een mijlpaal is in de Europese eenmaking: de oprichting van de eerste Europese politieke partij n.l. de Federatie van Liberale en Democratische Partijen van de Europese Gemeenschap. Deze partij zal méér dan 16 miljoen liberale kiezers verenigen.  De PVV wil geen "gelijk welk" Europa. De PVV stelt zich niet tevreden met een Europa van de technocraten en van zakenlui. Voor de PVV is Europa een historische opdracht. Wij willen een Europa met vrijheidsgezinde en democratische structuren.  In het groter geheel waar we morgen overigens zullen deel van uitmaken moeten wij ook doelbewust kiezen voor een beleid van verantwoorde economische groei. In veel sterkere mate dan voorheen zal bovendien rekening moeten worden gehouden met milieueisen en de schaarste aan energie en grondstoffen. De PVV wil zich inspannen het harmonisch samengaan tussen economische expansie (welvaart) en milieuzorg (welzijn) te bevorderen. Het heeft geen zin de economische expansie zonder meer te stoppen ten voordele van het leefmilieu, zoals het evenmin zin heeft de economische expansie vrij spel te laten, waardoor het leefmilieu kan vernietigd worden.  Om dit alles te realiseren wil de PVV:  - een volgehouden inspanning tot verdere Europese monetaire en economische integratie.  - het verwezenlijken van een zo groot mogelijke Europese Unie welke al haar burgers gelijke democratische rechten waarborgt.  - dat deze Unie een liberale en democratische grondwet krijgt gebaseerd op de scheiding der machten, op de meerderheidsbesluiten en op de bescherming van de minderheden.  - dat de Europese Unie een gestadige en evenwichtige economische groei kent in het kader van een vrije markteconomie.  - dat die Europese Unie over een gemeenschappelijke buitenlands politiek beschikt.  - een nationaal en Europees energieverbruikprogramma waarin energiebesparingen absolute prioriteit genieten.  - het groot aanpassingsvermogen van de privé-sector inzake energie beveiligen, zonder evenwel de controlerende en coördinerende rol van de overheid te miskennen.  - de studie van de alternatieve energieën versnellen.  de kosten om vervuiling van het milieu te voorkomen of ongedaan te maken in beginsel door de vervuilers laten dragen.  - het probleem van de afval en recyclage aanpakken en de sluikstortingen zeer streng beteugelen.
