FLERE I ARBEJDE   Arbejdsløsheden er steget under den borgerlige regering og det forventes, at den sætter rekord i 1984. Dette er sandheden bag de mange borgerlige profeters ord om, at det nu går fremad.  For SF er det vigtigste at stoppe arbejdsløsheden. SF har fremlagt en beskæftigelsesplan, som vil kunne sætte 225.000 i arbejde.  SF siger:  • Nedsættelse af den daglige arbejdstid til 7 timer  • Forbud mod overarbejde  • En aktiv investeringspolitik og offentlig produktion  • Forøgelse af boligbyggeriet til mindst  30.000 nye boliger om året  • Udbygning af den offentlige trafik  • Flere uddannelsespladser til de unge.    SOCIAL RETFÆRDIGHED   Schlüter-regeringen har gennemført den mest asociale politik i efterkrigstiden. Der er indført en fattighjælpsbestemmelse i bistandsloven, hvorefter man kommer på varig hjælp efter 9 måneder på kontanthjælp, som man dårligt kan leve for.  Regeringen har forringet sygedagpengelovgivningen, så man kommer ind under fattighjælpsbestemmelsen, hvis man har modtaget sygedagpenge i mere end 91 uger indenfor de sidste tre år. Den tidligere socialdemokratiske regering gennemførte en særlig lav understøttelsessats for unge (»sultecirkulæret«) og en særlig lav løn for unge i beskæftigelsesprojekter (»løntrykkercirkulæret«).  Samtidig kan de velbjergede boltre sig i skattefiduser i vort asociale skattesystem.  SF siger:  * Væk med fattighjælpsbestemmelsen  • Væk med forringelserne i sygedag pengeloven  • Væk med sultecirkulæret  • Væk med løntrykkercirkulæret  • Ja til en skattereform, der skaber social retfærdighed.    STOP KAPRUSTNINGEN   I øjeblikket koster kaprustningen i hele verden 10 mio. kr. - i minuttet.  NATO's beslutning om at udstationere nye atomraketter i Vesteuropa øger faren for en atomkrig, som vil blive et ragnarok for os alle.  Dette vanvid må standses.  SF har hele tiden været hovedkraften i kampen mod oprustningen i Folketinget, og SF vil fortsætte kampen for at standse oprustningsvanviddet.  SF siger:  • Stop oprustningen i øst og i vest  • Nej til nye atomraketter i Europa  • Ja til en aktiv dansk fredspolitik.    STYRK SF   Skal der føres en anden politik, er det nødvendigt med et samarbejde mellem arbejderpartierne.  De radikale har nu klart bekendt kulør og vil støtte en borgerlig regering. Der er derfor ikke andre muligheder for Socialdemokratiet end at samarbejde med SF.  Et stærkt SF er den bedste garanti for at der kommer et arbejderflertal, som vil føre en helt anden politik end den, vi har oplevet de sidste 15 måneder.  SF vil sikre en politik, der sætter flere i arbejde, der sikrer social retfærdighed og som arbejder for at stoppe den vanvittige kaprustning.
