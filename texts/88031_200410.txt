Gerbiamieji rinkėjai, Jūsų rankose - Algirdo Brazausko ir Artūro Paulausko koalicijos “Už darbą Lietuvai” Seimo rinkimų programa.
Koalicijos partnerių – socialdemokratų ir socialliberalų –sutarimas ir sugebėjimas konstruktyviai dirbti pirmąkart šalies istorijoje leido parengti Seimo rinkimų programą – tikslias būsimos Vyriausybės 2005–2008 metų veiklos gaires.
Todėl drąsiai tvirtiname, kad tai atsakingai ir kvalifikuotai parengta politinės veiklos programa.
Joje nesivaikoma vienadienio efekto, o siekiama sąžiningai ir nuosekliai įgyvendinti rinkėjams duotus pažadus.
Autoritetingi mūsų šalies ir užsienio ekspertai pripažįsta, kad koalicijos partnerių sudaryta ir šiuo metu veikianti Algirdo Brazausko Vyriausybė dirba ne tik ilgiausiai, bet ir daug efektyviau nei visos iki tol buvusios.
Atrodo, jau ir pamiršome, ką reiškia nevykdomas biudžetas, grėsmingai didėjanti valstybės skola, vėluojantys ir neišmokami atlyginimai, “įšaldytos” indėlių atkūrimo, kompensacijų už žemę ir nekilnojamąjį turtą programos, badaujantys bankrutavusių įmonių darbininkai.
Būtent šios Vyriausybės pastangomis buvo panaikintas milžiniškas “Sodros” biudžeto deficitas, pagal realias galimybes didinamos pensijos, atlyginimai ir socialinės išmokos, pradėtos ir įgyvendinamos labai svarbios reformos mokesčių, socialinės politikos, sveikatos apsaugos bei švietimo srityse.
Algirdo Brazausko Vyriausybei vadovaujant taip pat buvo pasiekti svarbiausi šalies strateginiai tikslai – tapome visateisiais NATO ir Europos Sąjungos nariais.
Vyriausybė taip pat įrodė, kad, nepaisant Prezidento apkaltos metu visuomenėje kilusios įtampos, ji sugeba sėkmingai spręsti konfliktus ir užtikrinti politinį stabilumą bei socialinę rimtį šalyje.
Žmonėms tai – neįkainojama patirtis, kaip ginti demokratines vertybes, įtvirtinti teisinės valstybės bei pilietinės visuomenės principus;
už valstybės valdymą atsakingiems koalicijos partneriams – didžiulis išbandymas ir atsakomybė dėl šalies tolesnės raidos.
Tačiau šiandien susiduriame su naujais iššūkiais, privalome spręsti naujus uždavinius.
Turime rimtą pagrindą teigti, kad įgyvendinę strateginius šalies tikslus užsitikrinome visas įmanomas išorinio saugumo, ekonominio pakilimo bei kultūrinio savitumo garantijas.
Stabilūs ekonominiai rodikliai ir sukurti socialinės pažangos pagrindai šiandien leidžia daugiau dėmesio skirti svarbiausioms mūsų vertybėms bei politinės veiklos prioritetams:
ŽMOGUI – gerinti jo gyvenimo kokybę ir darbo sąlygas,
įgyvendinti visų laisvės ir lygybės prieš įstatymus principus;
SOCIALINIAM TEISINGUMUI – mažinti socialinę diferenciaciją,
užtikrinti lygias galimybes ir orų gyvenimą;
SOCIALINIAM DIALOGUI IR SOLIDARUMUI – puoselėti santarvę ir sutarimą visuomenėje,
laikytis principo, kad sveikas remia sergantį, turtingas – nepasiturintį, darbingas – nedarbingą.
Tai yra pagrindiniai mūsų politinės veiklos principai.
Jais remdamiesi užsibrėžiame naują tikslą – naudojant socialiai orientuotos rinkos principus sukurti GEROVĘ VISIEMS.
Tai tiesiogiai susiję su žmonių gyvenimo lygio kėlimu, visuotiniu socialinės apsaugos ir sveikatos priežiūros, mokslo, švietimo ir kultūros sąlygų gerinimu.
Todėl mūsų darbotvarkėje pirmaeiliai klausimai bus gyventojų pajamų didinimas,
nedarbo mažinimas ir skurdo įveikimas,
žmonių saugumo užtikrinimas,
nusikalstamumo sutramdymas
ir korupcijos įveikimas.
Algirdas Brazauskas, Artūras Paulauskas 
Algirdo Brazausko ir Artūro Paulausko koalicija “Už darbą Lietuvai” įsipareigoja, kad 2008 metais Lietuva bus:
TURTINGESNĖ IR TEISINGESNĖ LIETUVA
Išaugs realiosios žmonių pajamos:
vidutinis darbo užmokestis išaugs iki 1800 litų,
minimali mėnesio alga – iki 800 litų.,
vidutinė senatvės pensija bus ne mažesnė kaip 650 litų.
Nuosekliai didinant neapmokestinamąsias pajamas bei mažinant pajamų mokestį sumažės mokesčių našta mažai uždirbantiems darbuotojams.
Bus visiškai grąžinti prarasti indėliai, žemė, kompensacijos už valstybės išperkamą turtą (gyvenamuosius namus, butus, žemę ir kt.).
Žemdirbių pajamos, skaičiuojant vienam dirbančiajam, 2008 m., palyginti su 2003 m., padidės beveik du kartus.
Kasmet didės tiesioginės išmokos žemdirbiams.
Su priemoka iš nacionalinio biudžeto 2008 metais jos pasieks 75 procentus ES šalių vidutinių tiesioginių išmokų dydžio.
Sumažės gyvenimo lygio skirtumai tarp regionų.
Dėl naudojimosi gyventojų pajamų mokesčio lengvatomis už gyvybės draudimo įmokas, pensijų įmokas, palūkanas už paimtą kreditą gyvenamajam būstui, už studijas sumokėtą sumą, už įsigyjamus kompiuterius gyventojams iš valstybės biudžeto bus kasmet pervedama apie 150 mln. litų.
Daugiau kaip trečdaliu bus padidintos kvalifikuotų medikų, mokytojų ir dėstytojų, kultūros, socialinių bei kitų valstybiniame sektoriuje dirbančių darbuotojų algos (kai kurioms darbuotojų kategorijoms – ne mažiau kaip 2–3 kartus).
Kiekvienam vaikui bus mokamos išmokos iki 18 metų arba ilgiau, kol jie baigs mokslus.
Bus nuolat didinamas minimalus gyvenimo lygis,
valstybės remiamos pajamos
ir visos su šiais rodikliais susijusios socialinės išmokos.
Todėl nuosekliai gerės visų išmokų gavėjų, ypač vargingiausiai gyvenančiųjų ir skurstančiųjų padėtis.
EKONOMIŠKAI STIPRESNĖ LIETUVA
BVP, palyginti su 2004 m., padidės trečdaliu.
Infliacija neviršys 2 – 2,5 proc.
Lietuvoje bus sudarytos vienos patraukliausių sąlygų palyginti su Europos Sąjunga pradėti ir vystyti verslą.
Bus sudarytos geresnės sąlygos pasirinkti tinkamą darbą.
Bus sukurta 150 tūkst. naujų darbo vietų,
registruotas nedarbas sumažės iki 5 proc.
Butų bus statoma 1,5 karto daugiau negu 2004 m.
Naujos statybos vyks ne tik Vilniuje bet ir kituose regionuose,
bus skatinamos privačios investicijos kaime.
Didės Lietuvos verslo aktyvumas Europos Sąjungoje ir kaimyninėse šalyse.
Augs Lietuvos mokslo konkurencingumas,
vis daugiau jo rezultatų bus panaudojama naujoms technologijoms kurti.
Tai sudarys sąlygas atsirasti naujoms ir gerai apmokamoms darbo vietoms.
Informacinis sektorius taps vienu svarbiausių ekonomikos augimo variklių.
IŠSILAVINUSI IR KULTŪRINGA LIETUVA
Asmenų, įgijusių bent vidurinį išsilavinimą, dalis sudarys apie 85 proc.
Daugiau kaip pusė Lietuvos jaunų žmonių galės įsigyti aukštąjį išsilavinimą.
Kiekvienas pilietis galės mokytis visą gyvenimą.
Dauguma Lietuvos gyventojų gebės naudotis kompiuteriu,
du trečdaliai mokyklų turės greitaveikį interneto ryšį.
Bus renovuota ne mažiau kaip trečdalis Lietuvos mokyklų.
Veiks tolygiai visoje šalies teritorijoje išplėtotas viešųjų interneto prieigos centrų tinklas;
bus įsteigta ne mažiau kaip 1000 viešųjų interneto prieigos centrų.
Gyventojams ir verslo subjektams internetu bus teikiamos elektroninės valdžios paslaugos.
Bus kompiuterizuotos visos valstybės bei savivaldybių įstaigos, tarp jų – seniūnijos.
Saugus tarpinstitucinis bendradarbiavimas ir ryšiai su Europos Sąjungos ir šalių narių administracijomis bus palaikomi per saugų valstybės institucijų kompiuterių tinklą.
Bus sudarytos sąlygos pažinti Lietuvos ir Europos kultūros paveldą.
Sveikesnė lietuva
Perpus sumažės gyventojų priemokos už kompensuojamus vaistus.
Kūdikių mirtingumas bus mažesnis už ES vidurkį.
Visi mokiniai mokyklose gaus sveikos gyvensenos pagrindus
ir bus nemokamai paskiepyti.
Vaikams bus užtikrinta kompleksiška ir nemokama dantų priežiūra bei krūminių dantų padengimas silantais.
Periodiškai visoms 30–65 m. moterims atliekant nemokamus gimdos kaklelio ir krūtų patikrinimus, bus sumažintas mirtingumas nuo šios rūšies vėžinių susirgimų.
Vidutinė gyvenimo trukmė pailgės iki 73 metų.
Pensininkams bus garantuotas nemokamas dantų ir sąnarių protezavimas.
Visoje Lietuvoje bus atnaujintas greitosios medicinos pagalbos automobilių parkas.
Ligoninėse operacinės ir akušerijos skyriai bus sutvarkyti pagal šiuolaikinius reikalavimus.
Panaudojus ES lėšas, bus modernizuoti visi bendrosios praktikos gydytojų kabinetai ir pirminėje grandyje išnyks skirtumas tarp miesto ir kaimo.
Kompleksinė sveikatos sistemos plėtra užtikrins, kad Lietuvos žmonės būtų sveikesni.
SAUGESNĖ IR PILIETIŠKESNĖ LIETUVA
Sumažės su korupcija susijusių nusikaltimų
ir padidės visuomenės saugumas.
Kiekvienas bus saugus savo namuose, gatvėje, keliuose.
Bus gerbiamos pagrindinės demokratinės vertybės: žmogaus orumas, laisvė, lygybė, teisingumas, teisėtumas, tolerancija ir solidarumas.
Lietuvos piliečiai supras savo teises ir pareigas,
prisiims atsakomybę už demokratijos stiprinimą šeimoje, visuomeninėje organizacijoje, bendruomenėje, tautoje, valstybėje, pasaulyje.
Bus puoselėjama įvairovė,
bet saugomas tautinis išskirtinumas.
LIETUVOS RESPUBLIKOS VYRIAUSYBĖS 2005-2008 METŲ VEIKLOS GAIRĖS
I. DARBAS IR SOCIALINĖ APSAUGA
Darbas ir užimtumas
Socialdemokratų ir socialliberalų koalicinė Vyriausybė nuosekliai įgyvendins aktyvią užimtumo bei žmogiškųjų išteklių plėtros politiką, kad kiekvienas norintis ir galintis dirbti mūsų šalies žmogus tėvynėje rastų savęs vertą darbą.
Bus mažinamas nedarbas.
Jis neturi būti daug didesnis nei vidutiniškai ES šalyse – sieks ne daugiau kaip 8–9%.
Bus pasiekta, kad laikinai netekę darbo žmonės turėtų garantuotą pragyvenimo šaltinį,
o naujo darbo paieškos netruktų ilgiau kaip 6 mėnesius.
Ypatingą dėmesį atkreipsime į jaunimą, kad jis kuo lengviau ir greičiau patektų į šalies darbo rinką, nebūtų priverstas ieškoti darbo svetur.
Taip pat ypač bus rūpinamasi priešpensinio amžiaus žmonėmis, kad darbo rinkoje būtų kuo geriau panaudojama jų įgyta patirtis, jų profesiniai gebėjimai neatsiliktų nuo jaunesnių darbuotojų, o netekusiems darbo būtų garantuota tinkama apsauga.
Vyriausybė sudarys verslui palankias sąlygas, kad per ateinančius ketverius metus šalyje būtų sukurta ne mažiau kaip 150 tūkstančių darbo vietų, ypač Lietuvos miesteliuose ir kaimuose.
Ten užimtumui reikia skirti ypač daug dėmesio.
Bus skatinamos vietinės iniciatyvos,
intensyviai vykdomos užimtumo programos, tam efektyviai panaudojamos Europos Sąjungos struktūrinių fondų lėšos.
Bus padaryta viskas, kad nebūtų prarandama šimtai ir tūkstančiai darbo rankų, nerandančių tinkamos veiklos gimtojoje šalyje.
Lietuvos žmonės verti ne bet kokio, o gerai apmokamo, jų gebėjimus atitinkančio ir kūrybingo, civilizuotais darbdavio ir darbuotojo santykiais paremto darbo.
Vyriausybė panaudos visas savo galias, kad sukurtų tam būtinas ekonomines, teisines ir kitokias sąlygas.
Dirbantys asmenys realiai turės pajusti spartaus ekonomikos augimo ir BVP didėjimo privalumus, pirmiausia, per savo atlyginimus, kurie turės didėti su darbo našumo augimu.
Vidutinis darbo užmokestis šalyje turėtų išaugti ne mažiau kaip iki 1800 litų,
o minimali mėnesio alga palaipsniui bus didinama iki 800 litų .
Siekdama šių tikslų, Vyriausybė nuosekliai skatins socialinį dialogą ir socialinę partnerystę,
sieks įtvirtinti ES valstybėse pasiteisinusią kolektyvinių sutarčių sistemą,
investicijas, skirtas darbo vietų kokybei ir saugai gerinti.
Pajamų garantijos
Socialdemokratų ir socialliberalų koalicinė Vyriausybė nuosekliai įgyvendins priemones, garantuojančias visavertį gyvenimą užtikrinančias pajamas tiems šalies gyventojams, kurie dėl senatvės, negalios, tėvystės ar motinystės pareigų ir kitų svarbių priežasčių visai ar laikinai paliko darbo rinką.
Taip pat bus imamasi priemonių, kad senatvėje ar negalioje nė vienas šalies gyventojas neliktų be pragyvenimo šaltinio – pensijos.
Socialinei ir sveikatos apsaugai skiriamos lėšos bus nuolat didinamos ir sudarys didesnę nei dabar BVP dalį.
Bus padidintos socialinio draudimo pensijos,
užtikrinta, kad jos didėtų sparčiau nei kainos ir sudarytų vis didesnę pensininko buvusio uždarbio dalį,
o vidutinė pensija per kuo trumpesnį laiką išaugtų bent iki 650 litų.
Toliau bus skatinama kaupiamoji pensijų sistema, užtikrinama, kad kaupimas nevyktų dabartinių pensijų finansavimo sąskaita, o kad jam skiriamos kaupimo dalyvių lėšos visiškai arba didžiąja dalimi būtų kompensuojamos iš stabilizavimo fondo.
Lietuvos žmonių pajamos bus apsaugotos nuo infliacijos atitinkamai indeksuojant minimalią algą, pensijas ir kitas socialines išmokas.
Bus nuolat didinamas minimalus pragyvenimo lygis, valstybės remiamos pajamos ir visos su šiais rodikliais susijusios socialinės išmokos, todėl nuosekliai gerės visų išmokų gavėjų, ypač labiausiai vargingai gyvenančiųjų ir skurstančiųjų padėtis.
Šeima ir vaikai
Socialdemokratų ir socialliberalų koalicinė Vyriausybė panaudos visas galimas priemones, kad šalyje didėtų gimstamumas, būtų įveikta gyventojų skaičiaus mažėjimo tendencija.
Vyriausybė sudarys visas sąlygas šeimoms iš savo darbo ir verslo gauti pakankamai pajamų savo poreikiams ir visaverčiam vaikų ugdymui, šiuolaikiniam išsimokslinimui pasiekti.
Bus įgyvendintos priemonės, kad dėl vaikų auginimo pasitraukę iš darbo rinkos tėvai lengviau galėtų į ją grįžti.
Jiems bus padedama atnaujinti profesines žinias, sudaromos sąlygos įsidarbinti.
Bus suteikiama papildoma parama vaikų auginimo išlaidoms padengti,
nuosekliai įgyvendintas ir iki 2008 metų galutinai pasiektas tikslas mokėti kiekvienam vaikui išmokas iki 18 metų arba ilgiau, kol jie baigs mokslus.
Kiekvienai šeimai bus garantuota galimybė išleisti vaikus į mokyklą – vaikai bus aprūpinti visomis šiuolaikiniam mokymui reikalingomis priemonėmis.
Jau 2005 metais bus įsteigta vienkartinė išmoka būtinų mokymo priemonių krepšeliui įsigyti.
Vyriausybė sieks, kad kiekviena šeima pajėgtų įsigyti ir išlaikyti būstą.
Bus sudaromos palankesnės būsto kreditavimo sąlygos,
teikiamos mokestinės lengvatos būstui renovuoti.
Mažas pajamas turinčioms šeimoms bus kompensuojama daugiau būsto išlaikymo išlaidų rūšių.
Bus plečiamas socialinio būsto fondas.
Jaunimas
Socialdemokratų ir socialliberalų koalicinė Vyriausybė įgyvendins priemones, kurios leis pašalinti kliūtis jaunimui patekti į šalies darbo rinką.
Bus siekiama, kad jauni žmonės šalyje galėtų rasti jų gebėjimus ir ambicijas atitinkantį darbą bei darbo užmokestį ir nebūtų priversti ieškoti tokio darbo svetur.
Vyriausybė skatins visų valdžios ir pačių jaunimo organizacijų susitelkimą ugdant jaunimo pilietiškumą, sprendžiant jaunimo problemas karo prievolės atlikimo, švietimo ir mokslo, užimtumo ir apsirūpinimo būstu, laisvalaikio ir kultūros, socialinės ir sveikatos apsaugos, sporto, nusikalstamumo prevencijos ir kitose srityse.
Sprendžiant jaunimo nedarbo ir kvalifikacijos problemas bus stengiamasi suteikti įmonėms galimybę atskaityti jaunimo kvalifikacijos kėlimo sąnaudas, padaugintas iš koeficiento 1,5.
Neįgalieji
Neįgaliesiems bus sudaromos realios galimybės gyventi visavertį visuomeninį ir profesinį gyvenimą.
Jų poreikiams bus pritaikomos švietimo, ugdymo, darbo rinkos programos, kad norintys ir pajėgiantys dirbti asmenys galėtų rasti jų gebėjimus atitinkantį darbą.
Neįgaliųjų poreikiams bus pritaikoma gyvenamoji aplinka,
kiekvienam neįgaliajam bus garantuojamos būtinos specialios pagalbos priemonės
ir suteikiamos geresnės bei įvairesnės jo poreikius atitinkančios socialinės paslaugos.
Socialinis dialogas ir lygios galimybės
Socialdemokratų ir socialliberalų koalicinė Vyriausybė nuosekliai skatins socialinį dialogą ir sieks socialinės darnos.
Rengdama ir vykdydama užimtumo ir socialinės apsaugos priemones, ji nuolat bendradarbiaus su socialiniais partneriais – darbdavių ir profsąjungų bei kitomis darbuotojų organizacijomis, įvairiomis nevyriausybinėmis organizacijomis, atstovaujančiomis socialinių grupių interesams.
Vyriausybė nuosekliai laikysis lygių galimybių politikos,
toliau vykdys teisines, administracines ir kitokias priemones, kad šalyje niekas nebūtų diskriminuojamas dėl lyties, rasės, tautybės, įsitikinimų ir kitų priežasčių.
II. ŠVIETIMAS IR MOKSLAS
Tolesnė švietimo plėtra bus vykdoma remiantis Valstybinės švietimo strategijos 2003–2012 metų įgyvendinimo programos nuostatomis.
Įgyvendinant strategiją bus sukurta tęstinė ir visiems prieinama švietimo sistema, garantuojanti gerą kokybę bei didelį sistemos veiksmingumą.
Iki 2008 m. bus baigtas įgyvendinti pirmasis programos etapas.
Baigiantis šiam etapui:asmenų, įgijusių bent vidurinį išsilavinimą, dalis sudarys 85 proc.,
o nesimokančių ir neįgijusių net pagrindinio išsilavinimo asmenų dalis dar labiau sumažės ir nebus didesnė už Europos šalių vidurkį;
bus švelninami mokyklų tinklo pertvarkos procesai,
savivaldybės įpareigotos atsakingiau ir jautriau vykdyti mokyklų tinklo pertvarką, atsižvelgiant į vietos bendruomenės poreikius;
ne mažiau kaip pusė Lietuvos jaunų žmonių galės įgyti aukštąjį išsilavinimą,
apie 10 proc. suaugusiųjų nuolat kels savo kvalifikaciją;
padidės pagalba šeimoms, auginančioms vaikus,
apie pusė ikimokyklinio amžiaus vaikų turės galimybę lankyti ikimokyklines ugdymo įstaigas,
bus įgyvendintas visuotinis priešmokyklinis ugdymas;
dauguma Lietuvos gyventojų gebės naudotis kompiuteriu,
du trečdaliai mokyklų bus sujungtos su internetu greitaveikėmis linijomis,
ypatingas dėmesys bus skiriamas kaimo vietovių mokykloms;
mokymo profiliavimas bus keičiamas moksleivio mokymosi turinio individualizavimu.
Tai ateityje leis lanksčiau pasirinkti tolesnio mokymosi kelią;
didės profesinio orientavimo lygis bendrojo lavinimo vidurinėse mokyklose ir gimnazijose;
toliau bus puoselėjamos Lietuvoje esančių tautinių bendrijų mokyklos,
sudaromos sąlygos jų moksleivių geresnei saviraiškai užtikrinti,
taip pat bus siekiama, kad tautinių bendrijų atstovai galėtų geriau išmokti lietuvių kalbą;
bus renovuota trečdalis Lietuvos mokyklų,
daugiau kaip penktadaliu padidės išlaidos, tenkančios vienam moksleiviui ir studentui, dėl to pagerės mokymo ir studijų kokybė;
bent pusę aukštųjų mokyklų studijų programų įvertins tarptautinė ekspertizė;
bus skiriama didesnė parama studentams, ypač iš mažiau pasiturinčių šeimų;
įgyvendinus stipendijų ir kreditų sistemos reformą, kuo daugiau jaunuolių bus skatinami rinktis sudėtingas, bet šalies ekonominę pažangą lemiančias profesijas,
sudaromos sąlygos rengti specialistus pagal darbo jėgos poreikį;
skiriant valstybės lėšas, pasitelkiant bankų teikiamas paskolas bus pradėti renovuoti studentų bendrabučiai, pagerės gyvenimo sąlygos juose;
daugiau kaip trečdaliu padidės mokytojų, dėstytojų ir mokslinių darbuotojų atlyginimai,
bus baigta mokytojų apmokėjimo už darbą sistemos reforma;
toliau bus didinama mokytojų ir dėstytojų kompetencija,
valstybė rems kvalifikacijos kėlimą;
rengiamų specialistų kvalifikacija labiau atitiks darbo vietos poreikius,
bus įgyvendinta profesinio mokymo reforma, laiduojanti suteikiamų kvalifikacijų skaidrumą, lankstumą, pripažinimą ir prieinamumą,
užtikrintas visiems prieinamas, valstybės remiamas tęstinis mokymas;
ketvirtadalis suaugusiųjų švietimo centrų bendradarbiaus su partneriais užsienio šalyse;
Lietuvos švietimas įsilies į bendrą Europos švietimo erdvę:
Lietuvoje įgytos profesinės kvalifikacijos taps pripažįstamos Europoje,
bus įgyvendinta Europass programa,
du kartus padidės studentų ir dėstytojų tarptautiniai mainai;
bus didinamas socialinių partnerių vaidmuo aukštųjų mokyklų valdymo srityje;
bus išspręsta neuniversitetinio ir universitetinio aukštojo mokslo sąveikos problema, užtikrintas geresnis šių sričių ryšys;
siekiant Europos Sąjungos šalių mokslui skiriamų lėšų vidurkio, investicijos į mokslą kasmet augs, kol bus pasiektas vidurkis,
sudarytos palankios sąlygos privačiam verslui investuoti į mokslą ir naujų technologijų kūrimą;
bus pertvarkytas mokslo finansavimo modelis,
skiriama lėšų valstybės užsakymui, konkursiniam ir programiniam mokslo finansavimui,
skatinama geresnė mokslinių tyrimų kokybė;
augs Lietuvos mokslo konkurencingumas,
didės jo rezultatų pritaikymas naujoms technologijoms kurti.
Tai sudarys sąlygas atsirasti naujoms ir gerai apmokamoms darbo vietoms;
plėsis visateksčių duomenų bazių prieinamumas šalies mokslininkams, aukštųjų mokyklų studentams,
bus sudarytos sąlygos mokslinės literatūros lobynais pasinaudoti regioninėms įstaigoms;
bus remiamos mokslui imlios naujų technologijų smulkios ir vidutinės įmonės,
didės jų tarptautinis bendradarbiavimas;
panaudojant valstybės ir Europos struktūrinių fondų lėšas, bus tobulinama mokslinių tyrimų ir technologijų kūrimo bazė;
siekiant geresnės Europos ir Lietuvos mokslo sąveikos, Lietuvos mokslo prioritetai bus labiau derinami su Europos šalių prioritetinėmis mokslo kryptimis, sudaromos sąlygos, bendriems projektams.
Taip bus keliama mūsų mokslininkų kvalifikacija ir kartu užtikrinama kuo mažesnė Lietuvos mokslininkų emigracija į kitas šalis;
Lietuvos mokslo centrai glaudžiai bendradarbiaus su Europos mokslo centrais,
bus derinamos Lietuvos ir Europos mokslo programos.
III. INFORMACINĖS IR ŽINIŲ VISUOMENĖS PLĖTRA
Informacinė ir žinių visuomenė bus plėtojama šiomis prioritetinėmis kryptimis:
gyventojų kompetencijos kėlimas,
viešojo administravimo modernizavimas panaudojant informacines technologijas,
lietuvių kalbos bei kultūros puoselėjimas.
Vystant informacinę ir žinių visuomenę, bus nuosekliai plėtojamas viešojo administravimo ir kitų paslaugų teikimas elektroniniais būdais
bei užtikrinama galimybė Lietuvos gyventojams ir verslo subjektams naudotis šiomis paslaugomis.
Tai bus pasiekta kuriant tolygiai po visą šalies teritoriją išplėtotą viešųjų interneto centrų infrastruktūrą ir keliant vartotojų kompetenciją informacinių technologijų srityje.
Bus kompiuterizuotos visos valstybės bei savivaldybių įstaigos, tarp jų – seniūnijos.
Valstybės registrai ir informacinės sistemos bus sujungti į saugų valstybės institucijų tinklą, per kurį bus palaikomi ryšiai su Europos Sąjungos ir šalių narių administracijomis ir užtikrinamas saugus tarpinstitucinis bendradarbiavimas.
Informacinių technologijų paslaugų ir infrastruktūros plėtrai 2004–2006 m. finansuoti numatoma skirti apie 217 mln. Lt.
Pastaraisiais metais biudžetiniai asignavimai informacinės visuomenės plėtrai augo vidutiniškai 10 proc. kasmet, šis tempas bus ne tik išlaikytas, bet ir padidintas.
Informacinės technologijos ir telekomunikacijos.
Šiame sektoriuje bus siekiama:
plėtoti plačiajuosčio ryšio infrastruktūrą.
Tai skatins informacinės visuomenės paslaugų vystymąsi ir sudarys sąlygas žinių visuomenei kurti;
skatinti trečios kartos (3G) judriojo korinio radijo ryšio plėtrą;
parengti skaitmeninės televizijos diegimo modelį ir pradėti jo įgyvendinimą;
liberalizuoti rezervuotųjų universaliųjų pašto paslaugų teikimą ES direktyvose nustatytais terminais;
skatinti informacinių technologijų ir telekomunikacijų sektoriaus plėtrą, įgyvendinant Lisabonos strategiją ir „e-veiksmų“ planą;
vystyti viešo ir privataus sektorių bendradarbiavimą, siekiant maksimaliai panaudoti ES struktūrinių fondų lėšas;
užtikrinti bendrą informacinių technologijų ir telekomunikacijų sektoriaus veiklos koordinavimą.
Šių priemonių įgyvendinimas užtikrins galimybę šalies gyventojams naudotis naujausiomis ir perspektyviausiomis šiuolaikinėmis technologijomis,
išplės telekomunikacinių paslaugų įvairovę.
IV. KULTŪRA
Kultūros srityje per artimiausius ketverius metus Vyriausybė vykdys programas ir priemones, atitinkančias pagrindinius valstybės raidos tikslus bei kultūros politikos strateginių dokumentų nuostatas.
Bus užbaigta kultūros paveldo apsaugos sistemos pertvarka,
įgyvendintos Ilgalaikė kultūros vertybių išsaugojimo bei Dvarų paveldo išsaugojimo programos.
Bus toliau didinamas kultūros paveldo apsaugos finansavimas, kad pasiektų 50 mln. Lt per metus.
Socialdemokratų ir socialliberalų koalicinė Vyriausybė įgyvendins Regionų kultūros plėtros bei Etninės kultūros plėtros valstybinę programas;
rems ir populiarins mėgėjų kūrybą.
Lietuvos dainų švenčių tradicijai puoselėti bus skiriama ne mažiau kaip 200 tūkst. Lt;
kasmet ne mažiau kaip po 400 tūkst. Lt bus skirta Lietuvos regionų ir etninės kultūros plėtrai;
bus skatinamos pilietinės visuomenės kultūros iniciatyvos.
Bus skatinamas Lietuvos visuomenės kūrybingumas plėtojant šiuolaikinį profesionalųjį meną;
kasmet skiriama ne mažiau kaip 400 tūkst. Lt meno kūriniams kurti ir pristatyti,
300 tūkst. Lt – garso įrašų ir gaidų leidybai,
500 tūkst. Lt – muzikos instrumentams įsigyti;
kiekvienais metais skirti ne mažiau kaip 600 tūkst. Lt vertingiausiems muziejiniams eksponatams bei šiuolaikinio meno kūriniams įsigyti.
Ypatingą dėmesį Socialdemokratų ir socialliberalų koalicinė Vyriausybė skirs jaunųjų menininkų debiutams,
Paramos jauniesiems menininkams programai įgyvendinti kasmet skirs ne mažiau kaip 300 tūkst. Lt.
Bus didinami atlyginimai kultūros darbuotojams.
Skirta lėšų kūrėjų, kurie turi menininko statusą, specialioms valstybės socialinėms garantijoms užtikrinti,
bus stiprinama autorių teisių ir gretutinių teisių apsaugos sistema,
visuomenė bus šviečiama intelektinės nuosavybės apsaugos klausimais.
Vyriausybė sieks suaktyvinti nacionalinio kino gamybą ir sklaidą,
nacionalinio kino industrijos finansavimas bus didinamas iki 18 mln. Lt per metus.
Bus skatinama lietuvių literatūros ir jos vertimų į kitas kalbas leidyba ir sklaida Lietuvoje ir Europos Sąjungoje,
šiems tikslams skiriama apie 500 tūkst. Lt per metus.
Toliau bus renovuojamos ir modernizuojamos bibliotekos
– iki 2008 metų skiriama 80 mln. Lt bibliotekų pastatų renovacijai,
34 mln. Lt – bibliotekų fondų komplektavimui,
20 mln. Lt – elektroniniams dokumentams prenumeruoti
ir 16 mln. Lt – bibliotekų aprūpinimui šiuolaikinėmis informacinėmis technologijomis.
Bus modernizuoti šalies kultūros centrai, muziejai bei jų ekspozicijos – tam parengtos ir įgyvendintos atitinkamos programos;
iki 2008 metų numatyti 20 mln. Lt muziejų renovacijos ir modernizavimo programai įgyvendinti,
bei 51 mln. Lt – kultūros centrams renovuoti.
Vyriausybė koordinuos Lietuvos kultūros ir meno pristatymą užsienyje,
plėtos kultūrinę diplomatiją,
užsienio valstybėse įsteigs ne mažiau kaip po vieną kultūros atašė pareigybę per metus.
V. SVEIKATOS APSAUGA
Sveikatos apsaugos srityje išskiriami šie artimiausio laikotarpio prioritetai ir tikslai:
Nuo pat gimimo rūpintis visų Lietuvos žmonių sveikata ir ją stiprinti.
Ypač daug dėmesio bus skiriama vaikų ir jaunimo sveikatai išsaugoti ir gerinti.
Visos Lietuvos moterys gimdys šiuolaikiškuose ir moderniuose gimdymo skyriuose, kur joms ir naujagimiams bus užtikrinta visapusė priežiūra.
Visi vaikai nemokamai bus paskiepyti
ir jiems bus užtikrinta kompleksiška nemokama dantų priežiūra (silantas, breketai).
Į mokyklas bus grąžinta ir plėtojama derama sveikatos priežiūra,
plečiamos vaikų reabilitacijos ir sanatorinio gydymo paslaugos,
bus organizuojamas psichologinis ir pedagoginis darbas su rizikos grupės vaikais ir jaunimu
bei aktyviai įgyvendinama narkomanijos prevencijos programa.
Didinti vidutinę kokybiško gyvenimo trukmę.
Visi gyventojai bus profilaktiškai tikrinami dėl vėžinių, širdies ir kraujagyslių susirgimų ir taip sumažintas mirtingumas nuo šių ligų.
Ypač daug dėmesio bus skiriama šių susirgimų ankstyvajai diagnostikai, kad apie ligas būtų sužinoma kuo anksčiau, kai jas dar galima išgydyti.
Pensininkams bus garantuotas nemokamas dantų protezavimas ir sumažintas endoprotezavimo laukiančių asmenų skaičius.
Didžiuosiuose miestuose ir regioninėse gydymo įstaigose bus įdiegtos šiuolaikinės ir pažangios technologijos bei žmogaus organų ir audinių transplantacijos naujos rūšys.
Panaudojus Europos Sąjungos lėšas, bus modernizuoti bendrosios praktikos gydytojų kabinetai ir atnaujinta kardiologijos kabinetų įranga, kad kaimo ir miesto gyventojai gautų vienodas ir kokybiškas paslaugas.
Visoje Lietuvoje bus atnaujintas greitosios medicinos pagalbos automobilių parkas
ir įdiegta kompleksinė sistema, kad nuo iškvietimo užregistravimo laiko medikai mieste pas pacientą grėsmingais gyvybei atvejais atvyktų per 5–10 min., kaime – per 10–20 min.
Rajoninėse gydymo įstaigose bus plėtojamos slaugos ir palaikomojo gydymo paslaugos,
diegiamos dienos chirurgijos ir dienos stacionaro paslaugos.
Užtikrinti, kad Lietuvoje būtų naudojamos tik saugios, kokybiškos ir veiksmingos medicinos technologijos.
Tęsiant intensyvias derybas su farmacininkais ir toliau bus mažinamos kompensuojamųjų vaistų kainos ir gyventojų priemokos už juos.
Centralizuotai bus perkama daugiau ir įvairesnių vaistų,
kompensuojamųjų vaistų sąrašas bus papildytas naujais ligoniams reikalingais preparatais.
Taip pat bus didinamas išlaidų už kompensuojamuosius vaistus, skiriamus pensinio amžiaus asmenims ir invalidams, limitas
bei visiškai patenkinamas asmenų, sergančių išsėtine skleroze, poreikis vaistams.
Kraujo centrai, sveikatos priežiūros įstaigų operacinės, laboratorijos ir sterilizacinės bus aprūpintos modernia medicinos įranga.
Tobulinti asmens sveikatos priežiūros įstaigų sistemos valdymą ir finansavimą.
Visoje Lietuvoje bus tęsiamas sveikatos priežiūros įstaigų modernizavimas, pastatų renovavimas ir energijos taupymo projektų įgyvendinimas.
Toliau bus didinami atlyginimai ir socialinės garantijos medikams,
ypač aukštos kvalifikacijos medikams išaugs ne mažiau kaip 2–3 kartus.
Keliant sveikatos priežiūros specialistų profesinę kvalifikaciją, daugiau dėmesio bus skiriama slaugos specialistų rengimui, kvalifikacijos kėlimui ir perkvalifikavimui.
Bus likviduoti ligonių kasų įsiskolinimai gydymo įstaigoms ir vaistinėms.
Įdiegus sveikatos sektoriuje modernias informacines technologijas, bus užtikrintas pacientų informavimas apie teikiamas medicinos paslaugas, išankstinės registracijos pas gydytojus galimybė.
Sutrumpėjus gydytojų darbo su dokumentais laikui, gydytojai daugiau dėmesio galės skirti pacientams.
Sėkmingas sveikatos sektoriaus plėtros planų įgyvendinimas užtikrins tai, kad Lietuvos žmonės bus sveikesni ir ilgiau gyvens, o medikai savo ateitį sies su kokybišku darbu gimtinėje.
VI. FINANSŲ POLITIKA
Pagrindiniai Socialdemokratų ir socialliberalų koalicinė Vyriausybės veiklos finansų sektoriuje tikslai:
Formuoti makroekonominį stabilumą stiprinančią Lietuvos fiskalinę politiką.
Fiskalinė politika privalo užtikrinti, kad infliacija būtų saikinga,
garantuoti spartų pajamų augimą ir tinkamai apmokamą darbą, nes makroekonominis stabilumas - tai spartaus gyvenimo lygio kilimo garantas.
Valstybė atsakingai spręs euro įvedimo klausimą, atsižvelgdama į ekonomikos augimą, šalies finansų stabilumą.
Įsijungimas į euro zoną leis ir toliau mažinti palūkanas, skatins investicijas bei tolimesnę ekonomikos plėtrą.
Stabili ekonomika ir pakankamai stiprūs šalies finansai sudarys sąlygas tolesniam mokesčių naštos mažinimui ir darbo užmokesčio didinimui.
Skatinti sąžiningai mokėti mokesčius,
mažinti šešėlinės ekonomikos dalį
ir pasiekti, kad per biudžetą paskirstoma bendrojo vidaus produkto dalis išaugtų 3 – 4 procentiniais punktais.
Dėl naudojimosi gyventojų pajamų mokesčio lengvatomis už gyvybės draudimo įmokas, pensijų įmokas, palūkanas už paimtą kreditą gyvenamajam būstui, už studijas sumokėtą sumą, už įsigyjamus kompiuterius kasmet gyventojams iš valstybės biudžeto bus grąžinama apie 150 mln. Lt.
Įvesti dvipusę gyventojų pajamų mokesčio sistemą, kai progresyvinis gyventojų pajamų mokestis nustatomas pajamoms, mažinant gyventojų pajamų mokesčio tarifą mažesnėms darbuotojų pajamoms.
Jaunimo iki 25 metų 12 mėnesių darbo pajamas apmokestinti taikant 15 proc. gyventojų pajamų mokesčio tarifą.
Tokias nuostatas derinti su atitinkamais Pelno mokesčio įstatymo pakeitimais.
Nuolat kurti ir tobulinti dvigubo apmokestinimo išvengimo sistemą kaip mokesčio mokėtojų teisių ir užsienio investicijų į Lietuvos ūkį garantą.
Siekti, kad grąžintinas PVM būtų grąžinamas ne ilgiau kaip per 20 dienų.
Užtikrinti tinkamą Europos Sąjungos struktūrinės bei kitos paramos lėšų planavimą ir panaudojimą.
Vyriausybė laiko svarbiu uždaviniu maksimaliai pasinaudoti teikiamomis ES finansinės paramos galimybėmis.
Šiam tikslui pasiekti Vyriausybė stengsis:
sudaryti sąlygas, kad ES finansine parama galėtų pasinaudoti kuo didesnė visuomenės dalis;
užtikrinti efektyvų ir skaidrų šių lėšų panaudojimą,
tinkamą kontrolę
bei tęsti institucijų administracinių gebėjimų stiprinimą;
užtikrinti institucijų veiklos koordinavimą rengiantis naujam ES struktūrinės paramos planavimo laikotarpiui (2007–2013 m.);
kad skiriamos lėšos būtų panaudotos prioritetiniams valstybės ir visuomenės poreikiams.
Tinkamas ES teikiamos paramos administravimas spartins perėjimą prie žinių ekonomikos,
BVP augimą,
aukštesnį gyvenimo lygį,
didesnį užimtumą
ir visų Lietuvos gyventojų gerovę,
mažins gyvenimo lygio skirtumus tarp atskirų Lietuvos regionų.
Optimizuoti valstybės finansinių išteklių planavimą.
Vyriausybė sieks kuo efektyviau panaudoti finansinius išteklius,
juos tikslingai paskirstyti
ir užtikrinti būtiniausių valstybės reikmių tenkinimą.
Pagal šalies finansines galimybes bus didinamas socialinės apsaugos,
švietimo,
mokslo,
sveikatos apsaugos,
kultūros finansavimas.
Bus sudarytos palankesnės sąlygos šeimoms būstui įsigyti ir išsinuomoti, teikiant valstybės remiamus būsto kreditus, remiant savivaldybių socialinio būsto fondo plėtrą bei kompensuojant išlaidas būsto privačiuose namuose nuomai.
Bus skiriamos lėšos daugiabučių namų renovavimo programai įgyvendinti.
Socialdemokratų ir socialliberalų koalicinė Vyriausybė nuosekliai ir iki galo įvykdys įstatymų nustatytus valstybės įsipareigojimus žmonėms – pagal šalies finansines galimybes kuo greičiau atlygins piliečiams už valstybės išperkamą nekilnojamąjį turtą (gyvenamuosius namus, butus, žemę, miškus ir kt.).
Įgyvendindama Gyventojų santaupų atkūrimo įstatymą, Vyriausybė ir toliau atkurs santaupas,
pagal šalies finansines galimybes bei makroekonomines tendencijas vis didesniam indėlininkų skaičiui bus sudaromos galimybės laisvai disponuoti atkurtomis santaupomis.
Skatinti finansų sektoriaus plėtrą, stabilumą ir įsiliejimą į ES finansų rinkas.
Vyriausybė sieks stiprinti finansų įstaigų ir draudimo įmonių konkurenciją,
investuotojų bei finansų įstaigų ir draudimo įmonių klientų interesų apsaugą,
užtikrinti visuomenės pasitikėjimą finansų rinka,
finansinių paslaugų įvairovę bei prieinamumą.
Bus įgyvendinta privalomojo civilinės atsakomybės draudimo sistema ir taip sudarytos sąlygas laiku ir efektyviai atlyginti asmenų patirtą žalą.
Bus tobulinami Lietuvos finansų rinkos priežiūros bei valdymo sistema ir šią sritį reglamentuojantys teisės aktai, atsižvelgiant į ES teisės nuostatas bei geriausią ES valstybių narių praktiką.
Bus užtikrintas sklandus ir efektyvus Lietuvos Respublikos interesų finansinių ir draudimo paslaugų srityje atstovavimas ES institucijose ir taip įtvirtintos prielaidos Lietuvos finansų rinkos plėtrai bei konkurencingumui didėti.
VII. ŪKIO POLITIKA
Konkurencingas ūkis,
spartus ekonomikos augimas,
žemas nedarbo lygis,
stabilios kainos yra ir toliau bus pagrindiniai Vyriausybės ekonominės politikos tikslai.
Bus stengiamasi išlaikyti spartų Lietuvos ekonomikos augimą, siekiant per kuo trumpesnį laikotarpį pasivyti išsivysčiusias Europos Sąjungos valstybes.
BVP didėjimo tempai liks vieni iš sparčiausių Baltijos regione ir Europos Sąjungoje.
Ekonomika bus nukreipta intelektualios produkcijos ir paslaugų tiekimo linkme,
prioritetu bus laikoma didelę pridėtinę vertę kurianti veikla, grindžiama mokslu, žiniomis bei aukštomis technologijomis.
Pagrindinis ūkio politikos tikslas yra konkurencingos ekonomikos sukūrimas.
Šiam tikslui pasiekti buvo sutelktos dabartinės Vyriausybės pastangos.
Pagrindinės priemonės siekiant sustiprinti Lietuvos ekonomikos gebėjimus bendradarbiauti ir konkuruoti pasaulinėje rinkoje nustatytos dabartinės Vyriausybės sukurtoje ir sėkmingai įgyvendinamoje Valstybės ilgalaikėje plėtros strategijoje.
Eksporto plėtra
Vienas iš pagrindinių BVP didėjimo veiksnių buvo per pastaruosius metus beveik 20 procentų kasmet didėjantis eksportuotų paslaugų ir prekių kiekis.
Todėl Vyriausybė vykdys aktyvią politiką eksporto plėtros ir skatinimo, senų rinkų išlaikymo bei agresyvaus skverbimosi į naujas rinkas srityje.
Kuriant ir gerinant teigiamą Lietuvos bei mūsų šalyje pagamintų produktų ir paslaugų įvaizdį, bus efektyviau panaudojamos Lietuvos atstovybių užsienyje galimybės, toliau palaikomas ir plėtojamas komercijos atašė tinklas, teikiama didesnė parama verslininkams dalyvauti įvairiose parodose, misijose ir mugėse.
Taip pat bus prisiimta dalis rizikos eksportuojant prekes į didesnės rizikos šalis, taikant efektyvesnes paramos formas eksportuojamų prekių ir paslaugų konkurencingumui didinti, skatinant Lietuvos įmonių įsijungimą į tarptautines grupes ir bendradarbiavimo tinklus.
Naudojantis savo, kaip ES rytų paribio valstybės, padėtimi bus plėtojamas ekonominis ir diplomatinis atstovavimas šiame milžiniškame regione,
siekiama išsaugoti NVS šalių rinkas,
nepamirštant pasinaudoti ES bendrosios rinkos ir ES prekybos politikos galimybėmis užtikrinti ir įgyvendinti Lietuvos prekybinius bei ekonominius interesus.
Tai leis iki 2008 metų net 40 proc. padidinti Lietuvoje pagamintos produkcijos eksporto (išvežimo) kiekį.
Investicijų politika
Taip pat labai svarbi ūkio politikos bei ūkio plėtrą lemianti sudedamoji dalis yra valstybės investicijų politika.
Jos prioritetinėmis kryptimis artimiausioje perspektyvoje išliks:
- palankios ir su kitomis Europos Sąjungos šalimis konkurencingos aplinkos verslo plėtrai bei investicijoms kūrimas;
- investicijų į pagrindinę viešąją infrastruktūrą (energetiką, transportą, telekomunikacijas ir kt.), kuriančią verslui palankią aplinką, plyną lauką, pramonines zonas skatinimas;
- išskirtinis dėmesys regioninei politikai – socialinių-ekonominių skirtumų tarp atskirų šalies regionų mažinimas, panaudojant tam, pirmiausia, Europos Sąjungos struktūrinių fondų lėšas.
Ir toliau šiai sričiai planuojama skirti išskirtinį dėmesį.
Ypač didelis dėmesys bus skiriamas investicijų į regionų centrus, ne tik į kelis didžiuosius šalies miestus, skatinimui, numatant tiesiogines išmokas investuotojams, padengiant naujų darbo vietų kūrimo, darbuotojų apmokymo ir perkvalifikavimo, infrastruktūros tobulinimo išlaidas;
per metus skiriant apie 30 mln. Lt pramoninės plėtros infrastruktūrai sutvarkyti, pritraukiant investuotojus, naudojant „grantų“ teikimo modelius, siekiant skatinti investicijas į prioritetines ekonomikos sritis, regionus su aukštu nedarbo ar žemu technologiniu lygiu, investuojant į plėtros agentūras bei šalies atstovavimą užsienyje.
Smulkus ir vidutinis verslas
Vyriausybė, suvokdama, kad smulkusis ir vidutinis verslas yra vienas iš pagrindinių ekonomikos augimo veiksnių, darantis esminį poveikį bendrai šalies ūkio plėtotei, naujų darbo vietų kūrimui ir socialiniam stabilumui, skirs ypatingą dėmesį šio sektoriaus plėtrai.
Neabejotinas prioritetas šioje srityje toliau bus palankios aplinkos verslo plėtrai kūrimas,
verslumo skatinimas,
smulkaus ir vidutinio verslo rėmimas,
darbo vietų kūrimas.
Jau pasiteisino verslo informacijos centrų, verslo inkubatorių, mokslo ir technologijų parkų, inovacijų centrų ir pan. sistemos plėtojimas.
Toliau pagrindinis akcentas bus skiriamas verslo informavimo, konsultavimo, mokymo paslaugų kokybei.
Ypatingas dėmesys bus skiriamas jaunimo ir moterų verslo sąlygų gerinimui, šių tikslinių grupių poreikių tenkinimui.
Per ateinančius ketverius metus paramos verslui įstaigų tinklo veikla apims visas rajonų savivaldybes ir taip dar padidins paslaugų verslui prieinamumą.
Ieškant impulsų verslo, ypač pradedamo, sąlygoms gerinti, šalia šiuo metu taikomų priemonių (paskolų garantijos, dalinis garantuotų paskolų palūkanų kompensavimas, pagalba organizuojant verslininkų misijas, parodas, konferencijas, seminarus ir pan.), bus diegiamos naujos paramos verslui formos, taip pat ir finansinės (mikrokreditai, rizikos kapitalas), kuo plačiau panaudojant Europos Sąjungos skiriamas lėšas.
Taipogi sudaromos prielaidos visoms įmonėms savo veikloje maksimaliai pasinaudoti informacinių technologijų teikiamomis galimybėmis,
per švietimo sistemą nuo mažens ugdomos jaunų žmonių verslumo savybės.
Taikomos verslumo skatinimo priemonės per ketverius ateinančius metus leis padidinti verslumo lygį (įmonių skaičių, tenkantį tūkstančiui gyventojų) 20-30 proc. (iki 20 įmonių tūkstančiui gyventojų),
mažose ir vidutinėse įmonėse sukuriamas bendrasis vidinis produktas išaugs iki 65 proc. (2001 m. buvo 59,1 proc., 2002 m. - 58,2 proc.).
Inovacijos
Kaip vienam iš svarbiausių pramonės konkurencingumo didinimo elementų, Vyriausybė ypatingą dėmesį skirs įmonių inovacinei veiklai ir aktyvesniam jų bendradarbiavimui su mokslinių tyrimų įstaigomis.
Mūsų tikslas, kad iki 2008 aukštų ir vidutiniškai aukštų technologijų pramonės įmonių parduodamos produkcijos dalis pasiektų ne mažiau kaip 20 proc. visos pramonės pardavimų (2002 m. buvo 16,5 proc., 2003 m. – 16,9 proc.).
Tai bus galima pasiekti skatinant glaudesnį mokslo ir verslo bendradarbiavimą,
kuriant naujus produktus
bei diegiant naujas technologijas.
Taikant inovacijų skatinimo priemones, apimančias inovacijų finansavimo ir fiskalinio skatinimo mechanizmų taikymą, inovacijų paramos paslaugų išvystymą ir teikimą bei pan., tikimės, kad inovacinę veiklą vykdančių įmonių skaičius padidės iki 35 proc. visų įmonių (2001 m. buvo 26,9 proc.).
Turizmas
Ne mažiau svarbus darbas laukia ne tik pristatant Lietuvą ir jos laimėjimų užsienyje, bet ir pritraukiant bei priimant užsienio svečius Lietuvoje.
Čia jie gali pamatyti reikšmingų pokyčių, pailsėti ir grįžę namo populiarinti Lietuvą.
Toliau kursime turizmo įvaizdį.
Bus steigiami nauji Lietuvos turizmo informacijos centrai užsienio šalyse.
Vyriausybė sudarys sąlygas tolesnei kurortų plėtrai,
bus kuriama viešoji kurortų infrastruktūra.
Panaudojant ES struktūrinių fondų lėšas, laikantis tolygios regioninės plėtros principo, bus atstatomi ir restauruojami kultūros ir istorijos paveldo objektai, pritaikant juos turizmo poreikiams.
Bus sukurtas nacionalinių automobilių turizmo, vandens turizmo ir dviračių turizmo maršrutų, turinčių reikiamą infrastruktūrą, tinklas.
Remsime kaimo turizmo plėtrą
ir šalies gamtinių išteklių panaudojimą poilsiui bei sveikatingumui.
Ne mažiau svarbus mūsų šaliai veiksnys yra ir pajamos iš atvykstamojo turizmo.
Mūsų numatomos priemonės turi užtikrinti, kad 2008 metais į Lietuvą atvykę užsieniečiai išleistų ne mažiau kaip 3 milijardus litų.
Tai yra reikšmingas verslo plėtros elementas, kuriam bus skiriamas ypatingas dėmesys.
Energetika
Plėtojant šalies energetiką, didelę įtaką valstybės energetikos politikai daro ES energetikos politikos bei vyraujančios pasaulio energetikos raidos tendencijos.
Mūsų uždavinys, esant priklausomiems nuo daugybės išorinių veiksnių, užtikrinti kiekvienam Lietuvos žmogui bei verslo vienetui energijos poreikių patenkinimą prieinamomis kainomis.
Siekiant šio tikslo, visomis Vyriausybei prieinamomis priemonėmis bus didinama konkurencija energetikos sektoriuje.
Sieksime, kad iki 2008 metų Lietuva taptų Europos Sąjungos bendros energetikos rinkos dalimi –
kartu su mūsų kaimyninėmis valstybėmis sujungsime Lietuvos–Lenkijos elektros tinklų bei Lietuvos-Latvijos dujų sistemas.
Vyriausybė užtikrins patikimą aprūpinimą energija –
įgyvendinsime energijos ir energijos išteklių tiekimo diversifikavimo priemones,
skatinsime platesnį biokuro, orimulsijos ar kitų alternatyvių energijos šaltinių naudojimą.
Siekiant socialinės darnos, bus derinami vartotojų ir gamintojų interesai ir vykdomi prisiimti įsipareigojimai,
skatinama elektros gamyba naudojant atsinaujinančius energijos išteklius,
užtikrinant, kad „žaliosios“ elektros energijos dalis pasiektų 6-7 procentus.
Bus skiriamas ypatingas dėmesys energetikos sektoriaus įmonių teikiamų paslaugų ir energijos kainų reguliavimui,
siekiama, kad jos būtų pagrįstos būtinomis sąnaudomis,
ir užtikrinama energetikos sektoriaus plėtra, efektyvumas bei patikimas ir nepertraukiamas energijos tiekimas vartotojams.
Visos šios priemonės leis sumažinti energijos sąnaudas BVP vienetui.
Bus užtikrintas skaidrus, nediskriminacinis, objektyvus energetikos sektoriaus reguliavimas,
bus suderinti energijos gamintojų ir vartotojų interesai,
siekiant, kad vartotojų išlaidų dalis energijai išliktų stabili ir mokėjimas už energiją neskurdintų Lietuvos žmonių.
Valstybės rankose bus išlaikytas Rytų skirstomųjų tinklų kontrolinis akcijų paketas.
Bus išlaikomas žemdirbiams skirto kuro nulinis akcizo mokestis,
įgyvendinta biokuro programa,
užtikrinama, kad biodegalų suvartojimas sudarytų ne mažiau kaip 2 proc. bendro transporto priemonių suvartojamo kuro.
Uždarant Ignalinos AE, bus garantuota alternatyva, kuri užtikrintų mūsų sparčiai augančios ekonomikos elektros poreikių patenkinimą,
taip pat bus dedamos pastangos, kad Lietuva išliktų branduolinę jėgainę turinčia valstybe.
VIII. TRANSPORTO SISTEMA
Geležinkelių transportas.
Plėtoti geležinkelių infrastruktūrą, užtikrinant Lietuvos geležinkelių tinklo ES standartų techninę atitiktį, kad būtų galima pasiekti didesnius traukinių važiavimo greičius bei maksimalią eismo saugą.
Pertvarkyti Lietuvos geležinkelių transporto sektorių
– stiprinti geležinkelių rinkos reguliavimo institucijas ir liberalizuoti rinką,
sudaryti sąlygas ūkio subjektams ir gyventojams naudotis patogiomis ir patraukliomis geležinkelių paslaugomis.
Naudodami ES lėšas, investicijas 2005–2008 metais į geležinkelių transporto sektorių padidinsime beveik dvigubai – iki 1800 mln. litų.
Numatoma:
- tęsti anksčiau pradėtus įgyvendinti transeuropinio tinklo (TEN-T) Lietuvoje projektus (vykdant rekonstrukcijos darbus IXB koridoriaus Minskas – Vilnius – Šiauliai – Klaipėda bei kituose intensyvaus eismo geležinkelių ruožuose)
ir pradėti naujus investicinius projektus modernizuojant pagrindinių geležinkelio linijų infrastruktūrą;
- parengti ir pradėti įgyvendinti I transporto koridoriaus Varšuva – Kaunas – Ryga – Talinas (Rail Baltica) projektą, kuris ateityje užtikrintų patogų ir greitą susisiekimą tarp Vakarų bei šiaurės Europos kultūros ir verslo centrų;
- aktyviai dalyvauti įgyvendinant ES geležinkelių tinklo techninės sąveikos priemones
bei gerinant techninį suderinamumą tarp plačiosios ir europinės vėžės geležinkelio sistemų;
- įsteigti valstybės įmonę viešajai geležinkelių infrastruktūrai valdyti,
atskirti vežimų ir infrastruktūros veiklas;
- įdiegti nuostolingų keleivių vežimo kompensavimo mechanizmą.
Kelių transportas.
Visiškai integruoti Lietuvos automobilių kelių sektorių į ES kelių transporto sistemą,
modernizuoti TEN-T Lietuvos teritorijoje ruožus,
vystyti regioninės reikšmės infrastruktūrą ir jos jungtis su pagrindinėmis magistralėmis,
skatinti krovinių ir keleivių vežimo rinkos plėtrą,
logistikos centrų kūrimąsi.
Numatomos šios svarbiausios kelių transporto modernizavimo 2005–2008 metais priemonės, kainuosiančios per 1400 mln. Lt:
- rekonstruoti Lietuvą kertančių transporto koridorių ir pagrindinių magistralinių bei krašto kelių tinklą, atsižvelgiant į prognozuojamus automobilių eismo augimo poreikius;
- plėtoti rajoninių ir vietinių kelių tinklą,
asfaltuoti žvyrkelius,
tobulinti regionų plėtrai būtiną infrastruktūrą;
- įdiegti profesionalių vairuotojų mokymo ir periodinio kvalifikacijos kėlimo Lietuvoje sistemą pagal ES valstybėse taikomą praktiką;
- įdiegti skaitmeninių tachografų, registruojančių vairuotojų darbo ir poilsio režimą, sistemą.
Įgyvendinus šias priemones, bus sudarytos palankios prielaidos vystytis smulkiam ir vidutiniam verslui
bei išlyginti socialinius ir ekonominius skirtumus regionuose.
Šios prielaidos paskatins turizmo, žemės ūkio, prekybos ir pramonės verslo vystymąsi, o tai labai prisidės prie nedarbo lygio šalies regionuose mažinimo bei ekonomikos augimo.
Vandens transportas.
Vandens transporto plėtros pagrindiniai prioritetai –
didinti Lietuvos tranzito galimybes ir Klaipėdos jūrų uosto konkurencingumą, pralaidumą bei saugumą, vandens transporto sistemai prisitaikant prie tarptautinių standartų ir ES normų,
maksimaliai supaprastinti tranzito procedūrų tvarką.
Numatoma tęsti Klaipėdos uosto modernizavimą, lanksčiai reaguojant į tarptautinės rinkos pokyčius,
užtikrinti saugią laivybą uosto akvatorijoje ir vidaus vandens keliuose.
Šiems tikslams numatoma panaudoti per 500 mln. Lt.
Tai leis:
- aptarnauti didesnio tonažo laivus įvairiose Klaipėdos uosto dalyse;
- įdiegti efektyvią laivų eismo valdymo uosto akvatorijoje ir pasienio bei muitinės procedūrų informacinę sistemą;
- plėtoti trumpųjų nuotolių laivybą su užsienio valstybių uostais,
įgyvendinti Baltijos jūros greitkelių projektus;
- parengti ir pradėti įgyvendinti vidaus vandens kelių plėtojimo programą.
Įgyvendinus šias priemones, padidės Klaipėdos uosto konkurencingumas,
susidarys vežėjams palankios sąlygos veikti ES ir Rytų valstybių transporto rinkoje,
plėsis vandens turizmas.
Oro transportas.
Pagrindinės plėtros kryptys – modernizuoti oro uostų infrastruktūrą pagal ICAO (Tarptautinė civilinės aviacijos organizacija), Šengeno konvencijos reikalavimus,
įdiegti šiuolaikines aviacijos saugos ir saugumo sistemas,
gerinti keleivių aptarnavimo kokybę.
Tuo tikslu numatoma skirti daugiau kaip 140 mln. litų:
- orlaivių eismo valdymo, jų priežiūros ir keleivių aptarnavimo infrastruktūrai šalies tarptautiniuose oro uostuose;
- Vilniaus regioninio skrydžių valdymo centro sistemai modernizuoti;
- įstojimui į Europos saugios oro navigacijos organizaciją EUROCONTROL;
- naujoms tūpimo sistemoms (ILS) Palangos ir Vilniaus oro uostuose įrengti;
- Palangos oro uosto kilimo-tūpimo tako rekonstrukcijai.
Įgyvendinus numatytas priemones, didės šalies tarptautinių oro uostų konkurencingumas,
keleiviams bus pasiūlyta daugiau naujų skrydžių maršrutų,
pagerės jų aptarnavimo kokybė,
bus sudarytos prielaidos keliauti pigiau ir patogiau.
Siekiant užsibrėžtų tikslų, transporto ir ryšių sektoriuose 2005–2008 metais numatoma investuoti per 5 mlrd. Lt, t. y. 1,5 karto daugiau nei 2000–2004 metais.
IX. ŽEMĖS ŪKIS IR KAIMO PLĖTRA
Bus didinamos žemdirbių pajamos
Numatoma, kad 2008 m., palyginti su 2003 m., žemdirbių pajamos padidės beveik du kartus, skaičiuojant vienam dirbančiajam:
- žemės ūkio produktų supirkimo kainos artės prie ES šalių vidutinių supirkimo kainų;
- didėjant konkurencijai mažės skirtumas tarp žemės ūkio produktų supirkimo kainų, mokamų stambiems ir smulkiesiems gamintojams;
- kasmet didės tiesioginės išmokos.
2008 m. jos sudarys 75 proc. ES tiesioginių išmokų dydžio, arba 940 mln. Lt, t. y. beveik 10 kartų daugiau nei 2003 m. (97 mln. Lt);
- ūkininkaujantiems nenašiose žemėse ir mažiau palankiose vietovėse žemdirbiams kasmet bus mokamos papildomos tiesioginės (kompensacinės) išmokos.
2004 – 2008 m. bus išmokėta per 650 mln. Lt išmokų, arba vidutiniškai 20 kartų per metus daugiau nei 2003 m. (8,45 mln. Lt).
Išmokomis pasinaudos daugiau kaip 100 tūkst. paramos gavėjų.
Didinamas žemės ūkio sektoriaus konkurencingumas
- remiamos investicijos.
Tam numatoma skirti iki 1 mlrd. Lt ES ir nacionalinio biudžeto lėšų, t. y. vidutiniškai 5 kartus per metus daugiau nei 2003 m. (48 mln. Lt);
- skatinamas eksportas.
Tiesioginiam eksporto skatinimui (eksporto subsidijomis) bei maisto produktų vidaus suvartojimo skatinimui kasmet vidutiniškai bus panaudota per 200 mln. Lt, arba 6 kartus daugiau negu 2000–2003 m.
Bus išlaikytas teigiamas žemės ūkio ir maisto produktų prekybos balansas,
toliau modernizuojami ūkiai ir įmonės;
- kuriama žemdirbiams palankaus ir ilgalaikio kreditavimo sistema,
dalinai kompensuojama už paskolų palūkanas,
įgyvendinama licencijuotų sandėlių sistema,
tobulinama draudimo sistema,
plečiama Žemės ūkio paskolų garantijų fondo veikla;
- plėtojamas ekologinis (tausojantis) žemės ūkis.
Iki 2008 m. ekologinių žemės ūkio produktų gamybos ūkių skaičius ir ekologiškų produktų gamybai naudojamas sertifikuotos žemės plotas išaugs 4 kartus.
Šiems ūkiams bus teikiama vidutiniškai 3 kartus didesnė parama, nei buvo iki įstojimo į ES (pvz., už javų hektarą išmoka padidės nuo 300 iki 1435 Lt, bulvių – nuo 500 iki 1903 Lt).
Taip pat bus remiama kokybiškų maisto produktų gamyba.
Gerinama ūkių struktūra
naudojant ES struktūrinių fondų lėšas, gerokai padidės remiamų jaunųjų ūkininkų skaičius.
Paramai jauniesiems ūkininkams vidutiniškai bus skiriama po 20 mln. Lt kasmet, t. y. 12 kartų daugiau nei 2004 m.;
bus sudarytos prielaidos konkurencingų prekinę žemės ūkio produkciją gaminančių ūkių žemėvaldoms suformuoti,
teikiama žemės ūkio veiklos subjektams valstybės parama žemės ūkio paskirties žemei įsigyti,
pertvarkomas žemės naudojimas žemės konsolidacijos projektų pagrindu.
Bus teikiama parama žemės sklypams konsoliduoti.
Žemės sklypų konsolidavimo projektų rengimas ir įgyvendinimas bus finansuojami iš ES lėšų;
- remiamas žemės ūkio kooperatyvų, ypatingą dėmesį skiriant žemės ūkio produkcijos realizavimo kooperatyvams (teikiama pirmenybė, naudojimasis ES lėšomis, mokestinės lengvatos, kooperatyvo steigimosi išlaidų apmokėjimas ir kt.), bei gamintojų organizacijų steigimasis;
- bus teikiama parama žemės ūkio paskirties žemės apželdinimui mišku – siekiama iki 2008 m. apželdinti 20 tūkst. ha.
Pirmenybė bus teikiama mažo našumo žemėms apželdinti.
Didesnis užimtumas kaimo vietovėse
- bus teikiama parama alternatyvioms žemės ūkiui veikloms, smulkiam verslui bei paslaugų sektoriui plėtoti kaimo vietovėse.
Iki 2008 metų daliai žemdirbių, pasitraukiančių iš tiesioginės žemės ūkio gamybos, bus sukurta per 3000 darbo vietų;
- bus teikiama parama žemdirbiams alternatyvių ir atsinaujinančių kuro šaltinių žaliavai auginti;
- prioritetas teikiamas kaimo turizmo plėtrai.
Pasinaudojus parama, padvigubės kaimo turizmo sodybų.
Padvigubėjus lankytojų jose skaičiui, pagerės kaimo žmonių užimtumas ir padidės jų pajamos;
- bus remiamas žemdirbių švietimas, tęstinis mokymas, informavimas, konsultavimas.
Tam numatoma skirti kasmet po 10 mln. Lt.
Taip pat bus remiami taikomieji tyrimai agrarinės ekonomikos politikos, kaimo regioninės, ekonominės ir socialinės plėtros bei aktualiais technologiniais klausimais.
Tam numatoma skirti kasmet po 4 mln. Lt.
Baigtas žemės grąžinimas
2004 – 2008 metais už valstybės išperkamą žemę bus išmokėta 1066 mln. Lt kompensacijų.
Tai 4 kartus daugiau negu per 12 pastarųjų metų.
Plėtojama kaimo socialinė gerovė,
remiama kaimo bendruomenių plėtra
- bus teikiama parama kaimo infrastruktūrai gerinti (finansuojant priemones iš ES fondų ir nacionalinio biudžeto);
- bus rastos galimybės apleistai žemės ūkio paskirties žemei bei nenaudojamiems pastatams sutvarkyti;
- siekiant išsaugoti kaimo savitumą, bus remiamas kaimo bendruomenių steigimasis,
jų parengtų strategijų bei projektų įgyvendinimas (vien per LEADER+ paramą 2004–2006 metais tam bus skirta per 9 mln. Lt);
nuo 2007 metų kaimo bendruomenėms, panaudojant ES struktūrinių fondų lėšas, bus sudarytos gerokai didesnės galimybės vietos problemoms spręsti;
bus užtikrintos pajamos daugiau kaip 30 tūkst. žemdirbių, pasitraukiančių iš prekinės žemės ūkio gamybos, tam tikslui skiriant 187 mln. Lt.
Stiprinamas savivaldos vaidmuo sprendžiant žemės ūkio klausimus
žemės ūkio klausimams spręsti, kiekvienoje seniūnijoje bus įsteigta po vieną etatą;
iš nacionalinio biudžeto lėšų bus remiama žemės ūkio savivaldos organizacijų veikla;
- bus remiamas žemdirbių organizacijų atstovavimas tarptautinėse organizacijose.
Pagerės žuvų išteklių išsaugojimas ir racionalus naudojimas
Ypač padidės vertingų rūšių žuvų išauginimas tvenkiniuose.
Įgyvendinus ES rinkos organizavimo priemones, padidės žvejų pajamos.
Toliau bus modernizuojamos perdirbimo įmonės, siekiant padidinti žuvininkystės produktų asortimentą bei jų eksportą.
Vien 2004–2006 m. žuvininkystei plėtoti bus investuota daugiau kaip 41 mln. Lt.
X. APLINKOS APSAUGA IR URBANISTINĖ PLĖTRA
Siekdama užtikrinti gerą aplinkos būklę visos Lietuvos teritorijoje,
įgyvendinti Europos Sąjungos normas ir standartus,
socialdemokratų ir socialliberalų koalicinė Vyriausybė yra pasirengusi 2005 metais baigti likviduoti sukauptus senus pesticidus,
iki 2006 metų pabaigos – pavojingas atliekas bankrutavusiose įmonėse,
iki 2007 metų sukurti efektyvią pavojingų atliekų tvarkymo sistemą ir pajėgumus.
Iki 2008 metų pabaigos bus įrengta 11 naujų sąvartynų
ir uždaryta didžioji dalis šiuo metu veikiančių sąvartynų, neatitinkančių Europos Sąjungos reikalavimų,
bus sutvarkytos pažeistos teritorijos, investuojant į šį sektorių apie 420 mln. Lt;
bus iš esmės pagerintas atliekų surinkimas ir rūšiavimas,
sudarytos sąlygos antrinių žaliavų panaudojimo plėtrai, iki 2006 metų pabaigos įgyvendinant ES nustatytas užduotis dėl pakuočių perdirbimo.
Bus modernizuotas vandentvarkos ūkis, 2005–2008 metais investuojant į šį sektorių 1300 mln. Lt (ES Sanglaudos fondas, nacionalinis biudžetas, paskolos),
sukurta efektyvi institucijų valdymo sistema regioniniu pagrindu.
Vyriausybė dės pastangas kartu su kitomis valstybėmis apsaugoti Baltijos jūrą nuo vis didėjančio užteršimo ir avarijų grėsmės,
iš esmės pagerinti Nemuno ir Kuršių marių vandens kokybę.
Socialdemokratų ir socialliberalų koalicinė Vyriausybė sieks, kad 2005–2008 m. būtų parengta ir pateikta ES finansavimui projektų aplinkos apsaugos srityje už 1400 mln. Lt.
Bus mažinamas transporto neigiamas poveikis aplinkai,
skatinamas biokuro naudojimas,
taikomos ekonominio reguliavimo priemonės,
mažinamas šiltnamio efektą sukeliančių dujų išmetimas,
įgyvendinami prekybos emisijomis ir bendro projektų įgyvendinimo su kitomis valstybėmis mechanizmai, teikiant prioritetą Baltijos jūros regiono valstybėms.
Bus sukurta pagrįsto ir saugaus pavojingų cheminių medžiagų naudojimo ir tvarkymo sistema.
Užtikrinant racionalų gamtos išteklių (įskaitant miškus) naudojimą ir tolesnį gausinimą,
išsaugoti biologinę įvairovę, gamtos paveldo vertybes, kraštovaizdžio savitumą, bus:
įgyvendinta Pajūrio juostos tvarkymo programa,
stabilizuoti krantoardos procesai,
išsaugoti paplūdimiai, iki 2008 m. iš Europos Sąjungos ir valstybių biudžetų investuojant daugiau nei 10 mln. Lt;
siekiama išvengti karstinio proceso neigiamų pasekmių Biržų ir Pasvalio miestų inžineriniams statiniams.
Tam bus atliekamas inžinerinių geologinių sąlygų vertinimas,
nustatomi karstinio proceso vystymosi dėsningumai,
rajonuojama minėtų miestų teritorija;
iki 2015 m. garantuotas vartotojams geros kokybės geriamasis vanduo.
Siekiant šio tikslo reikės užbaigti potencialių geologinės aplinkos taršos židinių inventorizaciją,
nustatyti vandensaugos tikslus dėl požeminio vandens telkinių;
sudarytos sąlygos visuomenei lankytis saugomose teritorijose,
sukurta atitinkama informacinė sistema, 2005 – 2007 metais investuojant per 30 mln. Lt;
iki 2007 metų pabaigos sutvarkyti 45 šalies vertingiausi paveldo objektai
ir atkurta 18 ūkinės veiklos pažeistų teritorijų valstybiniuose parkuose bei draustiniuose;
išsaugotos biologinės ir kraštovaizdžio įvairovės požiūriu vertingiausios teritorijos,
racionaliai naudojami gamtos ištekliai visuomenės reikmėms.
Artimiausiais metais bus parengti 136 saugomų teritorijų planavimo dokumentai (tvarkymo bei gamtotvarkos planai);
užtikrintas valstybinių miškų kompleksinio ūkio (atkūrimo ir naudojimo) darnus vystymasis,
kuo plačiau panaudojami valstybiniai miškai visuomenės socialinėms reikmėms tenkinti;
gerinama valstybinių ir privačių miškų vientisa ir kompleksiška apsauga;
didinamas šalies miškingumas, skatinamas miško želdinimas, mažiau derlingose žemėse kasmet įveisiant ne mažiau kaip 5 000 ha naujų miškų,
vykdoma parengta ilgalaikė miškų ir miškų ūkio plėtros programa;
baigtas nuosavybės teisių atkūrimas
bei miškų reforma;
stiprinama genetiškai modifikuotų organizmų rinkos kontrolė.
Socialdemokratų ir socialliberalų koalicinė Vyriausybė sieks užtikrinti darnų statybos ir būsto sektoriaus vystymąsi,
pagerinti statybos verslo ir gyventojų apsirūpinimo būstu sąlygas,
būsto fondo ir gyvenamosios aplinkos kokybę.
Bus tobulinama ir įgyvendinama statybos produktų atitikties vertinimo sistema.
Bus įgyvendinta Lietuvos būsto strategija ir su ja susijusios būsto rėmimo programos.
Gyvenamųjų namų statybos apimtis nuo 4000 butų per metus išaugs iki 6000 butų per metus.
Socialinio būsto lyginamoji dalis šalies būsto fonde padidės iki 3 procentų,
taip pat bus sudaryta galimybė mažas pajamas turinčioms šeimoms išsinuomoti būstą rinkoje.
Jam bus kompensuojama dalis nuomos mokesčio.
Plačiu mastu bus įgyvendinamas daugiabučių namų atnaujinimo finansavimo bei kreditavimo mechanizmas,
bus suteikiama svari valstybės parama mažas pajamas turintiems asmenims bei šeimoms, įvertinus regioniniu aspektu.
Investicijos šiems pastatams atnaujinti 2008 metais turi padidėti iki 130 mln. Lt.
Bus sustiprinta teritorijų planavimo, statinių projektavimo ir statybos valstybinė priežiūra,
sukurta viešųjų paslaugų teikimo nuotoliniu ryšiu ir statybos leidimų informacinė sistema.
Užtikrinant visuomenės švietimą ir informavimą aplinkosaugos klausimais,
aktyvų visuomenės dalyvavimą priimant sprendimus dėl įvairių ūkio plėtros planų, programų įgyvendinimo ir galinčių turėti neigiamą poveikį aplinkai objektų statybos, bus:
sudarytos sąlygos visuomenės dalyvavimui priimant sprendimus dėl poveikio aplinkai vertinimo ir teritorijų planavimo, vertinant svarbių ūkio plėtros programų projektus;
skirta ES struktūrinių fondų lėšų švietimo ir informavimo aplinkosaugos klausimais plėtrai;
užtikrintas patikimos informacijos apie aplinkos būklę surinkimas bei pateikimas visuomenei, diegiant duomenų kokybės ir kontrolės užtikrinimo sistemas, modernizuojant regionines aplinkos tyrimų laboratorijas.
2005–2007 tiems tikslams bus skirta virš 13 mln. Lt;
tobulinama hidrologinių ir meteorologinių stebėjimų sistema,
didinamas sinoptinių vertinimų patikimumas.
XI. TEISĖSAUGA IR TEISĖTVARKA
Teisės kūrimas ir įgyvendinimas
Atsižvelgiant į pažangią Europos Sąjungos šalių teisinę patirtį bei Lietuvos visuomenės poreikius, bus sukurta efektyviai veikianti nacionalinė teisinė sistema.
Todėl stabiliai ir tinkamai savo visuomenės teises ginančiai teisinei valstybei reikia:
- vengti dažno teisės aktų keitimo
ir stengtis išlaikyti stabilius galiojančius teisės aktus;
- užtikrinti, kad visi teisės aktai būtų viešai skelbiami;
- sukurti veiksmingą sistemą, kuri leistų iš valstybės lėšų kompensuoti žalą asmenims, nukentėjusiems nuo smurtinių nusikaltimų;
- atlyginti asmenims žalą, atsiradusią dėl neteisėtų valdžios institucijų aktų;
- užtikrinti, kad visi teisės aktai būtų priimami atsižvelgiant į visuomenės poreikius ir nuomonę,
o naujai rengiamų ir jau galiojančių teisės aktų poveikį visuomenei vertintų ekspertai;
- įgyvendinti visuomenės teisinio švietimo sistemą, kuri leistų kiekvienam moksleiviui jau vidurinėje mokykloje pasirinkti teisės pagrindų discipliną, padedančią gauti esmines teisines žinias apie šeimos, darbo santykių ir santykių su valdžios institucijomis valdymą;
- kiekvienos savivaldybės teritorijoje turi veikti nemokamos teisinės informacijos prieiga, leidžianti kiekvienam žmogui susirasti reikalingą teisės aktą arba pasinaudoti internetine teisinių konsultacijų sistema;
- užtikrinti tinkamą atstovavimą valstybės interesams Europos žmogaus teisių teisme;
- sudaryti tinkamas sąlygas teismuose, kad būtų užtikrintos lygios galimybės asmenims, neatsižvelgiant į jų tautybę, lytį, įsitikinimus, ginti savo teises ir teisėtus interesus bei siekti teisingumo;
- atsižvelgiant į visuomenės poreikius, diegti naujas paslaugas, užtikrinančias patogų tvarkomų registrų (pvz., nekilnojamojo turto, juridinių asmenų ir pan.) duomenų naudojimą;
- subalansuoti mokesčius, kurie mokami už notarų ir antstolių paslaugas;
- sudaryti galimybę kiekvienam asmeniui efektyviai pasinaudoti valstybės garantuojamos teisinės pagalbos sistema
– visi Lietuvos gyventojai turi nemokamai ir patogiai naudotis pirmine teisine pagalba;
- ne tik užtikrinti, kad kardomąjį kalinimą ir teismų paskirtas bausmes vykdančiose įstaigose būtų gerbiamos žmogaus teisės ir laisvės,
bet ir suteikti šioms įstaigoms pakankamus išteklius bausmes atliekančiųjų resocializacijos programoms vykdyti;
- sukurti ir įgyvendinti lygtinio bausmės vykdymo atidėjimo ir lygtinio paleidimo iš laisvės atėmimo įstaigos (probacijos) modelį, kuris atitiktų tarptautinių teisės aktų nustatytus reikalavimus ir skatintų asmenis pakartotinai nebenusikalsti.
Viešasis saugumas
Socialdemokratų ir socialliberalų koalicinė Vyriausybė sieks, kad 2008 metais dauguma Lietuvos gyventojų jaustųsi saugūs.
Šiam tikslui įgyvendinti būtina:
- stabilizuoti nusikaltimų skaičiaus augimo tempus ir iki 2008 metų pasiekti, kad jie mažėtų.
Ypatingą dėmesį skirti kaimo gyventojų, senyvo amžiaus žmonių bei vaikų apsaugai nuo smurto ir prievartos;
- didinti nusikaltimų prevencijos ir kontrolės sistemos veiksmingumą, perimant teigiamą kitų valstybių patirtį.
Į nusikalstamumo prevenciją įtraukti kuo daugiau socialinių partnerių, t. y. mokslo ir verslo atstovus, žiniasklaidą, visuomenines organizacijas, individualius asmenis;
- ypatingą dėmesį skirti kovai su organizuotu nusikalstamumu bei dabartinei visuomenei būdingais kitais neigiamais reiškiniais (korupcija, terorizmu),
apsaugoti asmens teises ir teisėtus interesus;
- mažinti teisėsaugos institucijų valdymo aparatą
ir siekti, kad 2008 m. jis sudarytų ne daugiau kaip 10 proc. visų teisėsaugos pareigūnų skaičiaus.
Sukurti ir įgyvendinti pareigūnų profesinio rengimo sistemą;
- tobulinti kovą su finansiniais nusikaltimais, ypač su pažeidimais, susijusiais su Europos Sąjungos ir užsienių valstybių finansinės paramos lėšų gavimu ir panaudojimu;
- sukurti vieną šalies gelbėjimo tarnybą, galinčią atlikti visus būtinus gelbėjimo darbus;
- sukurti prie Europos Sąjungos išorinių sienų būtiną infrastruktūrą
ir užtikrinti vykstančiųjų per valstybės sieną aukštą aptarnavimo kokybę.
Pasirengti būti Šengeno sutarties šalimi;
- įdiegti biometrinių tapatybės kelionės dokumentų išdavimo sistemą, kad būtų lengviau nustatyti asmenų tapatybę, supaprastėtų sienų kirtimo procedūros ir būtų papildomai garantuotas dokumentų tikrumas.
XII. VALSTYBĖS VALDYMAS
Strateginis tikslas šioje srityje – optimizuoti viešojo administravimo sistemą, pagrįstą profesionalia valstybės tarnyba,
plėtoti informacinę ir žinių visuomenę.
Bus įtvirtintas optimalus institucijų sandaros modelis, kuris aiškiai atspindės valdymo ryšius tarp institucijų, jų pavaldumo klausimus ir funkcijų pasiskirstymą.
Kad asmenys labiau pasitikėtų valstybės institucijomis, bus taikomos paprastesnės sprendimų priėmimo procedūros.
Jos bus lanksčios, skaidrios ir viešos, kad kiekvienas suinteresuotas asmuo turėtų realią galimybę sužinoti, kokiais argumentais grindžiamas vieno ar kito sprendimo priėmimas.
Bus siekiama didinti savivaldybių veiklos ir finansinį savarankiškumą, jų veiklos efektyvumą.
Tuo tikslu nuolat ir metodiškai bus plečiamos savivaldybių funkcijos.
Bus skatinama, kad vietos gyventojų bendruomenių atstovai aktyviau dalyvautų priimant savivaldybių sprendimus:
nuolat informuoti gyventojus apie svarstomus ir priimtus sprendimus savivaldybėje;
prieš priimant sprendimą organizuoti viešąsias diskusijas dėl sprendimo alternatyvų;
vietos gyventojų bendruomenių atstovus dažniau įtraukti į savivaldybėse sudaromas darbo grupes.
Būtina tobulinti valstybės tarnautojų mokymo sistemą.
Tuo tikslu būtina tobulinti valstybės tarnautojų mokymo metinį planavimą.
Bus tobulinama valstybės tarnautojų atranka
ir tarnybinės veiklos vertinimo procedūra.
Kad visuomenė labiau pasitikėtų valstybės ir savivaldybių institucijomis, didėtų valstybės tarnautojų autoritetas, jų atsakomybė, būtų užkirstas kelias korupcijai atsirasti ir plisti, bus tobulinama teisinė bazė, reglamentuojanti valstybės tarnautojų etiką.
Visuomenė bus visapusiškai informuojama apie valstybės tarnautojų veiklą.
Regioninė politika
Pagrindinis valstybės regioninės politikos siekis 2004–2008 metais – gerokai sumažinti teritorinius gyvenimo lygio (matuojamus užimtumo ir pajamų, tenkančių vienam gyventojui, rodikliais) netolygumus.
Siekiant šio tikslo:
koncentruota valstybės pagalba bus teikiama Vyriausybės išskirtoms probleminėms teritorijoms (numatoma išskirti iki 23 savivaldybių dydžio teritorijų su žemu užimtumo ir pajamų lygiu)
ir Vyriausybės išskirtiems regioniniams centrams (numatoma išskirti iki 5 centrų);
bus plėtojami regioniniai ekonomikos augimo centrai, skatinant juose modernių ir konkurencingų pramonės ir verslo įmonių plėtrą, inovacijų ir naujų technologijų diegimą;
bus sukurtos prielaidos lėšas iš struktūrinių fondų tolygiau paskirstyti visoje šalies teritorijoje, dalį jų skiriant probleminėms teritorijoms ir regioniniams centrams plėtoti,
finansinei paramai savivaldybėms, rengiančioms projektus, teikti;
bus padidintas savivaldybių finansinis savarankiškumas,
suteikta daugiau finansinių galimybių įgyvendinti vietines iniciatyvas.
To siekiant bus padidinta vietinių mokesčių svarba;
bus sudarytos prielaidos regionų plėtros taryboms tapti savarankiškesnėms ir veiksmingesnėms.
Iš valstybės biudžeto bus skirti asignavimai regionų plėtros planams rengti (atnaujinti)
ir planuose numatytiems projektams įgyvendinti.
XIII. NACIONALINIS SAUGUMAS IR KRAŠTO APSAUGA
Lietuva tęsia gynybos reformą, skirtą kariniams pajėgumams, kaip NATO kolektyvinės gynybos sistemos dalies, vystyti.
Pagrindinis reformos tikslas – sukurti šiuolaikišką, gerai apginkluotą, galinčią veikti kartu su NATO sąjungininkais kariuomenę.
2005–2008 metais pagrindinis dėmesys bus skiriamas teisinei bazei atnaujinti
kario mokymui ir tarnybos sąlygoms gerinti,
pajėgumų plėtrai,
tarptautinio karinio bendradarbiavimo plėtrai,
valdymo sistemai tobulinti,
infrastruktūros plėtrai ir įsigijimams.
Lietuvos parlamentinių partijų susitarimas dėl 2005–2008 metų gynybos politikos užtikrins Lietuvos tarptautinių įsipareigojimų gynybos srityje vykdymą bei krašto apsaugos sistemos prioritetų ir planų įgyvendinimą.
Toliau bus siekiama užtikrinti, kad kiekvienas Lietuvos kariuomenės karys būtų tinkamai aprūpintas, turėtų geras tarnybos sąlygas ir galimybes tobulėti.
Karių mokymo sistema plėtojama taip, kad kariai būtų profesionaliai parengti, gebėtų veikti ir priimti racionalius sprendimus net ir ekstremaliomis sąlygomis.
Tik gerai aprūpintas ir parengtas karys gali pateisinti tiek visuomenės pasitikėjimą kariuomene, tiek sąjungininkų pasitikėjimą Lietuvos valstybe.
Prioritetas bus teikiamas kolektyvinei NATO gynybai reikalingų pajėgumų plėtrai.
Tarptautinėms operacijoms iki 2005 m. pabaigos planuojama parengti bataliono dydžio kovinę grupę su kovinės paramos ir kovinio aprūpinimo vienetais,
o iki 2008 m. – antrą kovinę grupę.
Toliau bus plėtojamos nedidelės, profesionaliai parengtos ir sąveikios su NATO Karinės oro pajėgos ir Karinės jūrų pajėgos.
Bus plėtojama centralizuota logistikos sistema, siekiant užtikrinti efektyvų visų kovinių vienetų aprūpinimą bei išlaikymą taikos, krizių ar karo metu.
Pertvarkomas kariuomenės rezervas, kuris atitiks šiuolaikinei kariuomenei keliamus reikalavimus.
Rezervo pajėgos kartu su reguliariosiomis pajėgomis dalyvaus tarptautinėse operacijose, užtikrins sąjungininkių pajėgų priėmimą, reikalui esant, teiks paramą civilinei valdžiai.
Modernios kariuomenės pagrindas yra profesinės karo tarnybos kariai.
Per ateinantį ketverių metų laikotarpį planuojama dvigubai sumažinti privalomosios pradinės karo tarnybos karių skaičių iki 2000, laipsniškai didinant profesionalų skaičių iki 8200.
Lietuvos kariuomenė bus pasirengusi suteikti visokeriopą paramą civilinei valdžiai įvairių stichinių nelaimių ir krizių metu bei
bei plėtos pajėgumus, reikalingus paieškos ir gelbėjimo operacijoms vykdyti.
Toliau plėtojamas tarptautinis karinis bendradarbiavimas su NATO bei ES narėmis ir kitomis valstybėmis, jų karinėmis struktūromis ir tarptautinėmis organizacijomis.
Daug dėmesio bus skiriama sėkmingos Lietuvos gynybos reformos ir daugiašalio karinio bendradarbiavimo patirties perdavimui Pietų Kaukazo ir Centrinės Azijos valstybėms, Ukrainai, Baltarusijai, Moldovai ir kt.
Ypatingas dėmesys toliau bus skiriamas tarptautinėms operacijoms, kurių tikslas – užtikrinti regioninį ir pasaulinį saugumą bei stabilumą, kovoti su tarptautiniu terorizmu ir kitomis naujo pobūdžio grėsmėmis.
Bus siekiama patobulinti KAS valdymo sistemą,
atskirti strateginį, operacinį ir taktinį lygius,
pertvarkyti štabus,
panaikinti vienas kitą dubliuojančius padalinius.
Iki 2006 m. pradžios planuojama sukurti integruotą ministeriją,
suformuoti jungtinį štabą.
Glaudžiai bendradarbiaujama su visuomeninėmis organizacijomis įgyvendinant bendrus projektus, prisidedančius prie pilietiškumo ugdymo.
Plėtojamas bendradarbiavimas su Lietuvos švietimo ir mokslo institucijomis,
sudaromos palankios sąlygos Lietuvos mokslininkams dalyvauti NATO mokslinių tyrimų programose.
XIV. UŽSIENIO POLITIKA
Socialdemokratų ir socialliberalų koalicinė Vyriausybė užbaigs ir išplėtos naująją Lietuvos užsienio politikos koncepciją.
Bus parengta Lietuvos užsienio politikos strategija ir veiksmų planas,
sudarytos tinkamos sąlygos joms įgyvendinti
ir užtikrintas tinkamas finansavimas numatytoms priemonėms vykdyti.
Sieksime, kad Lietuva taptų regiono traukos centru, tam padės narystės Europos Sąjungoje ir NATO kokybė ir aktyviai plėtojami kaimyniniai santykiai.
Siekdami įtvirtinti Lietuvą Europos Sąjungoje ir NATO, numatome:
aktyviai dalyvauti Europos Sąjungos ir NATO institucijų veikloje;
kuo glaudžiau bendradarbiauti su Europos Sąjungos šalimis;
sujungti Lietuvos ir Europos Sąjungos transporto ir energetikos infrastruktūras;
užtikrinti, kad Lietuvą patikimai saugotų NATO skydas;
plėtoti dvišalius ir regioninius ryšius su Europos Sąjungos ir NATO valstybėmis;
užtikrinti europinių ir transatlantinių interesų dermę euroatlantinėje erdvėje;
vykdyti visus narystės įsipareigojimus;
užtikrinti Lietuvos visuomenės paramą valstybės integracinei politikai.
Siekdami išplėsti demokratijos ir stabilumo erdvę į Rytus, numatome:
remti Europos Sąjungos ir NATO plėtros politiką;
skatinti demokratines reformas Ukrainoje, Baltarusijoje, Rusijoje, Pietų Kaukazo valstybėse,
stiprinti jų ryžtą integruotis į euroatlantinę bendruomenę;
plėtoti geros kaimynystės politiką,
įtvirtinti Lietuvą kaip europinės kaimynystės politikos ekspertę;
kuo aktyviau įtraukti Rusijos Federacijos Kaliningrado sritį į europinius bendradarbiavimo procesus.
Siekdami sustiprinti Lietuvos tarptautinį autoritetą, numatome:
kurti stiprią, aktyvią ir veiksmingą Europos Sąjungą,
užtikrinti NATO efektyvumą;
aktyviai dalyvauti tarptautinių organizacijų veikloje,
siekti vadovavimo tarptautinėms struktūroms;
suaktyvinti plėtros ir pagalbos politiką,
padidinti jos finansavimą;
aktyviai remtis išeivijos bendruomenėmis,
užtikrinti joms deramą paramą ir teisinę apsaugą;
skleisti pasaulyje informaciją apie Lietuvą, jos kultūrą ir mokslą,
formuoti Lietuvos kaip pavyzdingos ES ir NATO valstybės regioninio bendradarbiavimo centro įvaizdį.
Mūsų programa parengta remiantis bendromis koalicijos partnerių – socialdemokratų ir socialliberalų – vertybėmis, o suderinti skirtingi interesai ir pasiektas kompromisas programoje nepalieka jokios vietos populistiniams pažadams ir atsitiktiniams sprendimams.
Taip pat nesiruošiame įgyvendinti neapgalvotų, konjunktūriškai parengtų ar revoliuciniams perversmams prilygstančių reformų.
Koalicijos partnerių suburta profesionalių, patyrusių ir atsakingų politikų komanda tikisi Jūsų pritarimo ir yra pajėgi įgyvendinti visus programos įsipareigojimus.
Todėl Lietuvos žmonėms drąsiai siūlome rinktis mūsų kelią – tvirtą, išmėgintą ir žinomą.
