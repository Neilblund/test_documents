MÅ BRA I FINLAND  Välfärden, det är den trygghet vi alla behöver. Men välfärd är ingen för alltid uppnådd fördel. Den måste återvinnas om och om igen.  I internationell jämförelse har vi det bra i Finland. Socialförsäkringen ger oss trygghet. Sjukförsäkringen är utbyggd. Arbetstiden är kort. Pensionsåldern låg.  Trots detta är det inte svårt att peka på luckor i vårt trygghetsnätverk, vilka måste rättas till. Den svåra bostadssituationen med höga bostadspriser, finansieringsproblem och brist på hyresbostäder får inte längre nonchaleras.  Samtidigt måste vi erkänna att vårt välfärdssystem hotas av en kostnadskris. Den kan inte längre avvärjas genom att höja skatterna. Rationaliseringar väntar och nedskärningar hotar. Välfärdssystemet måste omformas för att överleva. Frågan är om förändringarna sker på systemets eller den enskilda människans villkor. Vi sätter människan framom systemet.  Välfärd i framtiden för alla kräver ett nytt jämlikhetstänkande. Alla skall ha rätt till likvärdig utbildning, hälso- och sjukvård, oberoende av besättningsort eller inkomstnivå. Vårt samhälle skall ge alla så rika livschanser som möjligt.  Välfärd i framtiden förutsätter en dynamisk ekonomi med företag, som kan konkurrera på en öppen europeisk marknad. Svag ekonomi, ger kyla och hotar våra mjuka värden.  Välfärd i framtiden förutsätter kraftiga satsningar på utbildning, kultur och forskning under internationell växelverkan. Utbildade människor kan ge oss den kreativa kapacitet vi är beroende av.  Välfärd i framtiden förutsätter serviceanda och effektivitet i den offentliga sektorn, som skall samarbeta och dela ansvaret med den privata.  Välfärd i form av livskvalitet förutsätter en bättre samordning av familjeliv och arbetsliv. Vi behöver flexiblare arbetstidslösningar.  Välfärd i framtiden förutsätter att ekonomisk levnadsstandard och miljökvalitet beaktas samtidigt. Gör vi det kan välfärden omvandlas till livskvalitet.  MÄNNISKOVÄRDET TILL HEDERS  Alla människor har lika värde. En sliten fras som kanske inte ens ger oss dåligt samvete. Är det möjligt att leva efter denna höga princip?  Vi har säkert alla kompromissat. Vi gör det varje dag. Den omänskliga verklighet stora delar av jordens befolkning lever i kan kännas ogripbar och omöjlig att göra något åt  Känslan av otillräcklighet får inte leda till hopplöshet. Vi har alla ett personligt ansvar för att upprätthålla respekten för människovärdet, som är djupt förankrad i humanismen och det kristna kärleksbudskapet. Utan respekt för människovärdet kan den mänskliga civilisationen förklaras i konkurs.  Vi skall slå vakt om människovärdet, här hemma i Finland, genom att påverka vårt lands utrikespolitik och genom internationella insatser.  Arbete för människors lika värde här hemma innebär att vi gör insatser för glömda, ensamma och undanskuffade människor, oberoende av ålder. För mänskligare förhållanden på anstalter.  Ensamheten omkring oss är större än vi tror.  Arbete för bättre människovärde innebär fortsatta insatser för verklig jämställdhet mellan könen. Vi motarbeter olika former av sexuell diskriminering.  Arbete för mänskliga rättigheter innebär att vi ger samerna flankstöd i deras kamp för sina rättigheter. Romanernas problem måste också ägnas uppmärksamhet.  Arbete för människors lika värde innebär att vi förbättrar bemötandet av utlänningar Och prövar asylansökningar i enlighet med våra internationella avtal, utan att pruta på den enskilda människans rättskydd.  Arbete för mänskliga rättigheter internationellt förutsätter att Finland reagerar mera känsligt då diktatoriska regimer låter blod flöda, då minoriteter förtrycks och oliktänkande terroriseras, då hat sprids förklätt till extrem nationalism.  Arbete för människovärdet kräver fortsatta biståndsinsatser inriktade på att minska befolkningstillväxten, främja frihet och demokrati, minska den absoluta fattigdomen och befrämja en ekologiskt hållbar utveckling.  LIV I NATUREN  Den ekologiska krisen är här. Katastrofområden finns nära våra gränser, i delar av Estland, i Ladoga, på Kola-halvön, Östersjön är sjuk av övergödning och miljögifter. Våra skogar är skadade och kan dö. Växthuseffekten leder till klimatförändringar, som hotar försörjningen av jordens befolkning. Uttunningen av ozonskiktet är ett hot mot vår hälsa och kan skada livet i oceanerna. Kärnkraftverk är riskfaktorer var de än är belägna.  Alla talar om miljövård. En del har hemfallit åt domedags-predikningar, som enbart sprider hopplöshet. Andra förtränger miljöproblemen för att kunna fortsätta med en bekväm livsstil. Många försöker slå politiskt mynt av miljön. Det som var rött igår är grönt idag.  Vi tillbakavisar bestämt uppfattningen att demokrati är oförenlig med miljöansvar. Ett utvecklat miljöansvar finns bara i de länder där människorna har frihet att påverka sin framtid. Vi måste alla ta ett personligt ansvar för miljön.  Vi avvisar lättköpt miljöpopulism, som åsidosätter rättskyddet och undergräver medborgarnas tro på myndigheterna. Man kan inte vänta sig att rättslösa människor tar ansvar. Skötseln av strandskyddet är ett varnande exempel.  Vi bidrar till en miljöpolitik, som återger människor tro på framtiden.  Ansvar för miljön innebär att all politik systematiskt anpassas till principerna om hållbar utveckling. Bindande internationella avtal och harmoniserad miljöpolitik krävs.  Ansvar för miljön fungerar bäst i en marknadsekonomi, som ger människor utkomst och samtidigt skapar de resurser, som behövs for ny miljövänlig teknologi. Om ekonomin är god kan miljölagstiftningen skärpas på naturens villkor.  Ansvar för miljön förverkligas både genom en fungerande lagstiftning med regler och utsläppsgränser och genom ekonomiska styrmedel. Genom miljöavgifter skall både produktionen och konsumtionen påverkas i en miljövänlig riktning.  Ansvar för miljön innebär att var och en av oss tar ett personligt ansvar, i vår vardag som konsumenter, i vårt dagliga värv i arbetslivet. Större medborgaraktivitet behövs för att hålla miljöns krav levande.  I MORGON EUROPA.  Landets ekonomi är drabbad av lågkonjunktur men har också kroniska besvär. Orsakerna är många. Underskottet i betalningsbalansen visar att vi levt gott på skuld. Reallöneutvecklingen och den offentliga sektorns expansion har överskridit det som förbättrad produktivitet och ekonomiskt tillväxt har skapat. Nu måste folkhushållet saneras.  Sanering är oftast otrevlig men oundviklig. Ju sjukare ekonomin hinner bli innan hästkuren sätts in, desto smärtsammare blir effekterna i samhället. Försummad sanering belastar i synnerhet svaga ekonomiska regioner och dem som också annars har det sämst i samhället. Det är hög tid att inleda hästkuren.  En bärkraftig ekonomi kräver att Finland fortsättningsvis deltar i den europeiska ekonomiska integrationen Sverige ansöker om medlemskap i EG. Sovjetunionens ekonomi befinner sig i ett nära nog kaotiskt tillstånd. Vi är mer än någonsin beroende av de nordiska Och västeuropeiska marknaderna. Finland får under inga omständigheter isoleras, varken från Norden eller Europa som helhet.  Integrationen öppnar möjligheter men medför stora svårigheter för delar av vårt ekonomiska liv. Om kostnadsnivån skall kunna sänkas till en rimlig internationell nivå behövs förbättrad produktivitet, mera internationell konkurrens och en striktare konkurrenslagstiftning.  Självförsörjning i fråga om de viktigaste livsmedlen har på många sätt ett eget värde. De internationella livsmedelsmarknaderna är känsliga för kriser och naturkatastrofer, vars ödeläggelse ökar om det globala klimatet förändras såsom nian befarar. Åkrar som tas ur bruk måste hållas i ett skick som medger livsmedelsproduktion i framtiden.  Det skall löna sig för alla att arbeta. De direkta inkomstskatterna måste sänkas ytterligare. Samhällets behov av intäkter skall framtiden i högre grad skötas genom indirekt beskattning, bl.a. olika former av miljöskatter. Denna skattepolitik skapar ett klimat, som i ett europeiskt perspektiv är gynnsamt för arbete och företagsamhet.  SPRÅKET I VAR KULTUR  Språkfrågan är välskött i vårt land. Åtskilliga europeiska nationella, språkliga, etniska och religiösa minoriteter kämpar för sina rättigheter i en nationalistisk snålblåst. Flera av dessa ser finlandssvenskarna som en avundsvärd förebild.  Ingen idyll är dock fullständig. Negativa språkattityder gör sig igen gällande. Det hör till vardagen att finlandssvenska tonåringar talar finska av rädsla att bli trakasserade, då de under kvällar rör sig bland jämnåriga. Vi kunde tala om förtryck vid korvkiosken!  Vi måste arbeta för tolerantare attityder i vårt samhälle. Vi måste kämpa för våra språkliga vardagsrättigheter, medvetna om att landets svenska kultur bidrar till en nationell kultur präglad av rik mångfald. Den finländska kulturen hotas inte av öppenhet och ökad internationell växelverkan utan av isolationism, självgodhet och -trångsynthet. Mångfald är livskraft.  Vårt värn om språkliga rättigheter innebär att vi vänder oss mot alla former av främlingshat och intolerans.  Vårt värn om språkliga rättigheter kräver insatser då samhällsförvaltningen omorganiseras. Den svenska befolkningen får inte splittras av byråkratiska barriärer, då landet indelas i  förvaltningsområden.  Vårt värn om språkliga rättigheter innebär möjligheter till dagvård och utbildning på modersmålet. Utbildningen måste dimensioneras så att också tvåspråkiga barn och ungdomar har möjlighet att välja utbildning på svenska. Tvåspråkiga barn skall få en modersmålsinriktad undervisning även i finska.  Vårt värn om det svenska kultur- och samhällslivets framtid i Finland förutsätter att den svenska och tvåspråkiga befolkningen får besluta i egna angelägenheter. Finlandssvenskarna känner själva bäst villkoren för sin framtid.  Vårt värn om landets tvåspråkighet innebär att vi slår vakt om undervisningen i svenska i finska skolor. Dess ställning skall förbättras, inte försämras. Det svenska språket är en viktig koppling till den nordiska gemenskapen.
