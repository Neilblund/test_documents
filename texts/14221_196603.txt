TPSL:n ja SKDL:n vaaliliiton ohjelmalliset tavoitteet  ANTAESSAAN PIIRIJÄRJESTÖILLEEN suosituksen teknisten vaaliliittojen solmimisesta ensi eduskuntavaaleissa SKDL:n liittotoimikunta ja TPSL:n puoluetoimikunta ovat hyväksyneet julistuksen, joka sisältää vaaliliiton ohjelmalliset tavoitteet. ASIAKIRJA ON kokonaisuudessaan seuraava:  SKDL ja TPSL ovat todenneet olevansa yksimielisiä useista kansallisen politiikkamme päämääristä sekä työväenpolitiikan lähiajan tavoitteista. Nimi yhteisesti hyväksytyt keskeiset toimintapäämäärät ovat seuraavat:  1. Suomen tulee kehittää taloudellisia, sosiaalisia ja sivistyksellisiä suhteitaan kaikkiin kansoihin. Maamme tulee aktiivisesti kannattaa kaikkia yleismaailmalliseen aseistariisuntaan sekä erityisesti ydinaseiden hävittämiseen tähtääviä pyrkimyksiä. Erityisen tähdellisenä on pidettävä yhä laajemman taloudellisen ja sivistyksellisen kanssakäymisen aikaansaamista Suomen ja Neuvostoliiton kesken sekä hyvien naapuruussuhteiden toteuttamista käytännön politiikassa. Suomen tulee voimakkaasti tukea ja olla aloitteentekijänä ydinaseista vapaan Pohjolan ja Itämeren alueen muodostamisessa.  2 Maamme sisäpoliittinen suunta on saatava palvelemaan kansan enemmistön tarpeita. Epäasiallisiin syihin perustuva poliittinen diskriminointi on lopetettava ja maan hallituspolitiikkaa on johdettava siten, että työväestö on koko työväenliikkeen yhteiskunnallista voimaa vastaavalla panoksella mukana maan toimeenpano- ja hallintovallan käytössä. Yksipuolinen porvarillisia puolueita suosiva nimityspolitiikka julkisen vallan tehtävien haltijoita valittaessa on lopetettava.    Erityistä huomiota on kiinnitettävä siihen, että   sosialidemokraattisten ja kansandemokraattisen eduskuntaryhmien   yhteistyön tieltä raivataan ennakkoluuloihin perustuvat esteet ja   pyritään riittävän tiiviiseen yhteistyöhön niiden kysymysten   ratkaisemiseksi, jotka koskevat kansalaisten taloudellisen ja   sosiaalisen aseman kohentamista.  3. Talouspolitiikan on keskityttävä kansantalouden kasvun turvaamiseen sekä  täystyöllisyyden saavuttamiseen ja ylläpitämiseen. Tähän tavoitteeseen pääsemiseksi on yhteiskunnan osuutta talouselämään voimakkaasti lisättävä. Ulkomaankauppamme nykyisen vinosuuntauksen aiheuttama useiden teollisuusalojen vajaatyöllisyys on poistettava ja tasapainohäiriöitä aiheuttava maksutasetilanne korjattava tuonnin tähänastista suuntaa muuttamalla ja vientiä lisäämällä.  Samalla talouselämässä kansan terveydenhuollon käyttäminen yksityisten taloudellisten voittojen hankintaan on lopetettava siirtämällä lääketehtaat ja apteekit yhteiskunnan haltuun.  4. Välttämättömyystarvikkeet on saateltava sellaiseen hintavalvontaan, jonka avulla hintojen kohoaminen myös käytännössä estetään. Kohtuuttoman suuria jakelupalkkioita on pienennettävä. Liikevaihtovero on poistettava välttämättömyystarvikkeilta. Pienyrittäjät on vapautettava liikevaihtoverosta. Alempien tulonsaajaryhmien tuloveroa on alennettava ainakin inflaation vaikutuksia vastaavasti. Valtiontalouden tasapainottamiseksi on löydettävä uusia tulolähteitä mm. todellisen veronmaksukyvyn perusteella.  5. Ammattiyhdistysliikkeelle on annettava mahdollisimman voimakasta tukea todellisen ansiotason nousua merkitsevien ja myös kysynnän kannalta välttämättömien palkankorotusvaatimusten läpiviemiseksi niin edessä olevissa työehtosopimusneuvotteluissa kuin niiden jälkeenkin.  Työmarkkinoiden keskusjärjestöjen, väliseen suositukseen perustuva työajan lakisääteinen lyhentäminen 5 päivän ja 40 tunnin työviikoksi on viivytyksittä saatava aikaan ansiotasoa alentamatta.  Lainsäädännöllä on järjestettävä työntekijöiden oikeudet rajoittamalla työnantajien yksipuolista irtisanomisvaltaa.  Tuotantokomiteajärjestelmä on uudistettava antamalla tuotantokomiteoille todellisia tehtäviä ja valtuuksia. Eri tuotannon aloja varten tulee perustaa tuotantokomiteoiden yhteiselimiksi tuotantoneuvostoja, jotka käsittelevät oman alansa tuotannon kehittämistä, työllisyyttä, ammattikasvatusta sekä kaikkia niitä työelämään liittyviä seikkoja, joista ei sovita työehtosopimuksissa.  6. Yleisin talouspoliittisin, palkkapoliittisin yms. keinoin on kohennettava ns. keskiryhmien taloudellista asemaa ja korostettava asiallisella valistustyöllä eri palkansaajaryhmien etujen yhteenkuuluvuutta.  7. Maaseudulla asuvan vähävaraisen väestön oloja on kaikin puolin parannettava. Maatalouspolitiikassa on myös siirrettävä valtion maataloudelle antaman tuen painopiste kuluttajien ja pienviljelijöiden tukemiseen ja heidän toimeentulonsa helpottamiseen.  8. Sairausvakuutusjärjestelmää kehittämällä on jokaiselle kansalaiselle taattava ilmainen terveyden- ja sairaanhoito.  Eläkejärjestelmää on parannettava siten, että kansaneläkkeillä ja työsuhde-eläkkeillä tulee todella toimeen.  Lapsiperheiden toimeentuloa on helpotettava korottamalla lapsilisiä. Ensi vaiheessa on lapsilisälakia muutettava siten, että kaikki lapsilisämaksuina työnantajilta kerätyt varat myös jaetaan lain edellyttämään tarkoitukseensa. Valtion on ryhdyttävä uudelleen myöntämään kodinperustamislainoja ja sen suuruisina, että niillä on käytännössä merkittävää arvoa.  9 Yhtenäis- eli peruskoulu-uudistusta on kiirehdittävä. Ammattikoulupaikkojen  peruspuute on viipymättä poistettava.  10 Vaikea asuntokysymys niin maaseudulla kuin etenkin asutuskeskuksissa on ratkaistava yhteiskunnan toimenpitein. Valtion asuntomäärärahat on kaksinkertaistettava. Asuntopoliittiseksi tavoitteeksi asetetaan oma koti jokaiselle perheelle ja oma huone jokaiselle perheenjäsenelle. Vuokrasäännöstely on toistaiseksi palautettava, kiinteistökeinottelu lopettava ja asunnonvälitystoiminta otettava yhteiskunnan haltuun. Tarvittaessa on asutuskeskuksissa ja niiden läheisyydessä olevia tonttimaita kansallistettava.
