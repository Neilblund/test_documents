Nacionālā apvienība "Visu Latvijai!"-"Tēvzemei un Brīvībai/LNNK"
priekšvēlēšanu programma
2011.gada 17.septembra 11.Saeimas vēlēšanas
Nodrošināt, lai latvieši Latvijā justos kā savas tautas mājās – latviskā un taisnīgā vidē, drošībā un labklājībā.
Tas ir mērķis, kas licis divām nacionālām partijām – "Visu Latvijai!" un TB/LNNK izveidot Nacionālo apvienību.
Ikviens Latvijas iedzīvotājs, kurš atbalsta šo mērķi, ir mūsējais neatkarīgi no tautības.
Atšķiramies
•Nacionālā apvienība (NA) ir vienīgais Saeimā pārstāvētais spēks, kas stingri aizstāv Latvijas pilsoņu un latviešu intereses,
kā arī nepieļauj Kremļa partneru atrašanos Latvijas valdībā;
•NA vienīgajai kopš iepriekšējām vēlēšanām pilsoņu atbalsts aug;
•NA vienīgā Saeimā neizmanto balsošanu ar paceltiem īkšķiem un krāsainām kartītēm.
NA savu deputātu personīgajai pārliecībai un sirdsapziņai neuzspiež obligātos balsojumus;
•NA ir stabila un paredzama partija, jo saglabā uzskatus un darbojas skaidri saprotamas idejas vārdā.
Paveiktais
Uzskatām, ka partijām nākotnes solījumi jāsāk ar atskaiti par paveikto.
Pat strādājot 10. Saeimas opozīcijā un ar nelielu pārstāvniecību, esam īstenojuši daudzus programmā iekļautos uzdevumus.
Pieminēsim vien dažas uzvaras: •panācām, ka pašvaldībām vienlīdzīgi jāsadala līdzekļi visām ģimenēm, kas vēlas izmantot bērnudārza pakalpojumus;
•esam panākuši, ka Saeimā beidzot izveidoja Demogrāfijas politikas apakškomisiju, lai lemtu par dzimstības veicināšanas,
latviešu repatriācijas
un mirstības samazināšanas jautājumiem;
•panācām, ka par Valsts valodas likuma pārkāpumiem turpmāk būs jāmaksā bargāka soda nauda,
savukārt Saeimas kārtības rullī iestrādāta kārtība valsts valodas nepratēju izslēgšanai no deputātu sastāva;
•panācām, ka jau vairākos lasījumos apstiprināts aizliegums nepamatoti pieprasīt krievu valodas zināšanas darba meklētājiem, lai samazinātu latviešu diskrimināciju;
•nodrošinājām, ka nacionālās karavīru, partizānu un politiski represēto organizācijas saņems lielāku finansiālo atbalstu.
Principi un uzdevumi, par ko iestāsimies nākamajā Saeimā
LATVISKA VALSTS
•Bērnudārzu un skolu pakāpeniska pāreja uz mācībām latviešu valodā.
Skolās – valstiskās apziņas un nacionālās pašapziņas audzināšana.
Iespējas Latgales reģionā visās skolās apgūt latgaliešu rakstu valodu
un izmantot to saziņā ar valsts un pašvaldību iestādēm Latgalē.
•Mazākumtautībām savas tautas vēstures un kultūras apgūšana dzimtajā valodā.
•Valsts bagātību atgūšana un saglabāšana Latvijas pilsoņiem.
Pirmais solis – atcelt uzturēšanās atļauju piešķiršanu par nekustamā īpašuma iegādi.
•Noteikt kriminālatbildību par Latvijas okupācijas fakta noliegšanu
un okupācijas režīmu slavināšanu.
TAISNĪGA VALSTS
•Progresīvais iedzīvotāju ienākuma nodoklis ar augstu ienākumu slieksni paaugstinātajai likmei.
Augstāki nodokļi nekustamo īpašumu spekulantiem.
•Esošās pensiju sistēmas nosargāšana.
Nepieļaut mazo un vidējo pensiju samazināšanu.
Nākotnē – pensiju apjoms atkarīgs ne tikai no paša, bet arī bērnu samaksātajiem nodokļiem.
•Materiāls stimuls uzņēmējiem, kuri nodarbina praktikantus un bezdarbniekus.
DROŠA VALSTS
•Tautas vēlēts prezidents ar lielāku atbildību un pilnvarām.
•Atbalsts jaunsargu organizācijas attīstībai,
zemessardzes stiprināšana,
studentu iespējas apgūt militāro apmācību.
•Naudas varas
un ārvalstu iespaida mazināšana politikā.
Iespējami zemi priekšvēlēšanu tēriņu griesti.
Atbalsts vietējiem plašsaziņas līdzekļiem.
PILSOŅU LABKLĀJĪBA
•Mūsdienīga, uz personības attīstību vērsta izglītības sistēma, kas nodrošinātu Latvijas atgriešanos uz izaugsmes, panākumu un pašapziņas takas.
•Valsts un Eiropas atbalsts mērķtiecīgi tiek virzīts ražošanas veicināšanai Latvijas reģionos.
•Atbalsts zaļajai ekonomikai kā nozīmīgam virzienam Latvijas tautsaimniecības attīstībai.
Svarīgs uzdevums – izstrādāt zaļās ekonomikas likumu.
Pilsoņu labklājība, arī drošība, taisnīgums un latviskums nav pilnvērtīgi nodrošināmi, ja turpināsies tautas izceļošana un izmiršana.
Tāpēc īpaši izceļams uzdevums ir demogrāfiskā stāvokļa uzlabošana.
Valsts vadītāju politiskai rīcībai jābūt saskaņā ar šo virsuzdevumu.
Lai palielinātu latviešu skaitu savā valstī, ir jāizmanto visi paņēmieni - ekonomiskie līdzekļi, praktisko priekšrocību radīšana, kā arī sabiedrības vērtību sistēmas maiņa.
Plašāku un detalizētāku rīcības programmu var saņemt, zvanot pa tālruni 67087268 vai mājas lapā visulatvijai.lv.
