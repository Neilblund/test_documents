1.Smatrate li da treba smanjiti javnu potrošnju? Ako da, što po vašem mišljenju treba u državnom proračunu:- smanjiti ? - sačuvati ? - povećati ?
Javnu potrošnju treba prilagoditi sadašnjim mogućnostima hrvatskog gospodarstva.
a.) Treba smanjiti: 1. izdatke za političke sanacije gubitaških tajkunskih firmi - neshvatljivo je da u tržišnom gospodarstvu država sanira privatne firme;
2. za svakog korisnika proračuna (državnog, županijskog, gradskog) nužno je izraditi četverogodišnji plan mogućih ušteda, što se posebno odnosi na financiranje javnih poduzeća;
sve izvanproračunske fondove na svim razinama vlasti treba podvesti pod punu kontrolu predstavničkih tijela kao što je slučaj s proračunom;
3. treba smanjiti troškove administracije i svesti je na razinu koja odgovara mogućnostima Hrvatske;
te uštede nesmiju dovesti do smanjenja plaća radnika u javnom sektoru - država tu mora poštovati dogovoreno,
niti se smiju narušiti Ustavom zajamčene potrebe hrvatskih građana, te potrebe poslova strateški važnih za državu.
4. treba smanjiti privilegije dužnosnika, jer je to nedopustiv raskoš u zemlji s gospodarskim teškoćama radi ratnih razaranja i lošeg gospodarenja
5. treba ukinuti "boračke mirovine" (dovesti ih u razinu s drugim mirovinama) i mirovine za lažne stradalnike Domovinskog rata, te mirovine preuzete od drugih republika bivše SFRJ;
te najoštrije kažnjavati "rad na crno" - jer to je opterećivanje socijalnih fondova
b.) Treba sačuvati izdatke za obranu.
Naime, Hrvatska treba moderne oružane snage radi okruženja Hrvatske (Miloševićev režim još je u punoj snazi u Srbiji).
Osim toga, HV ne može dočekati iduće stoljeće s zastarjelim tipovima oružja i opreme, jer je na to obvezuju standardi NATO-a.
Bez moderniziranja HV, Hrvatska ne može biti sigurna za razvoj gospodarstva i za strana ulaganja, niti za međunarodna partnerstva.
VOJNI ROK - po Izraelskom modelu - prvih 6 mjeseci obuke u vojarni.
U ostatku roka (2 - 3 g.) obveznik boravi kod kuće uz česte vojne vježbe.
c.)Treba povećati - stimuliranje djelatnosti koje nigdje i nikada nisu prepuštene tržištu: socijalna skrb, zdravstvo, zaštita obitelji,
školstvo
i kultura,
odnosno u djelatnostima iznimno važnim za razvoj zemlje: poljoprivreda;
skrb za nezaposlene;
razvoj znanosti i novih tehnologija;
ekologija, tj. gospodarenje okolišem;
poboljšavanje prometnog sustava;
razvoj telekomunikacija i informacijskog društva,
te razvoj otoka, gospodarenje morem i turizam.
To su prioriteti i Agende 2000 Europske unije, pa je logično da ih potiče i RH.
Ove djelatnosti trebaju imati državni nadzor i potporu, porezne olakšice, te posebnu državnu strategiju.
2.Nezaposlenost je gorući problem Hrvatske. Navedite 3 najvažnije mjere koje vaša stranka predlaže za povećanje zapošljavanja!
HSP se ne želi razmetati brojkama koliko ljudi misli zaposliti.
Važnije je uspostaviti pravilan sustav zapošljavanja.
Zato HSP predlaže 3 mjere: 1. preuređenje poreznog sustava u cilju poticanja investicija i zapošljavanja
2. Nacionalna strategija zapošljavanja
3. državni program razvoja infrastrukture u nerazvijenim područjima
pod 1.Svako radno mjesto je proizvod koji ima svoju cijenu, tj. investiciju u gospodarstvo.
Nije cilj postizanje pune zaposlenosti putem radnih mjesta financiranih iz proračuna, jer to vodi k urušavanju cijelog sustava.
Temelj zapošljavanja je oporavak gospodarstva.
Zato treba zaštititi domaću proizvodnju, te sačuvati jedino gospodarske sustave koji su ekonomski opravdani i ekološki podobni.
Napredak je naime moguć jedino uz tehnološki razvoj gospodarstva.
pod 2. Razina nezaposlenosti u Hrvatskoj prelazi brojku koja se može rješavati samim tržištem radne snage bez pomoći države.
Zato HSP predlaže Nacionalnu strategiju zapošljavanja, koja uključuje: - niz gospodarskih programa i poticaja zapošljavanja i samozapošljavanja (u obrtu, poljodjelstvu i sl.), posebno projekte zapošljavanja mladih stručnjaka, koji bi mogli biti oslonac tehnološkog preporoda hrvatskog gospodarstva, u cilju zaustavljanja njihovog odlaska u inozemstvo;
- bolju skrb za nezaposlene (besplatan predškolski odgoj i sl.), te posebno (uz pomoć kompjutera i interneta) brži uvid mogućnosti posla;
uz državna jamstva zapošljavanja razvojačenih branitelja
- od države organizirano dopunsko školovanje i nezaposlenih i poslodavaca (te prekvalifikacija svih zainteresiranih) u cilju tehnološkog iskoraka zemlje;
pod 3. Nezaposlenost je najveća upravo u nerazvijenim područjima.
To pretpostavlja investicijski ciklus izgradnje infrastrukture koja nedostaje (prometna, telekomunikacijska, stambeno-komunalna), uz strogu državnu kontrolu, kroz mješovita (državna, privatna i međunarodna) dionička društva, ali uz obvezu angažiranja lokalnih izvođača i radne snage!!
Time se postiže maksimalno moguća zaposlenost u tim područjima, dok radna snaga ostaje u svom mjestu boravka, te se ujedno zaustavlja demografska katastrofa nerazvijenih područja.
Završetkom investicijskog ciklusa ta područja postaju opremljena kvalitetnom infrastrukturom, uz prisutnu radnu snagu, te tako otvorena za sva moguće daljnje investicije i za svaku (ekonomski opravdanu i ekološki podobnu) proizvodnju.
- U područjima oslobođenim u "Oluji" nužno je pokrenuti gospodarstvo uz pomoć doseljavanja mladih stručnjaka osiguravanjem stanova za njih,
te oslobađanjem od poreza za sva ulaganja u nove poslove, te za sav obrt i poljodjelstvo na 1-5 godina.
3.Treba li smanjiti plaće saborskim zastupnicima i državnim dužnosnicima? Treba li smanjiti plaće službenicima u javnom sektoru?
Da, saborskim zastupnicima i državnim dužnosnicima treba smanjiti plaće.
Ali ne samo njima, već i dužnosnicima u lokalnoj samoupravi, šefovima javnih poduzća i javnih službi i sl. (npr. načelnik nerazvijene općine, ne može imati plaću nekoliko puta veću od prosječne u općini).
Treba svesti plaće svih dužnosnika na svim razinama vlasti, na razinu prihvatljivu za standard u zemlji;
- plaće službenicima u javnom sektoru se nesmiju smanjiti; država mora ispoštovati dogovoreno povećanje plaća, jer je to nužan preduvjet dobrog rada svih državnih službi, sudova, zdravstva, školstva i znanosti
- ipak, među dužnosnicima i službenicima u javnom sektoru treba provesti lustraciju - trebamo znati tko doista ne zaslužuje mjesto u državnoj službi
4.Treba li nešto mijenjati u hrvatskom poreznom sustavu? Ako da, koje poreze povećati, a koje smanjiti?
Porezni sustav treba okrenuti razvoju.
Naime, oporavak gospodarstva je moguće jedino uz sigurne uvjete ulaganja u Hrvatsku, a to znači stabilna i poticajna porezna politika, politička stabilnost i vojna sigurnost zemlje, vladavina prava, učinkovita državna uprava, i jasno radno zakonodavstvo.
U tu svrhu nužno je izraditi novi porezni i carinski sustav koji neće porezno opterećivati investicije u gospodarstvu.
Porezne olakšice trebaju biti u svezi sa Nacionalnom strategijom razvoja - dakle u proizvodima i opremi važnim za zdravstvo, odgoj djece, školstvo i kulturu, te poljoprivredu, znanost, ekologiju, telekomunikacije i informacijsko društvo, razvoj otoka, gospodarenje morem (razvoj obale i otoka) i turizam.
5.Ako RH želi postati članicom EU, mora ispuniti niz uvjeta. Što je po vašem mišljenju važnije - ulazak u EU i po cijenu ograničenja suverenosti ili beskompromisna obrana suverenosti i po cijenu međunarodne izolacije?
- "Ulazak u Europu" je dug i mukotrpan proces - teško je obznanjivati bilo kakve rokove.
Predstoji nam dugo i muktorpno pripremanje svih grana gospodarstva, te usklađivanje zakona, normi, propisa i posebno načina razmišljanja s europskim.
- 1990. smo imali privredu u gubitcima, a zatim i rat - naš je put u EU zato još teži.
- Možemo postaviti Europi samo jedan uvjet - da su uvjeti za ulazak Hrvatske u EU isti kao kod svih ostalih zemalja članica ili kandidata - tj. ni veći ni posebni uvjeti!!
- Hrvatska treba lustraciju: kako bi do izražaja došli oni koji doista žele demokratizaciju, te uključivanje Hrvatske u europsku obitelj slobodnih naroda.
Uostalom NATO i EU su nastali na obrani Europe od komunizma.
- ulazak u WTO nosi opasnost za domaću proizvodnju: - prema povelji WTO, nestaju carinske barijere, zemlja nema mogućnosti ne uvesti robu koju ne želi, osim u slučaju da se javnost protivi; nužno je zato imati dobre pregovarače (što Hrvatska nema!), te lobirati u korist zabrane uvoza robe koja šteti domaćoj proizvodnji
- posljedice ulaska u EU za hrvatsku poljoprivredu: ulaskom u EU, zemlja više nema mogućnosti zaštite svoje poljoprivrede, jer se uklapa u CAP, tj. u Zajedničku poljoprivrednu politiku EU; zemlja članica prema Agendi 2000 EU, dobiva pomoć za svoju poljoprivredu u iznosu od 10% svog bruto-nacionalnog dohotka; zato treba ojačati hrvatsku poljoprivredu da se može nositi s tim teretom europske konkurencije!
- Sve članice EU ne mogu slijediti uvjete koje nameće administracija EU - npr. za uključenje u projekt europske valute euro.
U Europi se sustavno postavlja pitanje ciljeva integracije - europska nadnacionalna vlada ili europska konfederacija u kojoj su nacionalne posebnosti sačuvane, kao najveća europska vrijednost i specifičnost
- Svaka nacionalna politika koja stavlja na vagu suverenitet i kratkoročne gospodarske interese je kriva i kratkovidna.
Vanjska politika RH mora voditi računa ponajprije o hrvatskim političkim i gospodarskim interesima, a ne o onome što je od koristi velikim silama.
Treba forsirati suradnju RH sa zemljama Srednje Europe, jer je od iznimne je važnosti izvlačenje Hrvatske iz "balkanskog paketa".
Upravo je stoga Pakt o stabilnosti poguban za RH.
6.Kako ispuniti presudu Ustavnog suda RH koja nalaže povrat duga umirovljenicima?
- treba ispuniti presudu Ustavnog suda - s tim se nesmije otezati.
Nažalost, vlast u RH se ponaša kao da su "svi problemi umirovljenika dugoročno riješeni".
Riječ je o starim ljudima, koji možda neće dočekati povrat tog duga; nemoguće je ispuniti tu obvezu u novcu (jer to bi možda vodilo na tiskanje novca) - moguće je dio duga isplatiti u novcu, dio u obveznicama RH (koje se mogu unovčiti kroz 5 g.), a dio u dionicama iz portfelja Hrvatskog fonda za privatizaciju.
Bitno pitanje: Koliko je uopće umirovljenika kojima treba vratiti dug?
U Njemačkoj je 1 umirovljenik na 3 radnika, a u RH je 1:1.
Je li moguće da smo mi bolesnija nacija?
Očito postoje oni koji ne zaslužuju mirovinu tj. oni koji su je stekli na nelegalan način.
Treba ukinuti mirovine "boraca NOB-a", mirovine preuzete od drugih republika bivše SFRJ i mirovine za lažne stradalnike Domovinskog rata.
7.U proteklih je 10 g. proizvodnja u RH smanjena za 50%. Treba li težiti povratku industrije u RH ili razvoj treba očekivati isključivo od sektora usluga? Kako pomiriti zahtjeve zaštite okoliša s industrijskim razvojem?
- Hrvatska treba oživljavanje proizvodnje.
Nažalost u RH dominira mešetarska (trgovačka) privreda, što u konačnici dovodi do odliva kapitala iz zemlje.
- Hrvatsko gospodarstvo je iscrpljeno.
Zato treba zaštititi domaću proizvodnju, podupirući pristup novim tržištima, kombinirajući gospodarske i političke interese.
- Oporavak gospodarstva je moguć jedino uz sigurne uvjete ulaganja u Hrvatsku: dakle red i državna uprava, jasno radno zakonodavstvo, politička stabilnost i vojna sigurnost zemlje, te stabilna i poticajna porezna politika;
- Nužno je stoga izraditi novi porezni sustav koji neće porezno opterećivati investicije u gospodarstvu
- Treba zaustaviti sanaciju ekonomski neopravdanih i ekološki nepodobnih sustava propalog komunističkog gospodarstva
- Gospodarski napredak je moguć jedino uz tehnološki razvoj i uz razvoj poreznog sustava koji potiče nove investicije.
- Temeljem Nacionalne razvojne strategije treba jasno odrediti koje su djelatnosti od strateške važnosti za razvoj RH (to su i europski prioriteti u Agendi 2000 EU): poljoprivreda;
skrb za nezaposlene;
znanost i high-tech;
ekologija;
promet;
telekomunikacije i informacijsko društvo;
uz razvoj obale i otoka i gospodarenje morem, te turizam.
Sve drugo treba prepustiti tržištu!
- Privatizacija i tajkunizacija: Treba poništiti sve nelegalne slučajeve privatizacije.
- Sadašnje stanje u državi je rezultat "demokracije u Hrvata" = uzmeš dio zakona koji ti se sviđa, a ostalo po svom navodnom demokratskom pravu zanemariš i ne provodiš;
Pokazalo se da je dosadašnji model loš - prikupljeno je manje od 10% gotovog novca, a sve drugo su menadžerski krediti tj. nepostojeći novac.
Privatizaciju treba dalje provoditi kuponskim modelom.
Nesmije se potpuno privatizirati stratešku nacionalnu infrastrukturu - energetsku, prometnu i sl. (51% mora ostati u državnim rukama)
- Nelikvidnost: Nužno je uvesti jamstva realizacije obveza plaćanja za sve gospodarske subjekte i za državne službe.
Banke treba kvalitetno privatizirati, te modernizirati njihovo poslovanje.
- Tržišno gospodarstvo treba konačno zaživjeti u RH: - nedopustive su političke sanacije poduzeća na državni trošak;
poželjno je okrupnjavanje poduzeća, ali su nedopustivi monopoli;
nedopustiv je nekontrolirani ulaz stranog kapitala;
nedopustiv je "divlji" kapitalizam, nekontrolirani rast poduzeća i polukriminalno zatiranje konkurencije;
- treba prekinuti poduzetništvo po principu "profit meni - gubitci državi";
- Vlada se treba obvezati da će suzbijati i najoštrije kažnjavati privredni kriminal;
nedopustive su sprege (slizavanje) sindikata sa strankama ili sa Vladom;
Vlada ne može i nesmije biti tampon-zona između zaposlenika (tj. sindikata) i poslodavaca, jer oni sami trebaju iznaći rješenja.
- Ekologija - HSP drži brigu o budućim naraštajima Hrvata i očuvanje prirodne baštine temeljnim zadatkom.
To znači ljubomorno čuvanje svoje prirodne baštine i zdravlja svojih sugrađana, protivljenje uvođenju prljave tehnologije u zemlju, zaustavljanje genski modificirane hrane i sl.
Ključna razlika HSP u odnosu na sve ostale stranke u Hrvatskoj jest - ekologija u Izbornom programu HSP je u potpunosti isprepletena s gospodarstvom - zato jer držimo da je nemoguće govoriti o ekologiji neovisno o gospodarstvu i obratno (kako to čine ostale stranke!).
To pretpostavlja gospodarstvo koje će manje uništavati okoliš i trošiti manje sirovina i energije.
Očuvanost okoliša i prirodna baština naš su najveći kapital, a siromašne zemlje nebrigom i uništavanjem okoliša mogu više izgubiti nego bogate.
8.Mnogobrojni domaći i strani kritičari zamjeraju RH nedovoljne medijske slobode. Što bi trebalo učiniti da se povećaju medijske slobode?
- teško je naći neovisne medije, tj. neovisne o Vladi RH ili o nekoj oporbenoj stranci; - ovisnost je najgora za medije jer onda medijima nedostaje objektivnosti; HSP zato drži da treba objavljivati samo ono što je doista vijest, dajući izbalansiran prikaz dnevne politike i svih događaja u zemlji.
- medijima je potrebna Lustracija - ljudi koji su navikli režirati, izmišljati i mijenjanti vijesti, te zataškavati događaje radi volje partije ili stranke - ne mogu biti dobri i objektivni novinari, jer ne doprinose demokratizaciji zemlje
- KAKO BRITANCI ZAMIšLJAJU "JAVNU TELEVIZIJU" (primjer BBC-a): - Temeljem svoje Povelje i Ugovora s Vladom BBC je obvezan gledateljstvu predočiti obje strane u bilo kojem političkom problemu ili sporu.
Pri tome se objavljuje samo ono što je doista vijest.
Emisije i programi BBC nesmiju sadržavati nikakav komentar koji bi izražavao stajališta TV!
- BBC se treba savjetovati i suradjivati s Ministarstvom za vanjske poslove i drugim ministarstvima, te prihvaćati i poštivati informacije od njih dobivene u svezi medjunarodnih odnosa, radi planiranja programa u nacionalnom interesu.
- BBC se ujedno obvezuje da će “osigurati točne, nenategnute i neovisne vijesti, ali uz prikaz izbalansiranog Britanskog pogleda na svijet, te točnog i efikasnog predočavanja Britanskog načina života, ustanova i dostignuća.”
- BBC je dužan: “izraditi novinarski Profesionalni Kodeks s pravilima kojih se treba držati pri sastavljanju vijesti, programa i emisija", neovisno o stranačkoj pripadnosti.
- U okolnostima koje su izvanredne “Državni tajnik može zatražiti zabranu prenošenja bilo kojih vijesti.
Osim toga, kad god se pojavi izvanredno stanje, zakonito je preuzimanje postaja BBC od strane Državnog tajnika u ime Njezinog Veličanstva.”
Eto takvu javnu TV želimo i u Hrvatskoj!
9. Treba li država iz proračuna sanirati poduzeća koja posluju s gubitcima (npr. brodogradilišta, prehr. industrija i sl.) ili treba dopustiti njihov stečaj?
- HSP drži da su nedopustive političke sanacije privatnih poduzeća na državni trošak.
- Država treba intervenirati jedino u poduzećima koja su u državnom vlasništvu.
- Preduvjeti za intervenciju države su: 1. sagledavanje uzroka koji su doveli poduzeće do stečaja; 2. smjena poslovodstva poduzeća koje ga je dovelo do stečaja, uz krivično gonjenje odgovornih ako za to ima elemenata, te 3. postavljanje novih, stručnijih ljudi.
Kao najhitniju mjeru može se poduzeće osloboditi poreza na 1-2 godine.
- Ipak, bolje je zaštititi domaću proizvodnju (poreznim olakšicama, poticanjem tehnološkog razvoja i sl.) nego poslije, kad je već kasno, sanirati poduzeća.
Poseban slučaj su poduzeća koja su po HSP-u dio Nacionalne razvojne strategije i koja koja u nijednoj zemlji ne rade bez državne potpore. (npr. brodogradilišta).
10.        U RH djeluje 87 stranaka. Je li to dobro ili loše za demokraciju?
Brojnost stranaka ne utječe na demokraciju - najlošije je kad npr. u komunizmu u zemlji postoji samo jedna stranka.
U svim zemljama traje proces stvaranja i pretapanja stranaka (u Španjolskoj je u 1977. bilo 400 stranaka, a danas ih je 7).
S druge strane, osnivanje stranke nesmije biti tek eksperiment.
HSP predlaže Zakon o strankama, sa 3 bitne odredbe: 1. potrebno je 1000 građana - osnivača stranke (sada treba samo 100) tj. sve stranke trebaju priložiti popis osnivača s kopijom domovnice; 2. zabranjeno je financiranje stranaka iz inozemstva i 3. stranke trebaju Hrvatskom državnom Saboru podnijeti izvješće o svom financijskom poslovanju.
11.Treba li radnicima omogućiti sudjelovanje u upravljanju većim poduzećima, kako to zagovaraju neki sindikati?
To je besmislen zahtjev iz političkog vremeplova - to vodi na samoupravljanje.
Radnicima treba omogućiti članstvo u stranački neovisnim sindikatima.
Poslodavci mogu jedino primiti na znanje savjete radnika glede poboljšanja proizvodnje.
12.Treba li se Hrvatska potpuno otvoriti ulasku stranog kapitala? Treba li na nekim područjima ograničiti strane investicije - npr. na području medija, nekretnina, obrazovanja ili negdje drugdje?
Nužno je potaknuti investicijski ciklus u Hrvatskoj, kroz mješovita (međunarodna, državna, privatna) dionička društva, dopuštanjem kratkoročnih financijskih koncesija, i uz strogu kontrolu od strane države.
Prirodna bogatstva i kulturno-povijesna baština, kao ni prometna i telekomunikacijska, odnosno energetske infrastrukture nesmiju biti predmet privatne trgovine.
Uz to, u Hrvatskoj državi jedino hrvatski državljani smiju biti vlasnici zemljišta.
Pri stranim ulaganjima treba ujedno voditi računa o zaštiti okoliša, te hrvatske prirodne i kulturno-povijesne baštine.
13. Je li postojeći sustav lokalne samouprave dobar? Treba li što mijenjati?
Prema Europskoj povelji o lokalnoj samoupravi (1985.), koju je prihvatio i Hrvatski Sabor (1992.) lokalna samouprava je "pravo i sposobnost lokalnih jedinica da uređuju i upravljaju dijelom javnih poslova".
Drugim riječima broj općina i gradova treba biti takav da oni mogu sami održavati svoju administraciju (a ne na državni trošak) i da se mogu brinuti o dijelu javnih poslova tj. o komunalnim problemima.
Po HSP-u, broj županija treba biti dvostruko manji, tj. 10-12, u skladu s zemljopisnim značajkama Hrvatske.
Uz to, županije trebaju biti dio državnog ustroja a ne dio lokalne samouprave.
Župane postavlja Vlada RH na prijedlog Županijskog doma Sabora, a Skupštinu županije biraju građani razmjernim izbornim sustavom.
Gradonačelnike izravno biraju građani.
Gradsko vijeće građani biraju razmjernim izbornim sustavom.
14.Treba li, i ako da kako, povećati sudjelovanje žena u političkom životu osobito u najvišim državnim tijelima (Sabor, Vlada)?
Zaključak 4.Konvencije HSP: Ženama, a posebice majkama, treba osigurati ravnopravno sudjelovanje u društvenom, gospodarskom i političkom životu, vodeći pritom računa o njihovom dostojanstvu i ugledu.
Svaka žena mogla bi se tako bez pritisaka i rizika odlučiti hoće li ostati u svom domu i posvetiti se u potpunosti djeci i obitelji ili će se pak zaposliti izvan doma i angažirati se u politici i javnom životu.
Tzv. ženska kvota je čisto zavaravanje, a nikako suštinsko rješenje.
ZAVRŠNA RIJEČ
Prije 15 godina imali smo u Hrvatskoj komunizam i gospodarski kolaps, milijarde dolara duga, redukcije struje, par-nepar itd.
Nakon toga je uslijedio rat sa oko 30 milijardi dolara ratne štete.
Ipak, stvorena je hrvatska država, stvorena je demokracija, pa danas možemo sami stvarati svoju budućnost.
HSP zato drži da svaka buduća vlast u RH mora iznaći odgovor na 3 ključne teme:1. europske integracije - dakle kako naći najmanje bolan put u Europu
2. nacionalna strategija razvoja Hrvatske i ozdravljenja gospodarstva,
uz uvođenje reda u zemlji i funkcioniranje pravne države
3. dovršenje demokratizacije uz lustraciju komunističkih kadrova
Bude li HSP sudjelovao u vlasti, to će biti okosnice našeg rada.
Budemo li u oporbi, obećajemo da ćemo biti neugodni svakoj vlasti koja ne bude na njima radila na dobrobit hrvatskog naroda.
