KOKOOMUS ON VÄKEVÄ VOIMA  Kaiken politiikan kohteena ovat tavallisen ih­misen elinehdot ja toimeentulo. Kysymys on siitä, minkälaisessa yhteiskunnassa haluat elää.  Elinkustannusten nousun ovat nyt tunteneet kaikki kansalaiset. Tämän vuoden syyskuussa oli hintataso maassa 8,5 % korkeampi kuin vuotta aikaisemmin. Tähän ovat johtaneet alituiset verojen ja maksujen korotukset. Pis­teenä i:n päällä näissä korotuksissa on ollut pistevero, joka on kohdistunut raskaimpana tavalliseen kuluttajaan. Oikein hoidettu tulopolitiikka takaa jokaiselle kansalaiselle oikeudenmukaisen osan tuotta­vuuden kasvusta. Jokaisesta työstä on mak­settava oikeudenmukainen palkka. Leipää ei saa työntekijän kädestä veroilla ja hintojen korotuksilla syödä. Tämä on tulevan hallituk­sen ohjelman keskeinen kysymys.  Tammikuun vaaleissa on kysymys valinnasta. Toisaalla on vasemmiston johtama kansanrintamapolitiikka, joka jauhaa hiljalleen keskustalaiset yhteistyökumppaninsa voimattomiksi. Tämän tien päässä on vasemmiston päämäärä, sosialistinen Suomi. Toisaalla on kokoomuksen edustama ainoa selvä vaihtoehto tälle kehitykselle: yksilönvapaudelle ja kansanvallalle rakentuva nykyaikainen porvarillinen politiikka.  Kansanrintamapolitiikka ajautui jälleen kerran umpikujaan. Se kaatui lyhytnäköiseen etupolitiikkaan, jossa tavallisten ihmisten asiat jäivät hoitamatta. Sen tuloksena valta ajautui pois kansan vaaleissa valitsemilta edustajilta etujärjestöille, jotka päättivät asioista eduskunnan ja hallituksen ulkopuolella. Kansanvallan vastaisesti.  Tämän hallituspolitiikan sijaan on tammikuun vaalien jälkeen saatava uusi, toimintakykyinen hallitus, joka perustuu kansan vaaleissa Ilmaisemalle tahdolle. Tällaisessa hallituksessa on kokoomus valmis toimimaan. Kysymys on sisäpolitiikan kurssin korjaamisesta ja Paasikiven—Kekkosen ulkopoliittisen linjan turvaamisesta.  Vaalien jälkeen ovat edessä ne asiat, jotka koskevat jokaista tavallista ihmistä. Ne asiat, jotka kaatuneelta hallitukselta jäivät hoitamatta. Näitä ovat hintojen nousun pysäyttäminen, reaaliansioiden tasavertainen kehittäminen, verotuksen oikeudenmukaistaminen, inflaation pysäyttäminen, maatalouden tulokysymysten ratkaiseminen sekä monet muut asiat.  UKK-sopimuskauden palkankorotukset ovat jääneet paljolta näennäisiksi. Tähän on ollut syynä hallituksen epäonnistunut talouspolitiikka, jonka tuloksena elinkustannukset ovat nousseet. Tulopolitiikka on ollut epätasaista. Sen suunnan ovat sanelleet voimakkaimmat etujärjestöt. Sellaiset ryhmät, joilla ei ole voimakkaita etujärjestöjä, ovat saaneet tottua hiljaisen heikomman asemaan. Jälkeen ei ole jäänyt yksin maatalous, vaan monet muutkin väestöryhmät, jotka eivät ajoissa ole käyttäneet kovaa politiikkaa. Kuulutko sinä heihin?  Nyt on Jokaisen äänestäjän tehtävänä tule­vaisuutensa valinta. Nyt jos koskaan on porvarillisesti ajattelevan ihmisen valittava oikea vaihtoehto — kokoomus. Enää ei saa käydä niin kuin viime vaaleissa, jolloin monet porvarillisesti ajattelevat ihmiset keskustaryhmiä äänestäessään vaalien jälkeen totesivatkin tukeneensa kansanrintamapolitiikkaa. Kokoomus on suurin porvarillinen puolue. Kokoomus on kansanrintamapolitiikan todel­linen vaihtoehto. Kokoomus on kokoava voi­ma kaikkien suomalaisten eduksi. Nyt vastaa kansa, minkä vaihtoehdon se ha­luaa.
