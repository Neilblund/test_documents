Osnovni principi
Mi želimo Crnu Goru punu solidarnosti,
ekonomskog blagostanja i prosperiteta.
To je danas javna potreba, potreba naših porodica, i svih nas pojedinačno.
U društvu, utemeljenom na stabilnosti i povjerenju, to je pretpostavka sveukupnog razvoja, prije svega, ekonomskog napretka, dakle, boljitka svakog čovjeka, svake porodice, i svakog našeg kraja.
Ostvarivanje tog cilja osnovni je zadatak Socijalističke narodne partije Crne Gore, jer je riječ o temeljnim principima našeg političkog djelovanja.
Želimo da stvorimo moderno i uspješno društvo,
slobodnu,
pravednu i
bogatu Crnu Goru.
Za nas je političko djelovanje nerazdvojivo od najviših moralnih načela.
Poštenje i poštovanje provjerenih moralnih načela osnovna su mjerila našeg političkog djelovanja.
Socijalistička narodna partija se zalaže za promjenu sistema vrijednosti!
Beskompromisno ćemo se boriti protiv mita i korupcije u društvu, a posebno u javnoj upravi.
Naš izborni program zasniva se na osnovnim principima naše Partije, u cilju ostvarivanja  potreba naših građana i interesa Crne Gore.
10 osnovnih principa Socijalističke narodne partije su:
1.  sloboda,
jednakost i
pravda u društvu,
2.  izgradnja solidarnog
i pluralističkog društva jednakih šansi,
3. zaštita i afirmacija prava i
sloboda svakog pojedinca bez obzira na njegovu pripadnost, orijentaciju, politička uvjerenja i socijalni status,
kao i borba protiv diskriminacije,
4.  aktivno učešće mladih u životu i razvoju zajednice,
5.  borba za ravnopravnost polova,
6. obezbjeđenje svima prava na rad,
obrazovanje,
zdravstvenu i socijalnu zaštitu,
penzije...
7. decentralizacija
i ravnomjerni regionalni razvoj,
8. zaštita životne sredine,
9.  promocija cjeloživotnog obrazovanja,
10. porezi u funkciji zadovoljenja potreba svih građana i razvoja Crne Gore,
pravo na privatnu svojinu
i slobodno preduzetništvo,
koje će otvarati nova radna mjesta.
Sve što radimo, moramo činiti u ime onih, koji ostaju uz nas, i za nama – u ime   mladih!
Ekonomski bogata,
solidarna i prosperitetna Crna Gora – to je Crna Gora u kojoj možemo ostvariti radne i stvaralačke sposobnosti, i s optimizmom gledati u našu sopstvenu, i zajedničku budućnost:
budućnost stabilnog ekonomskog razvoja,
osnažene parlamentarne demokratije,
vladavine prava,
evropskih standarda,
i dostojanstvenog života za sve građane Crne Gore.
Socijalistička narodna partija nudi realan, optimističan i ostvariv program za brži napredak Crne Gore,
i njeno uključenje u društvo demokratskih i razvijenih zemalja Evropske Unije.
Naš izborni program predstavlja rješenje kako odgovoriti na potrebe građana Crne Gore da žive bolje, prosperitetnije i kvalitetnije.
Vrijeme je da se napredak osjeti u svakoj kući.
Vrijeme je da se napredak osjeti u svakom dijelu društva.
Vrijeme je za bolju Crnu Goru!
Interesi građana Crne Gore su da:
imaju demokratsku državu, zasnovanu na principima parlamentarne demokratije i vladavine prava,
žive bolje, kvalitetnije,
imaju veće plate, penzije i socijalna primanja,
imaju bolje zdravstvene usluge,
budu povezani sa svijetom,
imaju jednake šanse za zaposlenje,
i da dobro žive od svog rada,
bude obezbijeđen režim bezviznog prelaza granica,
dobiju kvalitetan odgovor na privredne, kulturne, mentalne i istorijske barijere i predrasude u crnogorskom društvu,
obezbijedi se ravnomjerni regionalni razvoj s posebnim akcentom na specifičnost pojedinih područja,
jača uloga civilnog sektora u promjeni sistema vrijednosti.
Naš najveći interes je da mladi, talentovani, sposobni i obrazovani ljudi ne odlaze iz zemlje, već da im se stvore dobri uslovi za rad i život, i da se svojim znanjem i sposobnošću nadmeću sa svijetom.
Zbog perspektive života sadašnjih i budućih generacija želimo da izgradimo ekonomski razvijeno i napredno društvo i državu.
Socijalistička narodna partija Crne Gore se zalaže za državu socijalne pravde, što podrazumijeva sigurnost svakog građanina i porodice.
Svim građanima moraju biti pružene jednake mogućnosti za lični napredak, obrazovanje, stvaranje porodice i kvalitetne uslove života.
Zalažemo se za društvo slobodnog preduzetništva,
slobodne inicijative
i ravnopravne konkurencije.
Na bazi ovih principa ostvariće se uslovi za valorizaciju znanja i sposobosti građana, posebno mladih i obrazovanih ljudi,
i istinsko obezbjeđivanje socijalnog i ukupnog društvenog statusa.
Država mora biti garant slobode
i socijalne sigurnosti svakog građanina.
Socijalistička narodna partija će se zalagati za tolerantni dijalog i njegovu primjenu  na političkoj sceni, kao najzačajnije sredstvo za iznalaženje optimalnih rješenja u sporovima među društvenim grupama i političkim partijama u interesu mira i stabilnosti.
Ubijeđeni smo da je evropska budućnost Crne Gore osnovni strateški cilj
i sredstvo, čijim će ostvarenjem Crna Gora postati moderna, demokratska,
ekonomski razvijena
i socijalno odgovorna država za sve njene građane.
POGLAVLJE 1
Društvo socijalne pravde
Socijalnu pravdu čine:
jednakost prava i mogućnosti;
ograničavanje nejednakosti;
društvo bez nepravde i svake diskriminacije;
jednaka dostupnost obrazovanju, kulturi, zdravstvenoj i socijalnoj zaštiti;
pravična i socijalno prihvatljiva privatizacija;
nadoknada za oduzeto i neisplaćeno;
pravedna raspodjela vrijednosti;
društvo bez diskriminacije žena, mladih, osoba s posebnim potrebama, manjinskih etničkih grupa...
Socijalna pravda podrazumijeva zakone, koji svima podjednako obezbjeđuju jednake osnovne uslove i mogućnosti za individualni razvoj.
Socijalna pravda se definiše kao princip da u raspodjeli društvenog proizvoda građani učestvuju prema sopstvenom doprinosu, ali i da svima mora biti obezbijeđen minimum, neophodan za zadovoljavanje osnovnih potreba i život dostojan čovjeka.
Uradićemo sve kako bismo promijenili sistem vrijednosti, i stvorili odgovorno socijalno društvo.
Uspostavićemo pravedan odnos između države i onih, kojima je pomoć potrebna, na način da socijalna politika bude jednaka za sve, a jedini uslovi za ostvarivanje prava na socijalna primanja budu regulisani i primjenjivani po zakonu.
Pokrenućemo projekat uvođenja socijalnih kartona,
i nakon toga izgraditi informacioni sistem istih, koji će obuhvatati sve podatke o građanima, uključujući katastarske, imovinske i podatke o zaposlenosti.
Na taj način imaćemo realnu sliku socijalnog statusa svakog građanina.
Podaci će biti javni, i dostupni svima, čime ćemo iskorijeniti sve malverzacije u sistemu socijalne zaštite, koje danas postoje.
Za budućnost u solidarnosti i pravdi!
Zaštita najugroženijih
Obezbijedićemo da država svakoj osobi u Crnoj Gori osigura takav standard života, koji će omogućiti materijalnu sigurnost, građana i njihovih porodica.
U cilju borbe protiv siromaštva i socijalne isključivosti, osiguraćemo pravo na socijalnu pomoć i smještaj za sve one, čiji prihodi nijesu dovoljni za osnovnu egzistenciju.
Socijalistička narodna partija Crne Gore će se zalagati da se zakonskim rješenjima obezbijedi da se granica siromaštva postavi na nivo prosječne vrijednosti potrošačke korpe u Crnoj Gori.
Na ovaj način uspostavićemo realnu granicu siromaštva, za razliku od današnje, koja predstavlja statističku manipulaciju pravog stanja u Crnoj Gori.
Unaprijedićemo sistem socijalne zaštite, urediti ga zakonom, u skladu s međunarodnim standardima, planiran i organizovan prema realnim potrebama društva, na principima decentralizacije, u kojem svi socijalni akteri imaju jednake šanse.
Socijalistička narodna partija Crne Gore želi mnogo efikasniju i bolje usmjerenu socijalnu politiku u cilju suštinskog, a ne deklarativnog smanjenja siromaštva.
Takođe, nova socijalna politika mora omogućiti da socijalna davanja budu u funkciji podmirivanja potreba najranjivijih kategorija stanovništva.
Crna Gora mora biti država socijalne pravde, jer je to uslov njene društvene kohezije,
a time i njenog napretka.
U tom smislu zalažemo se i za jačanje socijalne odgovornosti poslovnog, i biznis sektora,
i povoljniji poreski tretman za subjekte, koji izdvajaju posebna sredstva za socijalne potrebe.
Centri za socijalni rad moraju biti depolitizovani.
Slijedeći praksu većeg broja evropskih zemalja, mi ćemo u Crnoj Gori uvesti i novi oblik zaštite siromašnih starih lica, a to su socijalne penzije, za stara lica koja su bez ikakvih primanja.
Obezbijeđena i dostojanstvena starost
Obezbijeđena i dostojanstvena starost mora biti briga svake države.
Koordinisanim djelovanjem države, lokalnih samouprava, banaka, civilnog sektora i privatne inicijative, uz pomoć evropskih fondova izgradićemo evropski model stanovanja, smještaja i usluga u domovima za stare.
Napravićemo programe solidarnosti, koji će imati za cilj pomoć ovoj najranjivijoj kategoriji stanovništva.
Za Socijalističku narodnu partiju Crne Gore velika je satisfakcija što smo našim petogodišnjim zalaganjem razobličili aferu krađe penzija, i suštinski doprinijeli da se prava penzionera na usklađivanje penzija, u periodu od 1. jula 2002. do 31. decembra 2003. godine, zaštite.
Zakonom o obeštećenju korisnika prava iz penzijskog i invalidskog osiguranja država se obavezala da će penzionere obeštetiti zaključno s 20. aprilom 2011. godine.
SNP CG smatra da je to neprimjereno dug rok, u kojem će sredstva duga prema penzionerima biti dodatno obezvrijeđena.
Konkretno: Zbog istog donijećemo Zakon o izmjenama Zakona o obeštećenju korisnika prava iz penzijskog i invalidskog osiguranja, i preostali dug prema penzionerima, uključujući i dug nastao u 2008. godini, u iznosu od jedne i po penzije, u cjelosti isplatiti u najkraćem mogućem roku.
Konkretno: U cilju poboljšanja statusa penzionera donijećemo Zakon o izmjenama i dopunama Zakona o penzijskom i invalidskom osiguranju, i postojeći tzv. „švajcarski model“ usklađivanja penzija zamijeniti modelom, koji će omogućiti brži, realni rast penzija, i obezbijediti da prosječna penzija ne može ići ispod 65 % od nivoa prosječne zarade u Crnoj Gori.
Konkretno: Stvorićemo pravni okvir, koji će omogućiti besplatnu zdravstvenu zaštitu penzionera.
Obezbijedićemo proširenje postojeće pozitivne liste ljekova,
kao i nabavku svih medikamenata pod znatno povoljnijim uslovima.
Dom za svaku porodicu
Životnu egzistenciju mnogih građana bez uslova za stanovanje riješićemo putem realizacije Programa za izgradnju stambenih jedinica, posebno za socijalne slučajeve.
Mladi ljudi, koji su odlučili da započnu zajednički život stvarajući svoju porodicu i dom, znaju da im je pomoć i podrška izuzetno potrebna, pogotovo ako nemaju riješeno stambeno pitanje.
S tim u vezi, naš Program predviđa izgradnju nekoliko hiljada stanova na teritoriji Crne Gore u narednih 10 godina, a u toku prve dvije godine biće završeno 1000 stambenih jedinica.
Konkretno: Predložićemo i Zakon o podsticajnoj društvenoj izgradnji stanova, čija će rješenja biti zasnovana na najboljoj uporednoj i evropskoj praksi.
Lica sa invaliditetom
Konkretno: - Donošenjem novog Zakona o socijalnoj i dječjoj zaštiti, licima sa invaliditetom   obezbijedićemo pravo na adekvatan životni standard
i socijalnu zaštitu.
Postojeća simbolična primanja vezana za invaliditet, data u fiksnom iznosu, izmijenićemo tako da budu znatno povećana, izražena u procentima i vezana za rast zarada u državi.
- Izmjenom propisa iz oblasti zdravstvenog osiguranja obezbijedićemo zdravstvenu zaštitu u punom iznosu za sve kategorije lica sa invaliditetom, bez obzira na stepen i uzrok invalidnosti,
kao i obezbijediti da sva lica sa invaliditetom mogu besplatno dobiti savremena pomagala, shodno dijagnozi.
- Uspostavićemo pravni okvir za puno i adekvatno učestvovanje lica sa invaliditetom u svim oblastima društvenog života na ravnopravnoj osnovi, posebno u oblastima zapošljavanja, integracija u radnu sredinu, obrazovanja, kulture i stanovanja.
- Nijedno lice sa invaliditetom neće ostati bez obezbijeđenog posla, ili materijalnog obezbjeđenja.
- Izmjenom i dosljednom primjenom pravne regulative obezbijedićemo pristup bez prepreka licima s invaliditetom njihovom životnom okruženju, institucijama, sredstvima javnog prevoza, uslugama, sistemima komunikacije i dr., planskim uklanjenjem barijera i izgradnjom pristupačnih objekata i usluga.
- Izradićemo jedinstvenu centralnu bazu podataka lica sa invaliditetom u Crnoj Gori radi njihove potpune zaštite prava i sloboda.
SNP CG će se zalagati da država u saradnji s lokalnim samoupravama i relevantnim evropskim fondovima stvori uslove za organizovanje socijalnih službi na lokalnom nivou, koje će građanima biti dostupne, i osposobljene za pružanje adekvatne pomoći licima s invaliditetom.
Briga o djeci
Zbog siromaštva najviše trpe djeca!
Socijalistička narodna partija će, po ugledu na evropske razvijene zemlje, svakoj porodici osigurati pravnu, ekonomsku i socijalnu zaštitu.
Naročitu pažnju ćemo posvetiti osiguranju prava da sva djeca, jednako, bez obzira na mjesto rođenja, ili bilo koje lično svojstvo, ekonomski, politički, administrativni, ili društveni status, imaju sve uslove za zaštitu i neophodnu brigu.
Konkretno: Donijećemo Zakon o dječjoj zaštiti, kojim će se, između ostalog, obezbijediti finansijska podrška porodicama sa djecom,
pravo na dječji dodatak za svako dijete,
poseban podsticaj rađanju djece,
kao i posebna podrška materijalno ugroženim porodicama s djecom, porodicama s djecom ometenom u razvoju, i djeci bez roditeljskog staranja.
POGLAVLJE 2
Posao za sve
Socijalistička narodna partija ekonomiju shvata i kao sredstvo za dostizanje svog temeljnog programskog cilja, a to je društvo socijalne pravde.
Pravedno društvo, naravno, obuhvata mnogo više od temeljnih pretpostavki, koje čine finansijsku stabilnost.
Prioritet SNP-a je smanjenje stvarne nezaposlenosti u Crnoj Gori
i vraćanje dostojanstva svim zaposlenim.
Ekonomski razvoj Crne Gore treba temeljiti na što značajnijem učešću malih i srednjih preduzeća u ukupnom dohotku Crne Gore.
Stoga je neophodno formiranje Preduzetničke banke u Crnoj Gori, koja bi nastala transformacijom Fonda za razvoj.
Univerzitet Crne Gore je mjesto gdje treba formirati naučni institut za preduzetništvo, tehnologiju i inovacije, kao centralnu instituciju za širenje ideja preduzetništva, primjenu novih tehnologija i stvaranje inovacija, proizvoda i procesa.
Ovaj Institut bi na projektnom principu angažovao najkreativnije i najstručnije pojedince.
Institut bi, u cilju operativnog preduzimanja aktivnosti na razvoju malih i srednjih preduzeća, upočetku formirao više biznis inkubatora na regionalnom principu.
SNP Crne Gore smatra da treba osnivati mala i srednja preduzeća na bazi valorizacije prirodnih resursa Crne Gore, i na taj način stimulisati razvojne prerađivačke djelatnosti (prerada aluminijuma, drveta, kamena, flaširanje vode).
Ovome treba dodati i razvoj usluga, kao novu razvojnu šansu, npr.: razvoj zdravstvenih usluga, intelektualnih usluga, i sl.
Poseban akcenat biće stavljen na razvoj turizma
i pomorstva.
Naročit značaj, kako s aspekta regionalnog razvoja, tako i s aspekta zapošljavanja, odnosno veće proizvodnje i izvoza, ima razvoj poljoprivrede.
Proizvodnja zdrave hrane, kao razvojni koncept, zajedno sa turizmom treba da čini jedinstvenu šansu za rad, zapošljavanje,
promociju i afirmaciju specifičnih i originalnih vrijednosti Crne Gore.
Obrazovanje kao uslov za veće zapošljavanje
Orijentacija na preduzetničku ekonomiju zahtijeva prilogođavanje sistema obrazovanja na svim nivoima.
Nastavne planove i programe potrebno je osavremeniti, i prilagoditi savremenim tehnologijama i praksi u ekonomijama razvijenih zemalja.
Poseban akcenat će se staviti na razvoj informaciono-komunikacionih tehnologija, koje predstavljaju generator ekonomskog  razvoja, i realnu šansu za nova zapošljavanja.
Informatička pismenost mora biti utkana u sve obrazovne planove i programe.
Konkretno: Koncept permanentnog obrazovanja mora postati životna potreba svih zaposlenih u Crnoj Gori.
U tom cilju, radi obezbjeđenja potrebnih kadrova, neophodno je planski i kontinuirano realizovati sve vidove stručnog obrazovanja nezaposlenih lica (stručno osposobljavanje, prekvalifikacija, dokvalifikacija i profesionalna orijentacija) kao programske mjere od izuzetnog značaja za podsticaj i realizaciju aktivne politike zapošljavanja.
Normativne pretpostavke za veće zapošljavanje
Konkretno: Neophodno je izvršiti reformu radnog zakonodavstva, i donijeti:
-  zakon o radu,
- zakon o zapošljavanju,
- zakon o zapošljavanju invalidnih lica,
- zakon o zaštiti na radu,
- zakon o štrajku, i
- opšti kolektivni ugovor.
Ovo naprosto iz razloga, što postojeća zakonska rješenja ne afirmišu participaciju u upravljanju onih, koji su nosioci procesa, i tokova organizacije proizvodnje i stvaralaštva.
Pojedinačni interesi nijesu, i ne mogu biti podsticaj za razvoj, srećan i stabilan život svih građana Crne Gore.
SNP Crne Gore će, polazeći od činjenice da je sadašnja zaštita prava zaposlenih na najnižem nivou, posebno afirmisati suštinsko pravo zaposlenih iz rada i po osnovu rada, uz obaveznost istinskog sindikalnog organizovanja i ostvarenja prava na kolektivno, gransko i pojedinačno ugovaranje.
Zaštita na radu,i obaveza poslodavaca da štite život i zdravlje zaposlenih, naš su cilj od najvećeg značaja.
Institucionalni okvir za efikasnije zapošljavanje
U skladu s dostignućima savremenih evropskih zemalja neophodno je izvršiti novu organizaciju i modernizaciju službi za zapošljavanje, u cilju njene potpune depolitizacije.
Bez odlaganja treba izvršiti korjenitu reformu i prilagođavanje organizacije uslovima preduzetničke ekonomije.
Konkretno: Zavod mora konačno postati organizovana efikasna i profesionalna organizacija, jednako u službi lica koja traže zaposlenje, i poslodavaca, koji imaju potrebu da ta lica zapošljavaju, koristeći pritom naučna dostignuća i najbolju praksu razvijenih evropskih zemalja.
Sadašnji Zavod, u funkcionalnom smislu, predstavlja vid zaštite postojećeg sistema vlasti u Crnoj Gori.
Posao za sve – aktivna politika zapošljavanja
Afirmišući ideju „posao za sve“, potrebno je stimulativnim mjerama podstaći formiranje agencija za posredovanje u zapošljavanju, koje će besplatno pomagati nezaposlenima.
Aktivnim mjerama podsticaće se otvaranje novih radnih mjesta kroz postupak smanjenja poreza i doprinosa na zarade (posebno za one privredne subjekte, koji zapošljavaju teže zapošljiva lica).
Shodno metodologiji Međunarodne organizacije rada obezbijediće se reforma statističkog sistema u cilju smanjivanja nezaposlenosti
i istinitog prikazivanja stvarne, odnosno objektivne nezaposlenosti.
Mjerama aktivne politike zapošljavanja posebno će se stimulisati zapošljavanje žena,
mladih, i
osoba s posebnim potrebama.
Obezbijedićemo nezaposlenima otvaranje kreditnih linija po najpovoljnijim uslovima, posebno kada se otvaraju nova radna mjesta sa proizvodnim projektima,
kao i stimulisanje porodičnog biznisa
i projekata samozapošljavanja.
Licima, koja više godina čekaju na zaposlenje, obezbijedićemo pripremu za njihovo zapošljavanje kroz dopunsko obrazovanje, dokvalifikacije, prekvalifikacije, učenje stranih jezika, rad na računarima, i drugo.
Pasivna politika zapošljavanja – Zaštita nezaposleni
Socijalistička narodna partija Crne Gore će raditi na:
- korjenitoj reformi sistema socijalne sigurnosti i socijalne zaštite nezaposlenih lica,
- proširenju broja kategorija lica, koja će ostvarivati pravo iz socijalnog osiguranja,
i povećati visinu primanja ovih lica,
- prioritetima u odnosu na lica, koja su kao tehnološki viškovi ostala bez zaposlenja,
lica sa posebnim potrebama,
i teže zapošljivim kategorijama,
- dosljednoj primjeni međunarodnih konvencija i zakonskih propisa u cilju eliminisanja svih oblika diskriminacije u oblasti zapošljavanja.
Uložićemo napor za prosperitetni razvoj Crne Gore, i time pored ostalog onemogućiti nejednaku dostupnost slobodnog radnog mjesta zbog zapošljavanja po partijskoj pripadnosti, ostajući dosljedni naporima koje činimo, da se stvara društvo jednakih šansi za sve,
i eliminiše sada prisutna politizacija u sferi rada i zapošljavanja.
Nećemo žaliti truda da svi imaju šansu da se nađu na mjestu, na kojem su najkorisniji u interesu svih građana Crne Gore.
Tržište rada, zapošljavanje i politika zarada i penzija
Puno poštovanje prava zaposlenih,
i pravo na dostojanstvene uslove rada,
zarade i penzije, osnova su politike SNP.
Zalažemo se za ravnopravan tretman svih sindikalnih organizacija u Crnoj Gori,
ostvarivanje suštinskog socijalnog dijaloga
i za potpunu depolitizaciju Zavoda za zapošljavanje, a posebno područnih biroa rada.
Takođe, politika zapošljavanja u državnim organima i organima državne uprave mora biti oslobođena političkog uticaja, ne smije se zasnivati na nepotizmu i političkoj podobnosti, već na stručnosti i jednakim šansama.
Naš cilj je da prosječna penzija bude u nivou od 65% prosječne zarade.
SNP CG konkretno predlaže:
- planiranje programa javnih radova u cilju novog zapošljavanja,
- eliminaciju rada na crno davanjem većih ovlašćenja inspekciji rada, kao i preduzimanjem oštrih mjera prema poslodavcima, koji nelegalno zapošljavaju,
- uvođenje novog modela utvrđivanja rasta troškova života i potrošačke korpe.
Crna Gora je ženskog roda
Uvažavajući stav da je stepen sloboda i ravnopravnosti žena u jednom društvu mjera i sloboda i ravnopravnosti tog društva, Socijalistička narodna partija nastoji da slijedi najbolje tradicije socijaldemokratije, otvarajući ženama prostor za punu afirmaciju.
Rodnu politiku nemoguće je odvojiti od jednakog priznavanja, uživanja i zaštite ljudskih prava,
realizacije socijalne pravde,
socijalne inkluzije
i postizanja održivog razvoja.
Takođe, rodna ravnopravnost, kako na zakonskom, političkom, tako i na nivou stvarnosti, nužna je pretpostavka koja Crnu Goru približava evropskim integracijama i krugu zemalja Evropske Unije,
ali i ispunjavanju postojećih obaveza kao države članice Savjeta Evrope.
U srži principa jednakih mogućnosti je afirmacija jednake vrijednosti ljudskih bića.
Ta afirmacija pomaže da se identifikuju oni životni sektori u kojima svi moramo da budemo tretirani na isti način, tako da minimalni uslovi za normalan i dotojanstven život budu pristupačni svima.
- Pravna jednakost
- Jednako pravo na primanja koja su neophodna za pristojan život
- Najveće moguće učešće u zajedničkom životu i kulturi u nastojanju da se obezbijedi da nijedna osoba ne smije odredjivati drugoj kako da živi
- Jednako učešće na mjestima odlučivanja
Ravnopravni pristup žena i muškaraca ekonomskim resursima, i stvaranje jednakih mogućnosti u njihovom korišćenju
- Kontinuirano će se prikupljati statistički podaci i objedinjavati pokazatelji o razlici među polovima u sistemu socijalne zaštite i na tržištu rada.
- Osmislićemo poreske olakšice za poslodavce koji zapošljavaju žene sa invaliditetom i žene starije od 50 godina.
- Organizovaće se kursevi za kompjutersko opismenjavanje što većeg broja žena i muškaraca, starijih od 50 godina.
- Donijećemo Strategiju razvoja ženskog preduzetništva.
- Osmisliće se mogućnost odobravanja povoljnijih kredita za početak biznisa sa dužim “grace” periodom, i dužim vremenskim rokom otplate kredita.
- Iniciraćemo donošenje zakonskih rješenja za obezbjedjivanje  lakšeg pristupa radu na pola radnog vremena,
uz fleksibilno radno vrijeme,
i lakši pristup, gdje je to moguće, “radu na daljinu”, tj. radu kod kuće, kao što je npr. rad putem telefona, ili interneta.
- Radićemo na uvođenju poreskih olakšica za samozaposlene žene,
žene preduzetnice
i žene zaposlene u poljoprivrednim djelatnostima.
- Osnovaće se “Start up“ fondovi za razvoj ženskog preduzetništva (s posebnim naglaskom na sjever).
- Uticaće se na usklađivanje radnog vremena jaslica, vrtića i produženog boravka u školama, u skladu sa radnim vremenom zaposlenih roditelja i njihovim potrebama;
i na povećanje kapaciteta jaslica i drugih predškolskih ustanova za čuvanje djece, čime bi se povećao broj djece obuhvaćene sistemom staranja do uzrasta obaveznog školovanja.
Poboljšanje  položaja samohranih roditelja
- Radiće se na podsticanju nastavka i završetka školovanja maloljetnih neudatih majki,
kao i na sticanju znanja i obuka po završetku redovnog obrazovanja;
- Stvoriće se Alimentacioni fond na nivou države, iz kojeg će se omogućiti razne vrste interventne pomoći samohranim roditeljima.
Reproduktivno zdravlje i prevencija od najčešćih bolesti
- Organizovaće se kampanja za prevenciju  bolesti reproduktivnih organa sa posebnim naglaskom na rak dojke, grlića materice, i prostate.
- Organizovaće se obavezni i besplatni sistematski pregledi jednom godišnje,
uz besplatan prevoz stanovništva iz udaljenih mjesta.
Konkretno: - jedan ultrazvučni pregled  godišnje – za muškarce i žene starije od 40 godina,
- jedna mamografija godišnje – za žene starije od 40 godina,
- jedna kolposkopija godišnje – za žene starije od 40 godina.
SUZBIJANJE NASILJA U PORODICI
Pripremićemo i usvojiti Zakon o zaštiti od porodičnog nasilja.
Usvojićemo Protokol o postupanju svih relevantnih institucija u slučajevima porodičnog nasilja.
UČEŠĆE NA MJESTIMA ODLUČIVANJA
- Odredbama Zakona o izboru odbornika i poslanika učinićemo obaveznim učešće 30% žena na izbornim listama, ali i nakon izbora u skupštinama opština, i Skupštini Crne Gore.
- U skladu sa Zakonom o rodnoj ravnopravnosti prilikom  imenovanja, i izbora u državne organe,  i jedinice lokalne samouprave, vodiće se računa o ravnomjernoj zastupljenosti oba pola.
POGLAVLJE 3
Da svima bude dobro
Socijalistička narodna partija Crne Gore svoju ekonomsko-socijalnu ponudu „Da svima bude dobro“ temelji na viziji Crne Gore, kao države socijalne pravde i jednakih šansi,
u kojoj su privredni rast i održivi razvoj u punoj ravnoteži sa rastom životnog standarda svih njenih građana.
SNP CG je spremna da realizuje svoju ekonomsko-socijalnu ponudu, uzimajući u obzir, kako globalnu ekonomsku i finansijsku krizu, koja pogađa Crnu Goru, tako i dostignuti nivo ekonomskog rasta i razvoja, koji je rezultirao slabom konkurentnošću privrede i velikim socijalnim razlikama u društvu.
SNP CG predlaže paket kratkoročnih državnih mjera, koje bi se realizovale tokom ove godine, i koje imaju za cilj ublažavanje posljedica globalne finansijske i ekonomske krize.
Glavne kratkoročne mjere i prioriteti države Crne Gore su:
1)   Državne mjere za očuvanje nivoa zaposlenosti, kako u državnom, tako i privatnom sektoru:
- bez otpuštanja zaposlenih,
- posebne poreske olakšice za poslodavce iz privatnog sektora, koji zbog smanjenja poslovnih aktivnosti planiraju otpuštanje zaposlenih,
- privremeno smanjenje poreza i doprinosa za zaposlene u sektorima, koji su posebno pogođeni krizom (turizam, građevinarstvo, poljoprivreda),
- donijeti Uredbu o oslobađanju od plaćanja poreza i doprinosa za novozaposlene tokom 2009. godine.
2)   Državne mjere za realizaciju posebne socijalne politike u funkciji ublažavanja posljedica krize:
-  povećanje budžetskih davanja za socijalnu zaštitu za 10% (za 5 mil. eura);
-  izmjenama odredbi o rokovima u Zakonu o obeštećenju korisnika prava iz penzijskog i invalidskog osiguranja obezbijediti ubrzanu isplatu zaostalih obaveza do kraja 2010.
- izmjenama Zakona o socijalnoj i dječjoj zaštiti omogućiti da novčani iznos dječjih dodataka i drugih prava bude usklađen sa rastom troškova života,
-  napraviti model vjerodostojne i realne potrošačke korpe,
-  formirati Fond za isplatu svih zaostalih obaveza prema tehnološkim viškovima, uključujući i one koji su to postali prije 2000. godine.
3)   Državne mjere za finansijsku podršku privredi, sa akcentom na sektore proizvodnje, poljoprivrede, turizma i građevinarstva:
- od sredstava državnih rezervi i inokreditnih linija formirati Fond podrške privredi,
- kao minimum udvostručiti agrobudžet sa postojećih 20 na 40 mil. eura,
- omogućiti garancije za kredite turističkoj privredi, pod uslovom da nivo cijena   usluga bude konkurentan, uz obavezno zadržavanje nivoa zaposlenih iz protekle godine,
- subvencionirati troškove turističkih aranžmana za građane Crne Gore sa nižim primanjima u cilju povećanja „domaće“  turističke tražnje,
- u postojećem projektu „Stanovi solidarnosti“ povećati broj stanova sa 250 na 1000 stanova, kako bi se povećao obim posla za domaću građevinsku operativu.
4)   Državne mjere za stvaranje optimalnog investicionog ambijenta i pažljivo osmišljenu politiku valorizacije ključnih resursa, elektroprivrede, crnogorske obale, šumskog i rudnog bogatstva:
-    u tenderu za prodaju državnih akcija i dokapitalizaciju „Elektroprivrede“ rok za upravljanje Kompanijom, od strane strateškog partnera, povećati na 10 godina,
-    povećati vlasničko učešče Države u Rudniku uglja na najmanje 51%,
-  donijeti poseban Plan valorizacije Ade Bojane, Valdanosa i Buljarice, u saradnji sa lokalnim samoupravama,
-   sa Republikom Srbijom otpočeti pregovore o zajedničkoj gradnji autoputa Bar -Beograd,
i rekonstrukciji pruge Bar-Beograd.
5)     Državne mjere za jačanje investicione (državne i privatne) potrošnje,
i očuvanje dostignutog nivoa kreditne potrošnje:
- povećati kapitalni budžet za 20% (za 45 mil. eura),
- povećati subvencije za potrošačke kredite za kupovinu roba, koje se proizvode u Crnoj Gori,
- obezbijediti garancije za produženje roka otplate kredita za pojedine kategorije građana (penzioneri, nezaposleni, samohrani roditelji),
- podrška bankarskom sektoru, u cilju olakšanja uslova kreditiranja za sektor privrede   (prolongiranje kreditnih obaveza, duži rokovi, niže kamate, sredstva obezbjeđenja).
6)      Državne mjere za očuvanje proizvodnje u Kombinatu aluminijuma i Rudnicima boksita:
- striktno poštovanje, ili raskid Ugovora o kupoprodaji akcija Kombinata aluminijuma zbog nepoštovanja ugovornih obaveza,
- proizvodnja primarnog aluminijuma na nivou od minimum 50% projektovanih kapaciteta,
- država garantuje očuvanje radnih mjesta u reprolancu,
- stvaranje strateških rezervi kupovinom aluminijuma od strane države,
- prioritetno investiranje u prerađivačke kapacitete.
7)     Državne mjere štednje u državnoj upravi i lokalnim samoupravama, kao i u privrednim društvima, u kojima je država (Vlada, fondovi, opštine) većinski vlasnik:
-  ograničiti najveće plate u javnom preduzeću, privrednom društvu sa većinskim vlasničkim učešćem države i u regulatornim agencijama na maksimalno tri prosječne zarade u privrednom društvu, odnosno agenciji,
-   u svim potrošačkim jedinicama budžeta linearno izvršiti racionalizaciju troškova na način da se za 40% smanje planirani troškovi za službena putovanja, reprezentacije,  investiciona održavanja, troškove kancelarijskog materijala, telefona, goriva za službene automobile, izdatke i ugovorene usluge,
- obustaviti dodjeljivanje sredstava za rješavanje stambenih potreba državnih i javnih funkcionera.
Realizacija ovih mjera doprinosi ublažavanju efekta ekonomske krize,
i istovremeno  stvara povoljan ambijent za ubrzani ekonomski oporavak i razvoj nakon završetka recesije.
Ekonomsko-socijalna ponuda „Da svima bude dobro“ polazi od ključnih programskih principa SNP, i zasniva se na socijalno-tržišnom modelu ekonomskih odnosa koji je, za razliku od postojećeg kvaziliberalnog modela, u savremenoj Evropi prepoznat kao model koji optimizira tržišne odnose i privatnu inicijativu sa snažnom socijalnom komponentom države, koja aktivno učestvuje u poboljšanju kvaliteta života i rada svojih građana.
Deset ključnih principa ekonomske politike, neophodne Crnoj Gori:
- ravnomjeran regionalni razvoj u funkciji ublažavanja ekonomsko-socijalnih razlika,
- puno poštovanje prava zaposlenih,
- adekvatna socijalna politika za smanjenje siromaštva,
- pravedna i efikasna poreska politika,
- porast investiranja u proizvodni - uslužni sektor, s akcentom na proizvodnju zdrave hrane i turizam,
- suštinska ekonomska decentralizacija,
- puno poštovanje i zaštita svojinskih prava,
i efikasna uloga države u obezbjeđenju poštovanja ugovornih odnosa,
- jačanje energetske efikasnosti i samodovoljnosti,
- održivi razvoj, uz očuvanje i adekvatno korišćenje prirodnih resursa,
- konkretne antimonopolske mjere, koje će uticati na suzbijanje evidentnog monopolskog položaja, što će za posljedicu imati jačanje kupovne moći građana.
Realizacija ekonomskih mjera na osnovu navedenih principa stvoriće ekonomske pretpostavke za formiranje ekonomske osnove, od čega će interes imati svi građani Crne Gore,
a što će rezultirati stvarnim ispunjenjem ekonomskih uslova za punopravno članstvo u Evropskoj Uniji.
Javne finansije
U oblasti javnih finansija i poreske politike SNP CG će se zalagati za sistem oporezivanja, koji će u uslovima ekonomske krize biti stimulativan i za poslodavce i za zaposlene,
kao i za efikasno i racionalno trošenje novca poreskih obveznika.
Mjere aktivne fiskalne politike doprinijeće stabilizacionim,
stimulativnim i alokativnim ciljevima i potrebama ekonomske politike i privrednog razvoja.
Politikom optimalnih javnih prihoda i rashoda doprinijećemo povećanju kapitalnih investicija,
a izdatke za finansiranje funkcija državnih organa svesti na racionalni nivo optimizacijom broja zaposlenih, tehničkom osposobljenošću, i efikasnim i profesionalnim menadžmentom javne uprave na svim nivoima.
Izmijenićemo strukturu poreskih prihoda na način što ćemo se zalagati za:
- suzbijanje sive ekonomije na način da ona  bude ispod  5% BDP-a za 2009. godinu,
- uvođenje poreskog identifikacionog kartona,
- završetak reforme u sektoru evidencije nekretnina, i identifikaciju vlasništva na teritoriji Crne Gore,
- ukrštanje imovine i prihoda, i na osnovu toga dodatno oporezivanje imovine, koja nema pokriće u realnim prihodima,
- povećanje akciza i carina na uvoz proizvoda, koji ne zadovoljavaju standarde Evropske Unije,
- smanjenje stope pdv-a na hranu,
- efikasniju poresku disciplinu, naročito u građevinarstvu, u oblastima ugostiteljstva, igara na sreću, i sl.
- povećanje kapitalnog budžeta na 15 % BDP-a (sada na cca.9,0%),
- rigoroznu kontrolu budžetskih prihoda i rashoda, u čemu će implementacija programskog budžeta biti prioritet, kao i podrška daljem razvoju Državne revizorske institucije.
Poljoprivreda
Cilj SNP CG je da Crna Gora bude prepoznata kao zemlja visokokvalitetne hrane
i razvijene organske poljoprivrede.
Principi evropske poljoprivredne politike moraju da zažive i u Crnoj Gori, kako bi se maksimizirale sve komparativne prednosti, koje Crna Gora nesporno posjeduje u ovom sektoru.
Poljoprivredni sektor
i prehrambena industrija predstavljaju neiskorišćene šanse crnogorske izvozne politike.
Šumsko bogatstvo
i vodni resursi moraju biti mnogo racionalnije i efikasnije korišćeni.
U tom smislu ćemo se zalagati za:
- povećanje Agro budžeta na 10% BDP-a, što je tri puta više nego sada,
- donošenje zakona o poljoprivredi,
i zakona o stočarstvu,
- formiranje Razvojne poljoprivredne banke,
- subvencije u vrijednosti od 30% za projekte izgradnje prerađivačkih kapaciteta -mljekara, sirara, vinarija, mesara, itd.
- podsticanje zadrugarstva i zajedničkog nastupa na tržištu udruženih malih poljoprivrednika,
- kredite sa subvencioniranim kamatama za kupovinu nove poljoprivredne mehanizacije,
- transparentnu i odgovornu politiku dodjele koncesija za korišćenje šumskog
i vodnog bogatstva,
- kreditnu podršku izgradnji pogona za finalnu preradu drveta
i flaširanje vode,
- formiranje Agencije za izvoz poljoprivrednih i prehrambenih proizvoda,
- povećanje obradivih poljoprivrednih površina,
- povećanje plasteničke proizvodnje,
- organizovanu izgradnju sistema za navodnjavanje,
- organizovane i stručne mjere zaštite bilja i drugih poljoprivrednih kultura,
- obezbjeđenje kvalitetnih sjemena
i jeftinijeg repromaterijala,
- izgradnju prerađivačkih kapaciteta za voće i povrće u Crnoj Gori,
- sprječavanje nekontrolisanog pretvaranja poljoprivrednog zemljišta u građevinsko zemljište.
Bolje selo za bolji život i zdravije društvo
Život na selu ima perspektivu, a ljudi sa sela od svog rada mogu kvalitetno živjeti.
Svim ljudima na selu osiguraćemo dostojanstven standard života kroz poboljšanje metoda proizvodnje, očuvanja, prerade i raspodjele poljoprivrednih proizvoda, sve u cilju da se prirodni resursi iskoriste na najbolji mogući način.
Konkretno: Poboljšaćemo kvalitet života na selu tako što ćemo napraviti puteve do svakog zaseoka, poboljšati kvalitet zdravstvene zaštite, vodosnabdijevanje, obrazovne programe za poljoprivrednike,
i na taj način smanjiti socijalnu isključenost seoskih domaćinstava,
i približiti selo gradu.
Konkretno: Cilj nam je da stvorimo „Evropsko selo“ usvajanjem i primjenom novih proizvodnih sistema i tehnologija po ugledu na mnogobrojna „evropska sela“ u regionu,
što će doprinijeti ukupnom razvoju našeg društva.
Bogatstvo, očuvanost i ljepota prirodnih resursa, i sve veća zainteresovanost svjetskog emitivnog tržišta za seoski i eko turizam predstavljaju ogroman potencijal za, naročito, sjever Crne Gore.
Konkretno: Realizovaćemo projekat pružanja zdravstvenih usluga na selu, tako što će mobilne zdravstvene ekipe, po potrebi, a najmanje jednom mjesečno, obilaziti svako selo i pružati ljekarske usluge onima koji nijesu u mogućnosti da dođu do grada, i do najbliže ljekarske ambulante.
Energetika
SNP CG se zalaže za energetsku politiku, koja će obezbijediti energetsku sigurnost i samodovoljnost.
Time će se osigurati kvalitetna snabdjevenost električnom energijom, i domaćinstava i privrede,po realno prihvatljivim cijenama.
U tom smislu, pored gradnje novih energetskih objekata,
SNP će insistirati i na energetskoj efikasnosti,
izgradnji energetski štedljivih objekata,
smanjenju komercijalnih i tehničkih gubitaka u snabdijevanju električnom energijom.
SNP se zalaže za model javno-privatnog partnerstva u gradnji novih energetskih objekata,
kao i za dolazak strateškog partnera u „Elektroprivredu“, koji bi na tenderu dobio pravo da otkupi manjinski paket akcija, i da upravlja „Elektroprivredom“ na deset godina.
U tom smislu SNP se zalaže za:
- donošenje Zakona o energetskoj efikasnosti,
- gradnju drugog bloka u Termoelektrani Pljevlja od strane države novcem, koji bi se obezbijedio prodajom manjinskog paketa akcija „Elektroprivrede“, i za toplifikaciju Pljevalja,
- gradnju malih hidroelektrana,
- maksimalno korišćenje solarne energije,
kao i energije vjetra, naročito na primorju,
- gradnju energetski štedljivih objekata,
- valorizaciju sliva Komarnice i Pive, i prevođenje voda u nikšićko polje,
- politiku efikasnog i pravednog subvencioniranja računa za električnu energiju za domaćinstva.
Ravnomjerni regionalni razvoj
Politika ravnomjernog regionalnog razvoja sa posebnim akcentom na sjever Crne Gore jedna je od ključnih programskih odrednica SNP, partije koja ne želi podijeljenu Crnu Goru po bilo kom osnovu, a naročito ne po ekonomskom.
SNP se zalaže za aktivnu, prije svega stimulativnu poresku, i snažnu investicionu politiku, koje bi rezultirale ubrzanim razvojem nerazvijenog sjevera,
i zaustavljanjem negativnih demografskih i migracionih trendova.
Konkretno se zalažemo za:
- donošenje Zakona o ravnomjernom regionalnom razvoju,
- stvaranje državnog Fonda za podsticanje razvoja sjeverne regije,
- smanjenje poreskih stopa i doprinosa,
i privremeno ukidanje pojedinih poreza za investitore i novozaposlene u sjevernom regionu,
- izdvajanje najmanje 66% ukupnih sredstava kapitalnog državnog budžeta za realizaciju   projekata u opštinama na sjeveru Crne Gore,
- izdvajanje najmanje 66% ukupnih sredstava po osnovu kreditne podrške za projekte samozapošljavanja
i otvaranja malih i srednjih preduzeća u opštinama na sjeveru Crne Gore,
- decentralizaciju državne uprave,
i premještanje jednog broja organa državne uprave, agencija i drugih državnih organa u opštine sjevernog regiona.
Saobraćaj
Saobraćajna politika mora biti jasna, zasnovana na komparativnim mogućnostima crnogorske ekonomije,
i mora imati precizne saobraćajne prioritete.
Zastoj u razvoju Crne Gore, posebno sjevera, uslovljen je potpunim zanemarivanjem saobraćajne politike u našoj državi, što se najbolje vidi kada se razvoj saobraćaja uporedi sa saobraćajem u državama iz okruženja.
SNP se zalaže za prioritetnu izgradnju autoputa od Bara do Beograda, kao zajednički investicioni projekat Crne Gore i Republike Srbije,
kao i za temeljnu rekonstrukciju pruge Bar-Beograd, koja će omogućiti optimalnu valorizaciju potencijala Luke Bar, kao jedan od preduslova za ostvarivanje zajedničkih projekata na saobraćajnom pravcu 4B Bari-Bar-Beograd-Budimpešta.
Na lokalnom planu SNP će inicirati donošenje „Strategije saobraćajne bezbjednosti“, kako bi se na temeljan i efikasan način vodila borba za smanjenje saobraćajnih nesreća, koje rezultiraju velikim brojem ljudskih žrtava, ogromnim brojem povrijeđenih, po čemu je Crna Gora jedan od neslavnih rekordera u Evropi.
Konkretno se zalažemo i za:
- donošenje Strategije saobraćajnih prioriteta Crne Gore,
- gradnju dionice autoputa na sjeveru Crne Gore od Mateševa do granice sa Republikom Srbijom, kao prve dionice u okviru gradnje autoputa,
- najhitniji remont i rekonstrukciju pruge od Bara do granice sa Republikom Srbijom u cilju povećanja bezbjednosti
i brzine željezničkog saobraćaja,
- kupovinu najmanje tri broda, kao početak obnove nekadašnje pomorske flote Crne Gore,
- liberalizaciju aviosaobraćaja, i uvođenje low-cost kompanija radi suzbijanja cjenovnog monopola, zbog kojeg građani Crne Gore plaćaju najskuplje aviokarte u Evropi u odnosu na kupovnu moć.
Trgovina
Neefikasna politika u suzbijanju nelojalne konkurencije osnovni je uzrok visokih trgovačkih marži i visokih cijena proizvoda koje kupuju građani Crne Gore.
SNP CG će voditi snažnu antimonopolsku politiku,
kao i politiku zaštite potrošača u cilju unapređivanja kvaliteta ponude u trgovinama po konkurentnim cijenama.
U tom smislu ćemo:
- izvršiti izmjene i dopune Zakona o zaštiti konkurencije,
- izvršiti izmjene i dopune Zakona o zaštiti potrošača,
- donijeti mjere za suzbijanje monopolskog ponašanja u trgovini, prije svega u odnosu na sve veću koncentraciju uvoznika i veleprodavaca,
- zaštititi male trgovinske radnje obezbjedjivanjem povoljnih kredita i subvencija, zbog njihove ugroženosti od strane velikih trgovačkih lanaca,
- uvesti obavezni nedjeljni odmor, tj. neradni dan, u nedjelju, u trgovinskim radnjama,
- primijenićemo Evropsku povelju o informisanju i zaštiti potrošača,
i formirati Agenciju za zaštitu potrošača.
Zaštita i unapređenje životne sredine
Ekološka država Crna Gora postoji samo na papiru, i to se mora promijeniti.
U saradnji sa međunarodnim organizacijama i donatorima učinićemo sve da suštinski zaživi ekološka svijest u Crnoj Gori, i da briga za životnu sredinu ne bude deklarativna.
Princip „zagađivač plaća“ biće prioritet nove ekološke politike, jer su prihodi po tom osnovu nezamjenjivi u očuvanju i unapređenju životne sredine.
SNP će:
- otpočeti sa realizacijom Nacionalne strategije održivog razvoja,
- analizirati ispunjenost odredbi ugovora o privatizaciji, koje se odnose na zaštitu životne sredine, i na osnovu stručne i nezavisne analize preduzeti mjere prema svim vlasnicima, koji nijesu ispoštovali ugovorne obaveze,
- u cilju razvijanja i unapređenja ekološke svijesti inicirati dopunu školskih programa predmetima koji će se baviti zaštitom životne sredine,
- uvesti princip ekološke održivosti kod svih značajnih investicija,
- napraviti detaljnu analizu stanja životne sredine u zetsko-skadarskom bazenu, kao posljedicu poslovanja Kombinata aluminijuma, i shodno rezultatima analize preduzeti mjere za ekološku sanaciju područja Zete i Skadarskog jezera.
Svojinska prava i pravna država
Jedan od najproblematičnijih segmenata u državi jeste nedostatak jasne i na zakonima zasnovane zaštite svojinskih prava.
Na taj način se ne može stvoriti stimulativan poslovni, odnosno investicioni ambijent,
niti se tako doprinosi sigurnosti u poslovanju i u dužničko-povjerilačkim odnosima.
SNP se zalaže za nesporno poštovanje privatne svojine,
kao i za punu zaštitu državne i drugih oblika svojine.
Takođe, SNP podržava razvoj efikasnog pravosudnog sistema, koji će omogućiti pravnu sigurnost u biznisu,
brzu naplatu dugovanja,
realizaciju zaloga i hipoteka,
i efikasno izvršenje prinudne naplate.
Proces restitucije i obeštećenja mora biti mnogo brži i efikasniji.
Zaštita državne imovine mora služiti svojoj svrsi, a ne kao do sada za bogaćenje pojedinih privilegovanih pojedinaca.
U tom smislu zalažemo se za:
- iniciranje skraćivanja rokova za izvršenje restitucije kroz izmjene i dopune zakonskih odredbi,
- formiranje državne direkcije za prinudnu naplatu,
- reorganizaciju katastarske službe u okviru Direkcije za nekretnine, radi poboljšanja njene efikasnosti i tačnosti,
- poboljšanje zakonskih rješenja u cilju skraćivanja sudskih postupaka i procedura u rješavanju imovinskih i dužničko-povjerilačkih odnosa,
i za punu identifikaciju, zaštitu i racionalno gazdovanje državnom imovinom.
POGLAVLJE 4
Znanje je moć
Znanje je osnov za napredak svake države.
Nivo obrazovanja svih građana neraskidivo je povezan sa sveukupnim društvenim odnosima i stanjem u društvu.
Obrazovanje ima stratešku važnost za ekonomski i društveni razvoj, tj. za razvijanje društva zasnovanog na znanju.
To pokazuju i analize međunarodnih organizacija i institucija, kao što su Svjetska banka ili Organizacija za ekonomsku saradnju i razvoj (OECD).
Različita istraživanja (iz ekonomske ili sociološke perspektive) pokazuju da viši nivo i kvalitet obrazovanja u društvu u cjelini pozitivno utiču na produktivnost, inovativnost, demokratičnost i društvenu koheziju.
Da bi obrazovanje moglo ostvariti takav doprinos, neophodno je da sistem obrazovanja bude kvalitetan, efektivan, efikasan, dostupan i ravnopravan.
Kvalitetno obrazovanje potrebno je:
Za pojedinca – jer jača samopouzdanje i razvoj ličnosti, kao i sposobnosti, znanje, vrijednosti i stavove.
Za zajednicu – jer stvara aktivno i savjesno gradjanstvo, jača potencijal za promjenu postojećeg sistema vrijednosti.
Za državu – jer je neophodno da bi Crna Gora postala moderna, evropska država, ostvarila svoj puni napredak, i uspješno se integrisala u globalne procese.
Naš glavni cilj je: Stalno podizati nivo obrazovanja stanovništva, jer ulaganja u obrazovanje ne smatramo troškom, već investiranjem u  budućnost.
Ekonomski napredak je ključan za svakog čovjeka,
a on je moguć jedino sticanjem znanja kroz upotrebu nauke i tehnologije.
Konkretno: UVODJENJEM RAZVOJNOG OBRAZOVNOG FONDA tokom četvorogodišnjeg mandata povećaćemo za 50% budžetska sredstva za obrazovanje i nauku.
Generacije koje dolaze, mladi u najširem shvatanju ovog pojma, moraju imati uslove da se usavršavaju onoliko koliko to sami žele.
Svima koji žele da se posvete nauci treba obezbijediti uslove kroz omogućavanje istraživanja,
povezivanje sa značajnim međunarodnim centrima,
osavremenjavanje domaćih kapaciteta,
jačanje bilateralnih odnosa između domaćih i stranih obrazovnih ustanova.
Cilj, kojem SNP stremi, je da naučnoistraživački rad ima znatno veći uticaj na privredu i cjelokupno društvo.
KONKRETNO: PORESKIM OLAKŠICAMA ćemo stimulisati ulaganja u obrazovanje i nauku -
Privrednim subjektima za:
- troškove školovanja njihovih radnika
- naučna istraživanja
Pojedincima za:
- troškove postdiplomskih studija
- učenje stranih jezika
- informatičko usavršavanje
- cjeloživotno obrazovanje
Usavršavanje nastavnog kadra
Obrazovni program u Crnoj Gori mora odgovoriti ekonomskim i društvenim imperativima, koje pred njega stavlja globalni ekonomski poredak i slobodno tržište, jer će ove promjene dominantno uticati na znanje, vještine i vrijednosti koje će mladim ljudima koristiti.
Način na koji nastavnici stiču znanja potrebno je promijeniti: akcenat treba biti na permanentnom usavršavanju, a ne na početnom obrazovanju.
Pedagoške vještine su takođe veoma bitne, ali u izmijenjenom kontekstu.
U okviru opredjeljenja za učenje tokom cijelog života, nastavnici moraju biti kompetentni da prenose široku lepezu znanja koje, osim sposobnosti memorisanja činjenica i ostvarivanja uspjeha na testiranju, uključuje i motivaciju učenja, kreativnost i kooperaciju.
Nama su potrebni osposobljeni obrazovni radnici, koji će učiti mlade kako da misle i rješavaju probleme, a ne samo kako da dobiju prelazne ocjene.
USPJEŠAN OBRAZOVNI SISTEM POČIVA na stručno osposobljenim i zadovoljnim prosvjetnim radnicima.
KONKRETNO: Poboljšaćemo materijalni položaj prosvjetnih radnika,i vratiti im dostojanstvo profesije.
KONKRETNO: Obezbijedićemo cjeloživotno obrazovanje nastavnog kadra, kako bi omogućili prenošenje najnovijih naučnih dostignuća,
i stimulisali osavremenjavanje nastave.
(Povećaćemo plate,
riješiti stambena pitanja prosvjetnih radnika,
obezbijediti uslove za stručno usavršavanje.)
Profesionalizam i stručnost nastavnog kadra moraju biti povezani sa vaspitnom funkcijom obrazovnih ustanova,  koja je od presudnog karaktera za formiranje ličnosti mladog čovjeka.
Ovaj skoro zaboravljeni aspekt obrazovanja mora oživjeti kako bi obrazovna ustanova dala primjer svima: kako se ophoditi prema ljudima, i na koji način znanje upotrijebiti.
Da bi imali uslove da svoje znanje primijene u praksi, mladim ljudima moraju biti pruženi isti uslovi, bez povlastica, kako bi najkvalitetniji mogli isplivati na površinu i iskazati svoje sposobnosti.
Ovo je jedna od prepreka koja može prekinuti krug kojim se povezuju nauka, ekonomija i čitavo društvo.
Ovaj uslov je krucijalan jer je neminovno da najsposobniji treba da rade poslove za koje su školovani, i da kroz ovakav sistem stvaramo uslove koji će dovesti do nastanka svijesti, utemeljene na zdravim društvenim vrijednostima.
Vrijeme je da kroz demokratski proces najbolji zauzmu mjesta koja im i pripadaju.
Znanje je neophodno da bi se razumjela moderna društvena kretanja.
Znanje, koje će mladi ljudi dobiti, otvoriće im mnoga vrata za mjesta što ih očekuju, dostižna jedino ako to znanje budu umjeli i primijeniti.
Potrebno je ponuditi svim društvenim slojevima iste mogućnosti u sistemu obrazovanja (jednakost šansi).
Pobijedićemo predrasude da (ne)uspjeh zavisi od socijalnog porijekla.
Jednakost šansi je neodvojiva od individualnog obrazovnog i intelektualnog razvitka.
Konkretno: NJEGOVAĆEMO NAČELO IZUZETNOSTI
I SOLIDARNOSTI U OBRAZOVANJU.
Svakom pojedincu omogućićemo da razvije svoj potencijal, kako bi i pojedinac društvu doprinio na najbolji mogući način.
Tako se podstiče i ekonomski rast koji predstavlja napredak za sve.
Samo na taj način je moguće postići ravnotežu između potreba društva i potreba pojedinca.
U procesima koje nosi globalizacija, a koji utiču na to da se stvaraju, mijenjaju, ali i gube različiti vidovi kolektivnog identiteta, obrazovni sistem igra veoma važnu ulogu.
Kroz njega se stiču znanja o dobrim i lošim stranama globalizacije, kao i saznanje da savremeni svijet ima dva lika, jedan napredni, protkan brzim tehnološkim razvojem, i drugi, nazadni, sačinjen od stalnih sukoba: vojnih, političkih, ekonomskih, kulturnih, nacionalnih, vjerskih, a u posljednje vrijeme i lingvističkih.
Obrazovni sistem mora podstaći pojedinca da na izazove društva i vremena gleda kao na mogućnost izbora.
Sa druge strane, stalnim usavršavanjem kroz različite obrazovne procese pojedinac može postati onaj, koji i sam nudi odgovore na te izazove.
Bolji uslovi za bolje obrazovanje
Uspostavićemo široko rasprostranjen, finansijski održiv i pristupačan sistem predškolskog, osnovnog, srednjeg i visokoškolskog obrazovanja.
KONKRETNO: Obezbijedićemo optimum standarda za obrazovne ustanove, koji će obuhvatati pitanja sigurnosti,higijenskih uslova,opreme i didaktičkog materijala,
kao i obezbjedjivanje adekvatnih uslova za obrazovanje djece s posebnim potrebama.
Ulaganje u obrazovanje i sticanje novih znanja je osnova daljeg razvoja Crne Gore, naša najveća šansa, i mogući potencijal daljeg uspješnog rada.
Očuvanje seoskih škola
Konkretno: Realizovaćemo poseban Program, kojim će sve stare seoske škole, posebno u malim i siromašnim sredinama, biti zaštićene institucije od posebnog značaja.
Konkretno: Izdvojićemo finansijska sredstva za dodjelu pomoći ovim važnim obrazovnim institucijama, u cilju renoviranja i rekonstrukcije,
proširiti i izgraditi nove kapacitete,
sale za fizičku kulturu i obrazovanje,
i svaku seosku školu snabdjeti računarima, kako bi se djeca sa sela mogla kvalitetno uključiti u moderne tokove društva, što predstavlja jednu od mjera povećanja kvaliteta života na selu.
POGLAVLJE 5
Zdravlje za sve u 21. vijeku
Zdravlje je ključni faktor kvaliteta života svakog pojedinca,
ekonomskog i svakog drugog razvoja društva.
Najznačajnije bogatstvo jedne države je zdravlje njenih građana.
Dostupnost zdravstvenih usluga mora biti određena potrebama pacijenta, a ne njegovom mogućnošću da tu uslugu plati.
Mi imamo Strategiju, koja predstavlja instrument za mobilizaciju ne samo zdravstvenog sektora, već i svih činilaca društva, kao partnera u očuvanju i unapređenju zdravlja građana Crne Gore, i u rješavanju prioritetnih zdravstvenih problema.
Građani Crne Gore imaju svoja prava – pravo na informisanje, dostupnost i pristupačnost zdravstvenih i drugih službi,
pravo na privatnost, dostojanstveno ophođenje i poštovanje, tretman od strane obučenih i stručnih lica,
zdravu i bezbjednu životnu sredinu.
U skladu sa tim, naši glavni strateški ciljevi su:
da poboljšamo zdravstveno stanje stanovništva,
da smanjimo troškove putem porasta efikasnosti pružanja zdravstvene zaštite,
da povećamo zadovoljstvo korisnika radom zdravstvene službe,
kao i zadovoljstvo davaoca usluga,
da povećamo mogućnost izbora za korisnike i davaoce usluga u zdravstvu.
Zdravstvo, kao stub jedne države, treba da omogući efikasnu prevenciju
i brzu terapiju.
Da bi se to postiglo, Zakon o zdravstvenoj zaštiti treba da pretrpi hitne izmjene.
Posebnu pažnju ćemo posvetiti preventivnoj stomatološkoj zaštiti
i liječenju djece, trudnica i porodilja.
Društvo poznaje dva vida zdravstvene zaštite:javnu zdravstvenu zaštitu, i privatnu zdravstvenu zaštitu.
SNP se zalaže za vraćanje ugleda organizacije i funkcionisanja zdravstvene javne zaštite, u cilju pružanja zdravstvenih usluga onim kategorijama, kojima je privatna zdravstvena zaštita nedostupna.
Takođe, SNP CG se zalaže za kvalitetniju privatnu zdravstvenu zaštitu.
Konkretno: Zalagaćemo se da se primarna zaštita dovede na uspješniji nivo, jer postojeći vid izabranog ljekara ne funkcioniše na najbolji način, što najviše šteti hitnim slučajevima.
Konkretno: U okviru primarne zdravstvene zaštite pospješićemo redovnu vakcinaciju, predviđenu za sprječavanje raznih vidova oboljenja i prenosivih bolesti,
a osnažićemo i druge preventivne radnje i postupke, kao što su: borba protiv pušenja, promocije zdrave ishrane, rekreacije i sporta.
Konkretno: Postojeću infrastrukturu poboljšaćemo izgradnjom novih objekata, opremljenih najnovijom tehnologijom iz najprestižnijih evropskih i svjetskih centara.
Na taj način omogućićemo da naši građani imaju najkvalitetniji vid zdravstvene zaštite, uz mogućnosti primjene složenijih medicinskih zahvata, čime se uz postojeći visoko obrazovni i stručni kadar, možemo jasno pozicionirati, ne samo u regionu, već i šire.
Konkretno: Radićemo na stvaranju vrhunskih kadrova u svim segmentima zdravstvene zaštite, obezbjeđujući specijalizacije u poznatim svjetskim centrima.
Posebnu pažnju posvetićemo preventivnom djelovanju protiv teško izlječivih bolesti.
Konkretno: Stvorićemo mogućnosti za obavezne jednogodišnje besplatne sistematske preglede građana.
Konkretno: Pojačaćemo kontrolu, i redovno vršiti inspekcijski nadzor privatnih medicinskih ustanova, kako bi se povećao nivo zaštite, i bezbjednog liječenja i u tom sektoru.
Konkretno: Razvićemo mrežu ambulanti na seoskom području sa stalno zaposlenim zdravstvenim radnikom.
Konkretno: Unaprijedićemo informacioni sistem u zdravstvenom sektoru u cilju pružanja kvalitetnijih i efikasnijih zdravstvenih usluga,
a sve u cilju racionalnijeg trošenja sredstava.
U tako koncipiranom jedinstvenom zdravstvenom sistemu pacijent će moći da ostvari liječenje u svakoj zdravstvenoj ustanovi u Crnoj Gori.
Ljekovi
Konkretno: Sprovešćemo zakon, koji se odnosi na oslobađanje od plaćanja participacije za ljekove za lica koja se nalaze na zavodu za zapošljavanje, i raseljena lica,
i otkloniti probleme, vezane za elektronsku reformu u apotekarskim ustanovama, što trenutno onemogućava besplatno podizanje ljekova za ova lica.
Riješićemo na adekvatan način problem oko isteka roka recepata, koji se obično odnose na antibiotike, jer se često dešava da ih nema prilikom prepisivanja.
Tim rješenjem ćemo spriječiti propadanje recepata, a istovremeno poštedjeti bolesna lica od ponovnog odlaska kod ljekara, i bespotrebnog čekanja na novo prepisivanje, a u isti mah i same medicinske radnike od ponovne procedure, pri čemu će ukupna efikasnost rada sa pacijentima biti poboljšana.
Potrebno je direktno povezati bazu podataka apotekarskih ustanova s centrima primarne zdravstvene zaštite (domovima zdravlja), čime će se obezbijediti adekvatna nabavka odgovarajućih medikamenata,
i ukinuti pravilo da pacijenti trpe posljedice zbog zastarjelih recepata.
U okviru proširenja pozitivne liste ljekova omogućićemo nezaposlenim licima, licima sa socijalnim primanjima, i penzionerima sa niskim primanjima, besplatno podizanje ljekova, koji se koriste duže od šest mjeseci.
Pojednostavićemo i preurediti projekat „izabrani ljekar“, kako pacijenti, upravo kada im je to i najpotrebnije, ne bi bili onemogućeni da dobiju adekvatnu i pravovremenu zdravstvenu uslugu.
POGLAVLJE 6
Za ljepši život
Umjetnost i kultura
Nepobitna je činjenica da su kultura i umjetnost osnov duhovnosti, i jedan od najvažnijih brendova kojima se Crna Gora predstavlja u svijetu.
Stoga potrebe kulture i umjetnosti u Crnoj Gori treba sagledavati višestruko, i u kontinuitetu, na mikro i makro planu: od nivoa ruralnih, zatim gradskih sredina, do državnog nivoa, i interkulturalnih veza Crne Gore s bližim i širim okruženjem, uz ostvarivanja optimalnog balansa medju nivoima, čime bi istovremeno svaki od njih sistemom prožimanja pojedinačno davao i dodatne efekte.
Kulturu i umjetnost Crne Gore treba osloboditi od političkih i drugih ključeva.
Moramo konačno jednom na pravi način valorizovati istinske kulturne i umjetničke vrijednosti ove zemlje, dajući im značaj kakav zaslužuju.
Podržavajući savremene trendove kulture, i njihov esencijalni uticaj na perspektive i afirmaciju crnogorskog društva, moramo pružiti veće šanse mladima, koji su prepoznatljivi po novim idejama i duhovnosti, što će omogućiti kulturnu strategiju i nove programe.
Insistiraćemo da se preduzme konkretnija podrška stvaralaštvu, u skladu sa najvišim evropskim standardima.
Socijalistička narodna partija Crne Gore zalaže se za afirmaciju kultura manjina, prepoznajući kulturne kvalitete i u različitostima.
Konkretno: Obezbijedićemo očuvanje tradicionalnih kulturnih vrijednosti Crne Gore, sa posebnim akcentom na zaštiti kulturno-istorijskih kompleksa i spomenika, ali i ostalih materijalnih dobara, koja imaju istorijski i duhovni značaj.
Konkretno: Zalagaćemo se za povećanje budžetskih izdvajanja za kulturu.
Uložićemo značajna sredstva u infrastrukturu
i obnoviti zapuštene i zaboravljene institucije kulture.
Konkretno: Biblioteke, muzeji, knjižare, ateljei, domovi kulture i ostali centri imaće  povlašćeni status u odnosu na predviđena budžetska sredstva za ovu namjenu.
Konkretno: Smanjićemo postojeće poreske stope na knjige, umjetnički materijal i muzičke instrumente.
Konkretno: U datom kontekstu, princip poštovanja i zaštite autorskih prava biće do kraja uvažen.
Savremena biblioteka
SNP Crne Gore je odlučna da izgrađuje društvo zasnovano na znanju.
Savremene biblioteke informacionog sistema,
i istraživačka djelatnost, čine izuzetno značajne elemente infrastrukture, bez kojih se ne može zamisliti savremeno školstvo i istraživanje, a takođe ni kulturni, tehnološki i privredni razvoj.
Biblioteke ne mogu uspješno funkcionisati izdvojeno, već se, prateći savremena znanja, moraju povezivati, i elektronskim putem umrežavati, šireći kulturne baze podataka, obezbjeđujući tako uslove za veću saradnju i protok informacija i ideja.
Konkretno: Zalagaćemo se za razvoj bibliotekarske djelatnosti po najsavremenijim standardima.
Internet dostupan svima
Socijalistička narodna partija se zalaže da Crna Gora značajnije investira u kapacitete za razvoj informacionih tehnologija.
Konkretno: SNP CG će značajan dio budućih privatizacionih prihoda opredjeljivati za ove namjene, kako bi se Crna Gora informatički integrisala u evropski i globalni tržišni prostor.
Konkretno: Stvaranjem snažnih institucija podići ćemo nivo sigurnosti zaštite privatnosti u telekomunikacijskoj djelatnosti.
Sportom do zdravog života
Crna Gora predstavlja nepresušan izvor talenata u sportu.
Stoga ćemo posebnu pažnju posvetiti afirmaciji sportskih potencijala, i dostignuća na međunarodnom planu.
Potrebno je još snažnije valorizovati potencijale koje imamo.
Podsticaćemo razvoj masovnog sporta u društvu, posebno u školama i na univerzitetima, a sve u cilju prevencije sociopatoloških pojava među mladima.
Radi kvalitetnije edukacije sportskih kadrova, obezbijedićemo bolju saradnju Fakulteta za fizičku kulturu Univerziteta Crne Gore sa sportskim društvima i asocijacijama.
Stvaraćemo uslove da Crna Gora bude organizator značajnih međunarodnih sportskih manifestacija.
Konkretno: Obezbijedićemo kvalitetniju materijalnu bazu za izvođenje nastave fizičkog vaspitanja,
kao i poboljšanje kadrovske strukture u predškolskim i osnovnoškolskim ustanovama, na način da se iz dijela budžeta namijenjenog sportu izdvoji značajni dio sredstava za školska sportska takmičenja na nivou opština, regija i cijele Crne Gore.
Konkretno: U saradnji sa sportskim savezima radićemo na stvaranju što boljih uslova za rad mladih, talentovanih sportista, u cilju postizanja što boljeg plasmana na međunarodnim takmičenjima, posebno na Olimpijskim igrama 2012. u Londonu.
Konkretno: Obezbijedićemo depolitizaciju sporta i sportskih saveza, kao i drugih sportskih asocijacija.
Konkretno: Unaprijedićemo infrastrukturu u svim segmentima sporta, jer je kvalitet infrastrukture naš najveći problem u ostvarivanju ciljeva – vrhunskih rezultata.
Konkretno: Stipendiraćemo sportske talente.
Konkretno: Unaprijedićemo i proširiti kriterijume za obezbjeđivanje materijalne sigurnosti zaslužnih sportista u odnosu na njihove značajne rezultate i uspjehe postignute na međunarodnim takmičenjima.
Konkretno: Dužna pažnja posvetiće se i sportistima s posebnim potrebama, i njihovim takmičenjima.
POGLAVLJE 7
Pravno uređena država
Život je zakon.
Vrijeme je za zakon.
Vrijeme je za pravdu.
Vladavina zakona, ili vladavina prava, prvi je i nužni uslov demokratije - tj. vladavine naroda.
Bez zakona nema uređenog društva, pa tako ni mogućnosti uspostavljanja demokratskog uređenja.
Razvijena svijest o neophodnosti slobode i pravde za sve ljude – osnov je ideje Socijalističke narodne partije, jer demokratija i pravna država čine neodvojivu cjelinu.
Naš prioritet u skladu sa procesom pridruživanja Evropskoj Uniji jeste usklađivanje domaćeg pravnog sistema sa pravnim sistemom EU.
Jaka pravna država ključ je u borbi protiv organizovanog kriminala i korupcije.
Za unapređenje vladavine prava u Crnoj Gori neophodno je ispuniti sljedeće uslove:
1.   Da zakoni, koji se donose, po svom karakteru i pravnom djelovanju odgovaraju interesima svih građana.
2.   Da se doneseni zakoni poštuju i sprovode od strane svih, a naročito od strane subjekata, u čijoj je ustavnoj nadležnosti da obezbijede primjenu i izvršavanje zakona.
3.   Da niko, bez obzira na svoju poziciju ili moć, nije iznad zakona.
4.   Da se kodeks časti, poštenja i odgovornosti poštuje u svakoj državnoj instituciji.
5.   Da se suzbije korupcija, jer podriva socijalnu stabilnost, i sprječava uspješni privredni razvoj,
što onemogućava izgradnju jakih demokratskih institucija
i stabilne pravne države.
6.   Da se spriječe nepotizam
i konflikt interesa.
Pravosuđe
Neophodno je stvaranje uslova za punu nezavisnost sudova,
njihovu profesionalnost
i efikasnost.
Naše pravosuđe treba da ispunjava funkciju zakonitog i pravičnog rješavanja sporova.
Pretpostavka za to je da se za sudije biraju ličnosti visokih moralnih, stručnih i profesionalnih kvaliteta, čiji bi se izbor temeljio isključivo na tim principima.
Zalagaćemo se i za afirmaciju instituta vansudskog rješavanja sporova.
Pravosuđe je jedan od najvažnijih stubova vlasti.
Jedino država, u kojoj je potpuno autonomno ustoličen pravosudni sistem, može u potpunosti zaštititi sva ljudska prava i
ljudske slobode.
Zalagaćemo se za punu primjenu Zakona o pravu na sudjenje u razumnom roku, kao jednog od mehanizama za efikasnije postupanje sudova u rješavanju sporova.
Borba protiv organizovanog kriminala i korupcije
Korupcija je društvena pojava koja narušava osnovna demokratska načela, kao što su: jednakost građana pred institucijama, otvorenost procesa donošenja odluka, i javna odgovornost.
Posljedice ovog fenomena su ugrožavanje pravnog, ekonomskog i institucionalnog sistema svake države.
Eliminisanje korupcije preduslov je stabilnosti demokratskog društva
i vladavine prava.
Borba protiv organizovanog kriminala i korupcije u Crnoj Gori, kao i na svim nivoima vlasti, biće prioritet Socijalističke narodne partije.
Uspješnost te borbe zasniva se  na društvenom konsenzusu,
razvijanju antikorupcijske kulture,
odgovarajućem institucionalno-pravnom okviru,
i na političkoj volji, pretvorenoj u konkretno djelovanje – od lokalne samouprave do najviših organa vlasti.
Konkretno: Podsticaćemo punu saradnju zakonodavne, sudske i izvršne vlasti, u cilju efikasnijeg gonjenja počinilaca krivičnih djela od strane za to nadležnog državnog organa,
a efikasnost sprovođenja nastavićemo kroz aktivnosti u posebnom Programu borbe protiv korupcije i organizovanog kriminala.
Konkretno: Socijalistička narodna partija će sprovoditi kontrolu i javnih funkcionera bez izuzetaka,i opozivati sve one, koji na bilo koji način učestvuju u nedozvoljenim poslovima.
Konkretno: Uvešćemo posebnu vrstu unutrašnje kontrole u onim državnim institucijama, u kojima je korupcija najprisutnija.
Konkretno: Radićemo na jačanju prevencije i pune inspekcijske kontrole svih učesnika na finansijskom tržištu, u cilju sprječavanja upotrebe finansijskih sredstava za pranje novca, stečenog iz kriminalnih aktivnosti.
Konkretno: U cilju stvaranja najkvalitetnijeg zakonodavnog okvira u cjelosti harmonizovanog sa pravnim tekovinama Evropske Unije, obezbijedićemo da se  donesu:
- krivični zakonik,
- zakonik o krivičnom postupku,
- zakon o oduzimanju imovine, stečene vršenjem krivičnih djela,
- zakon o prekršajima.
Besplatna pravna pomoć
Naš cilj je da obezbijedimo pristup pravdi pod jednakim uslovima za sve
Jedna od značajnijih aktivnosti Socijalističke narodne partije Crne Gore je pružanje pomoći građanima Crne Gore u postupku ostvarivanja i zaštite njihovih prava.
Polazeći od bogate prakse SNP CG u ovoj oblasti, Glavni odbor Partije je 09. januara 2008. donio odluku o otvaranju Narodne kancelarije predsjednika Socijalističke narodne partije Crne Gore.
Narodna kancelarija, odnosno pravna služba SNP CG, u kontaktu s građanima ostvaruje - primarnu besplatnu pravnu pomoć kroz pružanje opštih pravnih informacija,davanje pravnih savjeta,pružanje pravne pomoći u sastavljanju pismena za postupanje pred državnim organima, službama i institucijama,
i - sekundarnu pravnu pomoć, kroz sastavljanje pismena za potrebe vođenja sudskih postupaka gradjana Crne Gore.
Intencija SNP CG u ovom smislu je da svojim inicijativama, akcijama i projektima, utiče na poboljšanje položaja, i ostvarivanje prava socijalno najugroženijih kategorija stanovništva, a samim tim i na sveukupne promjene u društvu.
Konkretno: Predložićemo donošenje Zakona o besplatnoj pravnoj pomoći, kojim će se pravno urediti ova materija, i obezbijediti da građani slabijeg imovnog stanja kroz ovaj institut mogu ostvariti pravnu jednakost pred državnim i pravosudnim organima države Crne Gore.
Konkretno: Projekat „Narodna kancelarija“ biće uređen Zakonom o besplatnoj pravnoj pomoći, kojim će se predvidjeti otvaranje Narodnih kancelarija na svim nivoima.
Decentralizacija i lokalna samouprava
Socijalistička narodna partija Crne Gore obezbijediće ostvarivanje Ustavom Crne Gore zajemčenog prava na lokalnu samoupravu, kao prava građana i organa lokalne samouprave da uređuju i upravljaju određenim javnim i drugim poslovima, na osnovu sopstvene odgovornosti, i u interesu lokalnog stanovništva.
Konkretno: - Zakon o lokalnoj samoupravi u cjelosti ćemo uskladiti sa načelima Evropske povelje o lokalnoj samoupravi.
- Obezbijedićemo dosljedno ostvarivanje lokalne samouprave na načelima demokratizacije, decentralizacije, depolitizacije i autonomnosti lokalne samouprave.
- Sprovešćemo sveobuhvatnu decentralizaciju, kako bi lokalna samouprava autonomno vršila poslove, koji po svojoj prirodi pripadaju građanima, a koji su njima najbliži, i za koje građani imaju svakodnevne potrebe.
- Podstaći ćemo razvoj oblika odlučivanja građana, kroz jačanje instituta neposrednih izbora, referenduma, zborova građana, građanske inicijative i dr.
- Omogućićemo građanima ostvarivanje prava na neposredno organizovanje mjesnih zajednica i drugih, nižih oblika lokalne samouprave.
- Lokalnoj samoupravi obezbijedićemo potpunu samostalnost u upravljanju, korišćenju i raspolaganju lokalnom imovinom.
- Obezbijedićemo informatičku osposobljenost, efikasnost i profesionalnost u radu organa i lokalnih javnih službi, koje moraju biti bliske građanima.
- Izgradićemo zakonodavni okvir, koji će omogućiti jačanje budžetske suverenosti, samostalnosti u planiranju, utvrđivanju, prikupljanju i raspodjeli javnih prihoda lokalnih jedinica.
Izvori finansiranja lokalnih vlasti biće primjereni njihovim dužnostima, koje propisuju Ustav i zakon.
Preispitaćemo kriterijume za raspodjelu sredstava egalizacionog fonda,
i obezbijediti ujednačavanje finansiranja opština u Crnoj Gori.
Obezbijedićemo javnost rada,
potpunu kontrolu i reviziju zakonitosti trošenja budžetskih sredstava.
Socijalistička narodna partija Crne Gore imaće jednak odnos prema svim lokalnim samoupravama, bez obzira na to koje partije egzistiraju na vlasti,
i imaće partnerski odnos, a sve u cilju stvaranja kvalitetnog života za sve građane Crne Gore.
POGLAVLJE 8
Socijaldemokratske vrijednosti
Nema demokratije bez socijalne pravde,
niti socijalne pravde bez demokratije.
Za Socijalističku narodnu partiju politika nije borba za interese jedne grupe ljudi, nego poziv na ostvarivanje i zaštitu vrijednosti svih društvenih grupa, i vrijednosti svakog pojedinca.
Kao istinska partija socijalne pravde, moramo i sebi, i drugima, stalno postavljati pitanja:
Da li Crna Gora ima zadovoljavajući stepen demokratske kontrole za ograničavanje moći i monopola..? Ne.
SNP će se zalagati za Crnu Goru jednakih šansi, u kojoj se niko neće favorizovati samo zato što pripada, ili je blizu aktuelne vlasti.
Da li je redistribucija javnih resursa solidarna i ravnomjerna..? Ne.
Jer je Crna Gora jedna od zemalja sa najvećim socijalnim raslojavanjima i razlikama, što, u stvari, predstavlja prijetnju koheziji društva.
Postojeći sistem vrijednosti aktuelna vlast je postavila tako, da još više produbljava socijalne razlike.
Da li je uspješna borba protiv svih vidova diskriminacije (socijalne, nacionalne, rodne, itd.)..? Nije.
SNP će se i ubuduće snažno zalagati da u Crnoj Gori nestanu svi oblici diskriminacije.
Da li svi u Crnoj Gori imaju jednak i slobodan pristup obrazovanju, zdravstvu, kulturi, itd..?
SNP se svih ovih godina zalagala, a i dalje će se zalagati, da u ovim oblastima nema diskriminacije,
kao i da svaki građanin ima jednak pristup obrazovanju, zdravstvu, kulturi...
Da li se popravlja položaj penzionera, i zaposlenih..? Ne.
Socijalistička narodna partija Crne Gore će se zalagati, baš kao što je to činila svih ovih godina, da se poboljša položaj penzionera u Crnoj Gori,
i da se rokovi za obeštećenje skrate zakonskim rješenjem, i na taj način podmire dugovi, koje ova država ima prema toj socijalno najranjivijoj kategoriji stanovništva.
Da li su aktivnosti, koje vodimo, i predlaganje zakona i odluka kvalitetni..? Da.
Kroz ovaj Izborni program, Socijalistička narodna partija daje odgovore na brojne dileme i probleme, izazove i iskušenja, sa kojima će se suočiti Crna Gora u narednom periodu.
Da li je Crna Gora ponudila kvalitetna rješenja za saradnju sa civilnim društvom..?
Ne, ali SNP CG izuzetno cijeni napore civilnog društva u demokratizaciji Crne Gore,
i podržava sve inicijative NVO sektora, koje su se odnosile na poboljšanje predloženih zakona,
i rješavanje značajnih problema, pogotovo u oblasti ekologije, i energetike.
Na ova i mnoga druga pitanja kroz ovaj Program dajemo odgovore.
Ugrađivanjem socijaldemokratskih vrijednosti u sve oblasti javnog života možemo biti sigurni da će Crna Gora napredovati.
Crna Gora mora biti dom svim njenim građanima.
Za to su potrebni jednakost, pravednost i solidarnost, koje čine temelje demokratije,i vladavine prava.
Dosadašnje vlade u Crnoj Gori bile su socijal-demokratske samo po imenu, ali ne i po rezultatu.
SNP pokreće inicijative, koje podržavaju koncept aktivnog građanina u lokalnoj zajednici,
i uključivanja interesnih grupa građana u proces odlučivanja, kao ključnog kriterijuma demokratičnosti društva i izgrađenosti demokratskih institucija.
Jačanje uloge civilnog društva
Problemi socijalne politike se, na žalost, ne nalaze u fokusu javnosti Crne Gore.
Socijalna prava građana su na margini.
Socijalna politika je centralizovana,
i njenim se programima uglavnom kupuje socijalni mir.
Za Crnu Goru je u tom svjetlu posebno važan dokument „Platforma evropskih socijalnih organizacija civilnog društva“.
Ova Platforma definiše važnost organizacije civilnog društva, borbu protiv svih vidova diskriminacije, i razvoj socijalne politike.
Za jačanje civilizacijskih vrijednosti potrebna nam je efikasna zaštita prava i sloboda svakog pojedinca,
zabrana bilo koje vrste diskriminacije,
jednak pristup pravdi,
socijalna i zdravstvena zaštita,
pravo na rad,
i sve ostale vrijednosti, koje podrazumijevaju dostojanstven život.
Socijalistička narodna partija Crne Gore zalagaće se za uspostavljanje partnerstva, i jačanje kapaciteta civilnog društva u svjetlu krucijalnih razloga, kao što su:
1. Značaj  civilnog društva u modernim demokratijama i Evropskoj uniji (organizacija civilnog društva omogućava građanima da stalno artikulišu, brane i zagovaraju svoje legitimne interese u javnom i političkom životu, a ne samo u vrijeme izbora)
2. Neophodnost rasterećenja državnog aparata (pružanje socijalnih i drugih usluga od strane organizacije civilnog društva, u cilju stvaranja jeftinijeg i kvalitetnijeg sistema socijalne zaštite)
3. Obezbjeđenje uloge sigurnog društva u procesu Evropskih integracija
Ovi mehanizmi saradnje imaće različitu formu (sporazum, kancelarija za saradnju sa civilnim društvom, fondacija, ili fond za razvoj civilnog društva), čime će se stvoriti jedinstveni sistem.
Naravno, najrealnija varijanta bila bi formiranje Kancelarije za saradnju sa civilnim društvom, gdje bi se definisao krug organizacija civilnog društva, definisanje i njena uloga u procesu evropskih integracija, uključujući učešće Kancelarije u programiranju i upravljanju pripadajućih sredstava IPA-fondova.
Organizacije civilnog društva na taj način bi postigle cilj obezbjeđivanja izuzetno značajne uloge civilnog društva u ostvarivanju tzv. Participativne demokratije.
Istorijski razvoj zaštite prava manjina u Crnoj Gori
Na Berlinskom kongresu 1878. Crna Gora je priznata pod uslovom poštovanja vjerskih prava manjinskog, nepravoslavnog stanovništva, koje je ostalo da živi u granicama nakon priznanja.
Ne postoji opšteprihvaćena definicija manjina, a sve do usvajanja Okvirne konvencije o zaštiti manjina 1995. godine u okviru Savjeta Evrope nije bilo posebnih međunarodnih ugovora i instrumenata o ovom složenom pitanju.
Zaštita nacionalnih i etničkih manjina i prava,i sloboda pripadnika tih manjina, sastavni su dio međunarodne zaštite ljudskih prava.
Ustavom Crne Gore, pripadnicima manjinskih naroda i drugih manjinskih nacionalnih zajednica, utvrđeno je pravo na autentičnu zastupljenost u Skupštini Crne Gore
i skupštinama jedinica lokalne samouprave, u kojima čine značajan dio stanovništva, shodno principu afirmativne akcije.
Konkretno: Zalagaćemo se za poštovanje i garantovanje korpusa manjinskih prava u koja spadaju i:
1) pravo na izražavanje, čuvanje, razvijanje i javno ispoljavanje nacionalne, etničke, kulturne, vjerske, obrazovne i druge posebnosti,
2) pravo na efikasno učešće u kulturnom, vjerskom, društvenom, ekonomskom i javnom životu,
3) pravo na efikasno učešće u donošenju odluka na nacionalnom, i gdje je potrebno, regionalnom nivou, u vezi sa manjinom kojoj pripadaju, ili oblastima u kojima žive,
4) pravo na osnivanje i održavanje sopstvenih udruženja,
5) pravo da osnivaju i održavaju slobodne i miroljubive kontakte sa građanima drugih država, sa kojima su u vezi na osnovu nacionalnih ili etničkih, vjerskih ili jezičkih veza.
Konkretno: Integracija manjina u društvo, ali ne i asimilacija manjina, kao što je to dosad bio slučaj u Crnoj Gori.
Konkretno: Crna Gora bi posebnu pažnju trebalo da posveti položaju i obrazovanju pripadnika etničkih manjina, prije svega položaju Roma, tj. RAE (Romi, Aškalije i Egipćani) populacije.
Konkretno: Pravo na obezbjeđenje i očuvanje posebnog identiteta svih etničkih grupa je neophodno.
Konkretno: SNP će se založiti za poštovanje Haških preporuka o pravu nacionalnih manjina na obrazovanje iz 1996. godine.
POGLAVLJE 9
Zajedno za evropsku budućnost Crne Gore
Put Crne Gore ka Evropskoj uniji ne zavisi od bilo kojeg pojedinca.
To pitanje je iznad političkih partija, i ono predstavlja vrijednost, koju su građani prepoznali, kako bi se Crna Gora uključila u globalne procese.
Sadašnja zvanična politika služi se nazivom „druga Evropa“.
Politička retorika se prečesto zloupotrebljava.
Malo se ko odlučuje da misli o Evropi na osnovama vrijednosti koje sadrži, i na koje se poziva njena kultura, tradicija i civilizacija.
Danas u Evropi svi Njemci žive u jednoj državi, Italijani, i svi Francuzi.
Balkanu je danas Evropa potrebnija više nego ikada!
U centru evropskog projekta oduvijek je bila važnost stvaranja sredstava za obezbjeđenje interkulturalnog dijaloga,
osnaživanje poštovanja različitosti kultura,
definisanje jasnog odgovora na izazove sa kojima se susreće današnje društvo.
Spoljna politika
Uloga spoljne politike važan je faktor u procesu evropskih integracija
pored unutrašnjih reformi, koje najbolje determinišu dalju dinamiku ovih procesa.
Socijalistička narodna partija se zalaže za politiku, koja će, prije svega, prostoru Zapadnog Balkana i regiona omogućiti trajni mir,
stabilnost i
ekonomski prosperitet.
Evropska budućnost ovog dijela Evrope je najbolji okvir za ostvarenje ovih ciljeva, i to će biti spoljnopolitički prioritet Crne Gore.
Crna Gora, kao članica OUN i drugih međunarodnih organizacija i asocijacija, aktivno će doprinositi da ravnopravna saradnja među svim državama,rješavanje međudržavnih i drugih konflikata mirnim putem, kao i svestrana ekonomska saradnja, budu temelji ravnomjernog i ubrzanog razvoja u svijetu, a time i u regionu.
U tom smislu SNP CG se zalaže za politiku dobrosusjedskih odnosa sa svim republikama bivše SFRJ.
Poseban naglasak u toj saradnji biće na reafirmaciji najboljih odnosa, i saradnje sa Republikom Srbijom.
SNP CG naglašava važnost punog poštovanja svih regionalnih inicijativa                        (RRC, CEFTA, itd.), u kojima Crna Gora svojim aktivnim učešćem treba da ostvari i potvrdi svoje političko-ekonomske interese i ciljeve.
U bilateralnim odnosima, SNP CG se zalaže da Crna Gora nastavi uspješnu saradnju sa vodećim državama međunarodne zajednice, Sjedinjenim američkim državama, Rusijom, Kinom, i Evropskom Unijom, čime ćemo ostvariti političke, bezbjednosne i ekonomske koristi.
Konkretno: -  Založićemo se za uspostavljanje pune diplomatske saradnje sa Republikom Srbijom, uz poštovanje njenog teritorijalnog integriteta i suvereniteta,
-  ojačaćemo tzv. parlamentarnu saradnju sa svim parlamentima republika bivše SFRJ,
-  depolitizovaćemo i profesionalizovati diplomatsko-konzularnu službu, što je temeljna pretpostavka uspješnosti i efikasnosti crnogorske diplomatije,
-  daćemo prioritet ekonomskim aspektima u vršenju diplomatske službe, i toj potrebi prilagoditi diplomatsku službu u ključnim državama sa kojima Crna Gora ima, ili može imati naglašen ekonomski interes,
-  ponudićemo, u smislu racionalizacije i ekonomske optimalizacije, da pojedine funkcije diplomatske mreže Crne Gore i diplomatskih mreža nama prijateljskih zemalja koristimo radi ostvarivanja zajedničke koristi (dobijanje isprava, regulisanje različitih građanskih stanja, itd.),
-  obezbijedićemo da naša diplomatsko-konzularna mreža u inostranstvu radi na uspješnom organizovanju dijaspore, čime će se efikasno servisirati njen ekonomski i drugi interes za obnavljanjem i jačanjem veza sa maticom.
- Zalagaćemo se da se na principijelan i pravičan način zaštite vitalni državni i nacionalni interesi Crne Gore u pogledu očuvanja njenog teritorijalnog integriteta i suvereniteta prilikom razgraničenja sa Republikom Hrvatskom, na moru i na kopnu, imajući u vidu Odluku Skupštine Crne Gore, od 21. oktobra 1992. godine, da je Prevlaka sastavni dio Crne Gore, i Protokola između Vlade Republike Hrvatske i Savezne Republike Jugoslavije o privremenom režimu uz južnu granicu između dviju država.
Bez stavova Skupštine Crne Gore niko nema pravo da donosi konačni sud na štetu interesa države.
Odbrana i bezbjednost
Imajući u vidu da je Crna Gora postala član NATO programa „Partnerstvo za mir“, SNP CG smatra da je to u ovom trenutku optimalni okvir učešća Crne Gore i njene vojske u tzv. regionalnim i međunarodnim sistemima bezbjednosti.
Konkretno:  -  U slučaju proširenja Sjeverno-atlantske alijanse na sve zemlje Zapadnog Balkana, SNP će se zalagati da se građani Crne Gore na referendumu izjasne o tome šta misle o pristupanju NATO-u, uz fer i demokratsku kampanju o razlozima za i protiv.
- SNP će se zalagati za potpunu depolitizaciju i profesionalizaciju vojnih i bezbjedonosnih struktura Crne Gore.
- SNP će se zalagati za hitno donošenje Zakona o parlamentarnoj
i građanskoj kontroli bezbjedonosnih struktura.
- U planiranju strukture budžetskih sredstava predviđenih za odbranu težiće se usklađivanju sa međunarodnim standardima iz ove oblasti,
kao i transparentnosti u finansiranju potreba odbrane.
- SNP će se zalagati da Crna Gora učešćem u međunarodnim, mirovnim i humanitarnim misijama, pod vođstvom UN, pruži doprinos izgradnji i očuvanju mira na regionalnom i globalnom nivou.
Regionalna saradnja
Potrebna nam je puna demokratizacija društva.
Regionalna saradnja kao preduslov za kompletne integracije ima svoju  ekonomsku, bezbjedonosnu i političku komponentu.
Iako se pod pojmom regionalne saradnje često podrazumijeva samo proces evropskih integracija, ona to nije ni u suštini, ni formi.
Ova saradnja ne smije biti doživljena isključivo kao zahtjev Evropske unije, već kao stvarna potreba jugoistočne Evrope.
Dakle, ne radi se samo o preduslovu našeg kompletnog procesa pridruživanja, već regionalna saradnja predstavlja stvarni test naše sposobnosti da iz tranzicije konačno pređemo u sljedeću razvojnu fazu našeg društva - transformaciju.
Regionalna saradnja u suštini predstavlja jedinstvo kroz kompromis, što nezaustavljivo usmjerava zemlje jugoistočne Evrope ka ustanovljavanju najbližih mogućih partnerskih odnosa.
Članstvo u Evropskoj uniji nam obezbjeđuje:
Jaču ekonomiju
Evropska unija podržava razvoj ekonomije,
i stvara nova radna mjesta,
podržava i finansira regionalni razvoj,
garantuje stabilnost cijena,
i olakšava preduzetništvo širom svake od svojih članica.
Kvalitetniji život
Antikorupcijskim zakonodavstvom Evropska unija smanjuje telefonske račune,
stvara konkurenciju na energetskom tržištu,
pojeftinjuje ljekove,
i omogućuje niže cijene u svim oblicima saobraćaja.
Individualnu zdravstvenu zaštitu
Evropska unija svojim jedinstvenim sistemom u svim zemljama članicama stvara uslove za smanjenje opasnosti od epidemija,
obezbjeđuje najbolji mogući kvalitet prehrambenih proizvoda,
brine se za čisti vazduh i čistu vodu.
Jača prava zaposlenih
Evropska unija obezbjeđuje zaštitu na radnom mjestu,
podstiče i štiti prava zaposlenih,
garantuje minimalne standarde za odmor i rekreaciju,
podržava pravo upravljanja radnika u preduzećima širom Evrope.
Zaštitu potrošača
Evropska unija omogućava povraćaj poslovnog postupka,
štiti potrošače od nepovoljnih kredita,
štiti kupce pri kupovini putem interneta i kataloga,
pruža potpune informacije u cilju zaštite prava potrošača,
obezbjedjuje besplatnu pravnu pomoć.
Olakšano putovanje unutar Unije
Evropska unija omogućava jednostavan prelazak unutrašnjih granica Unije,
povećava fleksibilnost putovanja automobilom,
osigurava pristup pomoći širom Unije.
Veće slobode
Evropska unija omogućava svojim građanima da rade u drugim zemljama Unije,
zdravstveno osiguranje širom Unije,
i pravnu sigurnost van matične zemlje.
Sigurniju unutrašnju bezbjednost
Evropska unija sprovodi akcije protiv organizovanog kriminala,
bori se protiv terorizma,
štiti žene i djecu od zlostavljanja,
i bori se protiv trgovine ljudima.
Zaštitu od diskriminacije
Evropska unija osigurava jednakost između žena i muškaraca,
obezbjeđuje slobodu izražavanja vjeroispovijesti,
i uvećava kvalitet života ljudi sa posebnim potrebama.
Čistiju okolinu
Evropska unija podržava globalnu zaštitu klime,
promoviše obnavljajuće izvore energije,
poboljšava čistoću svjetskih mora.
Bolje obrazovanje
Evropska unija omogućava efektivno studiranje širom Evrope,
podržava školska partnerstva,
afirmiše cjeloživotno obrazovanje,
podržava profesionalni razvoj svojih građana,
i naučna istraživanja bez granica.
Angažovanje širom svijeta
Evropska unija se angažuje širom svijeta, i pomaže siromašnim zemljama pri razvoju,
zalaže se za mir i stabilnost,
daje zemljama Evrope veći značaj u svijetu.
Glavne prepreke Crne Gore na putu ka Evropskoj uniji
Političke prepreke:
- Potrebno je uvećati napore u sprovođenju politike i primjene zakona.
- Pitanje izgradnje državnih institucija traži najširi mogući politički konsenzus.
- Korupcija i
organizovani kriminal su i dalje posebni izazovi.
- Administrativne kapacitete za primjenu (primjenu ili sprovođenje) zakona treba i dalje jačati.
- Cjelokupni izborni okvir ima probleme koji uključuju potrebu da se osigura puno razdvajanje države od partijskih struktura u izbornoj administraciji.
- Pravosuđe i tužilaštvo rade pod političkim uticajem, koji ih sprječava da nezavisno obavljaju svoju funkciju.
- Nedovoljan broj kadrova i nedostatak finansijskih sredstava, u kombinaciji sa strukturnim slabostima i korupcijom, ometaju cjelokupnu efikasnost javne uprave,
i u cjelini ograničavaju administrativne kapacitete.
- Korupcija je široko rasprostranjena, i neefikasno gonjena, posebno u slučajevima na visokom nivou.
- Efikasnost sudskog sistema je na niskom nivou.
Istražni kapacitet službe tužilaštva je slab,
a moderne istražne tehnike u finansijskim istragama se nedovoljno koriste.
Istražni kapacitet tijela za sprovođenje zakona je veoma ograničen.
Broj presuda u slučajevima korupcije je izuzetno nizak.
Postoji značajan nedostatak ekspertize u modernim finansijskim istragama.
Ekonomske prepreke:
- Makroekonomska stabilnost je oslabljena usljed konstantnog rasta inflacije, i ranjivosti, nastale iz ogromnog spoljnotrgovinskog deficita.
- Nedostaci u vladavini prava i njihovo rješavanje (otklanjanje) ostaju ključni izazov za ekonomski razvoj.
- Završetak i brza primjena tekućih reformi zahtijevaju sposobnost Crne Gore da savlada izazove i iskušenja primjenom mjera i sredstava, koje poznaje najbolja evropska praksa u ovom sektoru.
- Napredak u saobraćaju
i proizvodnji energije,
energetske efikasnosti,
zaštiti životne sredine,
i informisanje društva, i dalje su spori.
- Ne postoji povjerenje u kvalitet statističkih podataka u Crnoj Gori.
U Crnoj Gori nije pitanje da li treba da se bavimo evropskim integracijama, već kako da postignemo cilj.
Prije svega, šta je naš cilj u procesu evropskih integracija?
Da li je to članstvo, ili promjena postojećeg sistema vrijednosti?
Da li su sve zemlje koje su postale članice promijenile i svoj sistem vrijednosti?
Da li znamo šta od nas očekuju građani?
Da li smo spremni da mijenjamo naš mentalitet, kao najtežu fazu u procesu promjena?
Zbog toga ćemo se i zalagati, u slučajevima kad treba donositi odluke, da ih usvajamo konsenzusom.
SNP CG je na djelu pokazala da smo Partija, koja ne polazi od toga u čemu se razlikujemo, već šta treba uraditi da bi se poslala jasna poruka jedinstva Crne Gore u procesu evropskih integracija.
Evropa nam je potrebna da bismo u Crnoj Gori postigli istinsko ulaganje u znanje, koje samo po sebi proizvodi inovacije,
a inovacije nove patente koji obezbjeđuju investicije i nova radna mjesta, što predstavlja preduslov ekonomskog blagostanja.
Evropske integracije su posao čitavog društva
i, na kraju, kad postanemo član porodice evropskih naroda, to će biti prava potvrda za jednu generaciju ljudi, koji su znali šta hoće, i kako da se dogovore o optimalnim sredstvima za ostvarenje tog cilja.
POGLAVLJE 10
Zašto SNP?
Zato što se borimo za drugačiju Crnu Goru, za Crnu Goru u kojoj će “centar” biti svaki čovjek.
Zato što je naš recept za uspjeh = vizija + zajednička strategija + timski rad.
Zato što i posljednja podjela u Crnoj Gori, koja je ostala, mora biti poništena: podjela na elitu i na narod.
Zato što smo uvijek, u dobru i zlu, bili sa narodom.
Zato što želimo da mijenjamo Crnu Goru na bolje.
Zato što vlast ne vidimo kao vladavinu nad narodom, već kao partnerstvo sa građanima.
Zato što ne zaboravljamo prošlost, a mislimo i na budućnost.
Zato što se u SNP-u borimo da Crna Gora bude država socijalne pravde.
Zato što smo ljudi, koji neće da dijele Crnu Goru.
Zato što ne pristajemo da u Crnoj Gori ima malih ljudi.
Zato što je svaki čovjek veliki.
Zato što je svakom čovjeku njegova briga najveća.
Zato što znamo da budućnost Crne Gore nije nijedan političar, već su budućnost Crne Gore naša djeca.
Zato što su problemi Vuka Bojovića iz Bijelog Polja, Nataše Malović iz Bara, Danijele Đurović iz Herceg Novog, Đorđa Bulatovića iz Podgorice, Ilije Čvorovića iz Nikšića, Milana Vlahovića iz Berana, Tanje Vučetić iz Pljevalja, Aleksandre Sindik iz Kotora,  Vanje Dašić iz Budve, Gavrila Lopičića sa Cetinja, Vuka Mikića iz Šavnika, Jovane Jašović iz Ulcinja, Tamare Magdelinić iz Rožaja, Milinka Papovića iz Tivta, Vladimira Jokovića iz Plužina, Mila Ilinčića iz Kolašina, Mihaila Jovovića iz Plava, Željka Pajovića iz Andrijevice, Dragoslava Radulovića iz Mojkovca, Marka Macanovića sa Žabljaka, Dragice Savović iz Danilovgrada, problemi svih nas.
Zato što imamo odgovore na izazove vremena!
Zato što je vrijeme za život dostojan čovjeka!
Zato što mi to možemo!
Zato što građani Crne Gore to zaslužuju!
Zato što je u politici SNP-a čovjek sve!
DAJEMO RIJEČ!
- Da ćemo biti odgovorna,
vrijedna, efikasna
i poštena vlast.
- Da ćemo Crnu Goru graditi kao državu socijalne pravde.
- Da ćemo biti s narodom i za narod.
- Da ćemo obezbijediti mir,
stabilnost i napredak za sve građane u Crnoj Gori.
- Da ćemo biti čvrsta garancija boljeg, pravednog i dostojanstvenog života u Crnoj Gori.
