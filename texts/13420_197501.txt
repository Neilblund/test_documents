Den danske befolkning må nu træffe de nødvendige beslutninger. Regeringen har i løbet af sit første år lagt grunden til en økonomisk sanering. Et valutaværn er rejst til beskyttelse af vore valutareserver. Et boligforlig har skabt sikkerhed og ro omkring bolig- og byggelovgivningen. Besparelser på syv milliarder kroner har standset den uhæmmede vækst i de offentlige udgifter. Skattereformen har sikret store skattelettelser, ikke mindst for de almindelige indtægter.  Nu skal denne politik videreføres.  Der må foretages de nødvendige indgreb mod inflationen og arbejdsløsheden. Efter mange års letsindig økonomisk politik er Danmark blevet hårdere ramt end de fleste andre lande.  Derfor må stigningen i omkostningerne standses. Alle befolkningsgrupper, bortset fra de svageste, må bidrage til et pauseår for priser og lønninger. Tilskyndelsen til at investere i nye arbejdspladser må genskabes. Danske virksomheders konkurrenceevne må genrejses.  Dette forudsætter, at regeringens Helhedsplan 75 gennemføres. Venstre må med beklagelse konstatere, at et flertal i folketinget netop i denne vanskelige situation har afvist at medvirke hertil. Venstre opfordrer vælgerne til at give regeringen øget styrke, så Helhedsplan 75 kan gennemføres efter valget.  Helhedsplan '75  Denæste fire år  Helhedsplanen vil betyde, at der i 1975 gennemføres en almindelig pris- og lønpause.  1. Alle kollektive overenskomster og aftaler forlænges uændret til 31. december 1975.  2. Dyrtidsportionerne i marts/april 1975 erstattes af 100 skattefrie kroner om måneden til alle lønmodtagere i resten af 1975.  3. Der optages forhandlinger mellem regeringen, folketinget og organisationerne om hvad der skal ske, hvis julipristallet 1975 udløser nye dyrtidsportioner.  4. Princippet om dyrtidsregulering bevares og når der skal udbetales dyrtidsportioner skal det være lige store portioner til alle.  5. Enke-, folke- og invalidepensionister får i hele 1975 dyrtidsportioner efter den ordning, der gælder nu.  6. Avancerne på varer og tjenesteydelser må ikke stige i 1975.  7. Producentpriserne på de vigtigste fødevarer på hjemmemarkedet må ikke stige i 1975.  8. Honorarer, repræsentationstillæg og diæter må ikke stige i 1975, - heller ikke for ministre, folketingsmedlemmer og medlemmer af kommunale råd.  9. Udbytter og tantiemer må i 1975 ikke være højere end de var i 1974.  10. Skatten på store gevinster ved ejendomshandler skærpes. Normale handler og generationsskifter holdes til gengæld fri for skat.  Gennemførelsen af Helhedsplanen må ledsages af en produktions- og beskæftigelsesfremmende politik. Støtten til omskoling og uddannelse af unge arbejdsløse forøges. Kommunernes investeringsmuligheder, især i miljøforbedringer, udvides.  Desuden bør aktieselskaber have ret  til at tilbageføre underskud over to år. Afskrivningsreglerne skal forbedres, bl. a. ved adgang til afskrivning på 120 procent af anskaffelsessummen. Reglerne for investeringsfonds skal forbedres. Rammen for håndværkerlån skal udvides. Der bør oprettes særlige garantiinstitutter for håndværk og mindre industri. Der må ske en forlængelse af løbetiden for lån til erhvervsbyggeri. og byerhvervenes konsulentordninger må forbedres.  Helhedsplanens gennemførelse vil bringe orden i dansk Økonomi. Det vil give mulighed for nye fremskridt for det danske samfund. Venstre vil i de næste fire år arbejde på at gennemføre bl. a. følgende politik:  Det næse samfund  • De mindre enheder i skolevæsenet, sygehusvæsenet, den sociale forsorg og på andre offentlige serviceområder bevares.  • Det ydre miljø og de fælles omgivelser må værnes gennem planlægning og fredninger. Men den stedlige befolkning må samtidig sikres større indflydelse på disse beslutninger.  • Der skal tilstræbes en mere ligelig fordeling i landet af befolkning og erhvervsliv. Den kollektive trafik skal udbygges.  • Trygheden i og uden for hjemmet må styrkes gennem udvidet politiindsats til beskyttelse mod vold, hærværk og tyverier.  Skole og uddannelse  • Folkeskoleloven må ændres. Eleverne skal have solide kundskaber. Prøverne bør bevares. De praktiske fag og faget dansk skal styrkes. Der skal være øgede valgmuligheder på de ældste klassetrin.  • Skolen skal være et sted, hvortil forældrene trygt kan sende deres børn i forvisning om en alsidig og loyal undervisning.  • De videregående uddannelser skal styres bedre. Studierne skal effektiviseres. Antallet af erhvervsrettede uddannelser må forøges.  • Ved støtte til unge under uddannelse lægges større vægt på lån og støtten til de 16-18-årige ændres til en særlig ungdomsydelse, der administreres af kommunen og udbetales til forældrene.  Skatter og offentlige udgifter  • Den offentlige udgiftspolitik må ikke længere kunne bringe den danske økonomi i fare. Derfor må besparelsespolitikken fortsættes.  • Regeringens indsats mod dobbeltadministration og arbejdet med forenkling og rationalisering af offentlig administration må fortsættes.  • Det nære samfund skal have større ret til at bestemme over udviklingen i de offentlige udgifter. Derfor skal overgangen til bloktilskud fra stat til kommune videreføres.  • Indkomstskatten skal sænkes yderligere, og af hensyn både til de mindre virksomheder og til behovet for administrative forenklinger må opkrævningen forenkles og samles på færre enheder.  Erhvervsliv og arbejdsmarked  • De mindre og mellemstore virksomheder skal styrkes ved etablering af bedre finansieringsmuligheder, udbygning af konsulentordninger, og begrænsning af de administrative byrder, de er blevet pålagt.  • Regeringens forslag til en arbejdsmiljøreform må gennemføres, Den sikrer de ansatte større medindflydelse og giver sundere og mere sikre arbejdspladser.  (Vedtaget af Venstres folketingsgruppe, december 1974).
