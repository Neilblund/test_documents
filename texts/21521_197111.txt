Christelijke Volkspartij Nationaal Secretariaat  17 november 1970  VIJFENTWINTIG ESSENTIELE PUNTEN VOOR EEN EFFICIENTE POLITIEK VOOR DE JAREN 1970-1980  De christelijke democratie kan en moet, tijdens het volgend decennium, in ons land een aantal hervormingen doen doorvoeren die beantwoorden aan de vereisten van deze tijd. Deze hervormingen beogen de organisatie van een nieuwe samenleving, op de maat en in dienst van de mens.  Hieronder volgen 25 essentiële en concrete punten van een efficiënte politiek voor de jaren 1970-1980.  GELIJKE KANSEN VOOR ALLEN  Onze samenleving is niet rechtvaardig: al te dikwijls schept zij nieuwe privilegies voor de reeds bevoorrechten.  1. Hervorming van het voorschools- en lager onderwijs om voor alle kinderen de gelijkheid van kansen te waarborgen en, in het bijzonder, om de handicaps weg te werken die te wijten zijn aan het familiaal en sociaal milieu, aan aanpassingsmoeilijkheden, enz. 2. Permanente vorming die aan iedereen, in elk stadium van het leven verstrekt, ofwel een vorming die hij op het gewenste tijdstip niet heeft kunnen ontvangen, ofwel de aanvullende opleiding die vereist is ingevolge de noodzakelijke aanpassing aan nieuwe technieken en beroepen. 3. Hervorming van het hoger onderwijs waarbij ondermeer wordt voorzien in toegangsvoorwaarden op basis van de werkelijke geschiktheid en in een aangepaste evaluatie van de vooruitgang in de studies in plaats van examens. Bovendien, dient een parallel net te worden opgericht dat volwaardige diploma's aflevert en kan bezocht worden door jongeren die reeds aan de arbeid zijn.  4. Ruime informatie over de ontwikkeling van de tewerkstelling in de verschillende beroepen. 5. "Startbeurs voor het leven", die wordt toegekend aan de jongeren die niet kunnen rekenen op de financiële voordelen die hun leeftijdsgenoten te beurt vallen. 6. Sociale mobiliteit door de systematische afschaffing van alle juridische of feitelijke hinderpalen die de overgang van de ene sociale groep naar de andere verhinderen. 7. Praktische maatregelen om voor de vrouwen de mogelijkheid van haar volledige ontplooiing te verzekeren: afschaffing van alle nog bestaande discriminaties; parttime werk, grotere zorg voor de weduwen en niet-gehuwde moeders.  VERZEKERING VOOR IEDEREEN De samenleving moet zodanig worden georganiseerd dat de bestaanszekerheid gewaarborgd wordt voor alle personen en voor alle gezinnen ongeacht het lot waardoor zij getroffen worden, de lasten die zij moeten dragen, de risico’s die zij lopen. 8. Onmiddellijk recht op het onmiddellijk noodzakelijke, door de tussenkomst van "Centra voor sociale bijstand" die door de openbare besturen worden georganiseerd, dicht bij de bevolking, om iedere dringende hulpverlening te verstrekken. 9. Voor elke burger een gewaarborgd inkomen, dat bestendig een minimum welvaartspeil verzekert. 10. Een verstevigde, vereenvoudigde en doeltreffende sociale zekerheid die de belangrijkste tussenkomsten richt op de grootste behoeften.  EEN MENSELIJK LEVENSKADER De moderne samenleving brengt de mens een grotere welvaart doch zij houdt tevens het gevaar in de mens te verstikken in een levensmilieu, dat een aanslag inhoudt op hun morele waardigheid en schadelijk is voor hun lichamelijke gezondheid.  11. Een morele gezonde samenleving die, order eerbiediging van de persoonlijke vrijheid en met de inspraak van allen, de bevolking beschermt tegen de gevaren die haar bedreigen (geweld, erotiek, drugs) en voor het gezin een bevoorrechte plaats behoudt. 12. Eerbiediging van de verbruiker, die beter moet ingelicht zijn over de kwaliteit van de hem aangeboden producten en beter gewapend om zo vrijelijk te kiezen. 13. Bescherming van het leefmilieu door het uitwerken van een globale en gecoördineerde wetgeving op de lucht- en waterverontreiniging, het lawaai, de rijkdommen van de natuur. 14. Een oordeelkundige ruimtelijke ordening en een grondbeleid in dienst van de gemeenschap, dank zij ondermeer de oprichting van maatschappijen voor gezamenlijke grondeigendom waarbij overleg en samenwerking mogelijk worden tussen de eigenaren onderling en tussen de eigenaars en de overheid.  EEN ECONOMISCHE ONTWIKKELING GERICHT OP MENSELIJKE EN MAATSCHAPPELIJKE OPGANG De economische ontwikkeling en groei zijn geen doel op zichzelf, zij moeten worden gericht op de bevrijding en de ontplooiing van de mens in de gemeenschap. 15. Een democratisch overlegde planning, die globale objectieven stelt aan de economie en een billijke verdeling van de toegenomen productie nastreeft. 16. Een efficiënt systeem van gemengde economie en, in het bijzonder, een economische magistratuur die uitspraak doet over de distorsies die kunnen optreden, zowel in de verhouding tussen de overheid en het privé-initiatief als binnen de privé-sector zelf. 17. Ontwikkeling van de gemeenschaps-diensten overal waar een menswaardige maatschappij zulks vereist en inspanningen inzake efficiëntie en rationalisatie in deze diensten. 18. Industriële politiek georiënteerd op activiteiten met toekomst: grotere selectiviteit bij de hulpverlening voor de economische expansie. 19. Hervorming van de onderneming om er een waarachtige werk- en belangengemeenschap van te maken.
