Տարիներ շարունակ Հանրապետական կուսակցությունն իր ուժն ու կարողությունը ներդրել է Հայաստան պետության կայացման գործին:
Ողջ հանրությամբ մենք պետական ինստիտուտներն ենք զարգացրել, ամրացրել մեր երկիրն ու ամրապնդել նրա դիրքն աշխարհում:
Այսօր ունենք մի իրականություն, երբ պետությունը կայացել է այնչափ, որ մեր կարողությունների մի զգալի մասն արդեն կարող ենք ուղղել այլ` ոչ պակաս կարևոր խնդիրների լուծմանը:
Մեր գործունեությունն այսօրվանից առավելապես ուղղելու ենք դեպի մարդը, դեպի յուրաքանչյուրը, դեպի Հայաստանի Հանրապետության քաղաքացին:
Տնտեսական վերելքը դառնալու է կոնկրետ աշխատանք կոնկրետ մարդու համար,
և մարդկանց աշխատանքով ու արժանապատիվ վարձատրությամբ ապահովելը` առաջնային նպատակ:
Միասին ամրացրեցինք պետությունը, միասին էլ կարող ենք լուծել մարդուն հուզող առաջնային խնդիրները:
Մեզ փոփոխություններ են անհրաժեշտ:
Այդ փոփոխություններն իրականացնողները մենք ենք, բոլորս միասին` Հանրապետականի փորձով և առաջնորդությամբ:
Հինգ տարի առաջ մենք ասում էինք` Քե´զ համար, Հայաստա´ն:
Հիմա արդեն հասել ենք այն հանգրվանին, երբ վստահորեն պնդում ենք` Ավելի լավ Հայաստան յուրաքանչյուրի համար:
Հավատա´նք մեր ուժերին ու փոխենք իրականությունն այնպես, որ հաջողությունները լինեն ոչ միայն բոլորինը, այլև յուրաքանչյուրինը:
Փոխե´նք կյանքի պայմանները, մարդկանց աշխատելու և վաստակելու նոր հնարավորություննե´ր ստեղծենք, օգնե´նք արդարությանը հաղթանակել ամենուր, վերացնե´նք աղքատությունը, արտագաղթը վերափոխե´նք տունդարձի և սեփական երկրի ու նրա ապագայի հանդեպ անսահման հավատ հաղորդենք իրեն` ՀԱՅԱՍՏԱՆԻ ՀԱՆՐԱՊԵՏՈՒԹՅԱՆ ՔԱՂԱՔԱՑՈՒՆ:
Մենք դա իսկապես կարող ենք, և ուրիշ ոչ ոք մեր փոխարեն չի անելու:
Ուրեմն` հավատա´նք, որ փոխենք:
Մեծով ու փոքրով, շինականով ու գիտնականով, հաջողակով ու դեռ փնտրողով:
Հավատա´նք, որ փոխենք:
Հայաստանի Հանրապետական կուսակցությունը, հանրությանը ներկայացնելով իր նախընտրական ծրագիրը, առանցքային է համարում հասարակության վստահությունն ու աջակցությունն իր արժեքների, աշխատանքի և ծրագրերի նկատմամբ:
Մենք մշտապես եղել ենք բաց և ազնիվ, ինքներս ենք բացահայտել մեր բացթողումներն ու թերությունները, ձգտել ենք ապահովել հասարակական համերաշխության և համագործակցության մթնոլորտ:
Հանրապետականը շարունակում է կրել երկրի ապագայի կերտման գործում իր պատմական և պատվաբեր պատասխանատվությունը:
Վերջին տարիները մեր պետության համար նոր սպառնալիքների և բարդ փորձությունների հաղթահարման ժամանակաշրջան էին:
Այդ ընթացքում մենք կարողացանք էապես մեղմել ներքին քաղաքական պառակտվածության և անհանդուրժողականության դրսևորումները:
Լինելով իշխող քաղաքական ուժ՝ մենք դրսևորեցինք ժամանակակից աշխարհի մարտահրավերները հաղթահարելու և զարգացում ապահովելու մեր ունակություններն ու հմտությունները:
Երկրի բնականոն կյանքը զերծ պահեցինք մեր հարևանությամբ ընթացող պատերազմական գործողություններով պայմանավորված ցնցումներից:
Ապացուցեցինք երկիրն ամենաբարդ իրավիճակներից դուրս բերելու և այն ճգնաժամի պայմաններում կառավարելու մեր կարողությունը:
Մեղմեցինք համաշխարհային ֆինանսատնտեսական ճգնաժամի բացասական ազդեցությունները:
Էապես բարձրացրեցինք ԱՊՀ տարածքում գործընկերների հետ հարաբերությունների մակարդակն ու լրջորեն ընդլայնեցինք համագործակցության դաշտը:
Հանրապետական կուսակցությունը եվրոպական քաղաքական համայնքի կողմից բարձր գնահատականի է արժանացել որպես վստահելի և պատասխանատու գործընկեր՝ դառնալով Եվրոպական ժողովրդական կուսակցության ընտանիքի անդամ:
Բանակաշինությամբ և արտաքին ակտիվ քաղաքականությամբ մենք ապահովեցինք մեր երկրի անվտանգությունը՝ ամրապնդելով մեր պարտադրած խաղաղության երաշխիքները:
«Քեզ համար, Հայաստա´ն» կարգախոսի ներքո մենք էապես ուժեղացրեցինք մեր պետության բոլոր ինստիտուտները և ամրապնդեցինք երկրի միջազգային հեղինակությունը:
Այսօր ունենք ուժեղ պետություն՝ իր բոլոր կառույցներով, որն ի վիճակի է դիմակայել մարտահրավերներին:
Մենք սկիզբ ենք դրել լայնամասշտաբ բարեփոխումների նոր փուլի, որը ներառում է հասարակության կենսագործունեության բոլոր ոլորտները:
Արտաքին մարտահրավերների բացասական հետևանքների հաղթահարումը մեզանից խլեց զգալի ռեսուրսներ, որի արդյունքում բարեփոխումների մի մասը դեռևս չի հասել իր տրամաբանական ավարտին:
Մեզ դեռևս չի հաջողվել հաղթահարել աղքատությունը և կոռուպցիան, ապահովել արդար մրցակցություն բարենպաստ գործարար միջավայրում:
Մենք պետք է հաղթահարենք այն քաղցկեղը, որով հիվանդ է մեր հասարակությունը և որը կոչվում է կոռուպցիա:
Այս ճանապարհին կիրառվելու են և´ վիրահատական, և´ մյուս բոլոր օրինական մեթոդները:
Փոփոխություններ ծրագրելիս՝ մենք առաջնորդվում ենք այն գաղափարով, որ պետությունը պարտավոր է իր քաղաքացիների համար ստեղծել արժանապատիվ ապրելու և արարելու լավագույն հնարավորություններ:
Որպես պահպանողական կուսակցություն, մենք հավատում ենք, որ դրան կարող ենք հասնել հետևյալ արժեքների վրա հիմնված հասարակություն կառուցելով՝անձի և ազգի անվտանգություն,
հավատարմություն ժողովրդավարական արժեքներին և անկախությանը,
հայրենասիրություն, հայապահպանություն,
հավասար հնարավորություններ և հավասար իրավունքներ,
մրցակցային միջավայր և նվաճումների արդարացի գնահատում,
անհատական ազատություն և ընտրության հնարավորություն,
անձնական պատասխանատվություն,
ամուր ընտանիք և համերաշխ համայնք:
Ակնհայտ է, որ մեր հասարակությունում դեռևս առկա է ճեղքվածք հռչակված արժեքների և իրականության միջև:
Այդ ճեղքվածքը հաղթահարելու համար մենք պարտավոր ենք գնալ փոփոխությունների ճանապարհով:
Փոփոխությունները պարտադրված են ժամանակով, և մենք կուտակել ենք բավարար գիտելիքներ ու փորձառություն՝ ավարտին հասցնելու սկսած գործը:
Մեր գործողությունները նպատակաուղղված են լինելու առաջին հերթին ազգային անվտանգությանն սպառնացող առկա և հավանական ռազմաքաղաքական սպառնալիքների բացահայտմանը, մեր ուժեղ և կազմակերպված բանակի մարտունակության շարունակական բարձրացմանն ու սպառազինմանը:
Պաշտպանական ներուժը համապատասխանեցնելու ենք արհեստավարժության, կարգապահության, թափանցիկության և վերահսկելիության արդիական չափանիշներին:
Հասարակության մեջ ամրապնդելու ենք զինվորական պարտադիր ծառայության ինստիտուտի նկատմամբ վստահությունը` սոցիալական և կրթական պայմանների շարունակական բարելավման միջոցով:
Պետությունը զորացրվողների համար ապահովելու է աշխատանքի և արտոնյալ ուսման հնարավորություններ:
Ուժեղացրել և ամրապնդել ենք պետության պաշտպանական ներուժը՝ ապահովելով հակառակորդի հետ ուժերի հավասարակշռություն:
Աննախադեպ ավելացրել ենք զինված ուժերի կրակային, այդ թվում` հեռահար, մանևրային և հետախուզական կարողությունները՝ ինչպես ներկրված, այնպես էլ սեփական արտադրության սպառազինության և ռազմական տեխնիկայի ներդրման միջոցով:
Բազմապատկելու ենք Հայաստանի Հանրապետության և Լեռնային Ղարաբաղի Հանրապետության նկատմամբ ցանկացած տեսակի ագրեսիայի դրսևորման վտանգի կանխարգելմանն ուղղված դիվանագիտական ջանքերը:
Նախաձեռնողական արտաքին քաղաքականությունը կուղղվի մասնավոր ներդրումների և երկրի ազգային մրցունակության կարողությունների ավելացմանը, հայկական ապրանքների համար նոր շուկաների բացահայտմանը:
Եվրոպական միության հետ խոր և համապարփակ ազատ առևտրի համաձայնագրի կնքումը հասցվելու է ավարտին:
Բարձրացնելու ենք Ռուսաստանի Դաշնության հետ կնքված առևտրատնտեսական, ռազմական, էներգետիկ, գիտական, կրթական, մշակութային ոլորտներին վերաբերող պայմանագրերի իրագործման արդյունավետությունը:
Շարունակելու ենք խորացնել համագործակցությունը ԱՄՆ-ի, Ֆրանսիայի, Չինաստանի Ժողովրդական Հանրապետության, նաև Հնդկաստանի, Ճապոնիայի և այլ երկրների հետ:
Շարունակվելու են ջանքերը ցեղասպանությունների կանխարգելման ու դատապարտման, ինչպես նաև դրանց հետևանքների վերացմանն առնչվող խնդիրները միջազգային հանրության օրակարգում պահելու համար:
Քաղաքակիրթ մարդկությունն այս չարիքի դեմ պետք է դրսևորի մեկ միասնական ճակատով արդյունավետ գործելու ունակություն:
Հայոց ցեղասպանության 100-ամյա տարելիցի նախաշեմին համախմբելու ենք հայության ջանքերը Հայոց ցեղասպանության՝ որպես մարդկության դեմ գործած ոճրի միջազգային ճանաչման, ապագայում ցեղասպանությունների կանխարգելման, ուրացման բացառման, դատապարտման գործում:
Նախաձեռնողական արտաքին քաղաքականության շնորհիվ էականորեն բարձրացրել ենք Հայաստանի Հանրապետության միջազգային հեղինակությունը՝ որպես հուսալի գործընկերոջ,
Հավաքական անվտանգության պայմանագրի կազմակերպության շրջանակներում ուժեղացրել ենք արտաքին ագրեսիային արդյու-նավետ հակազդելու գործող համա-կարգը:
Անհրաժեշտ քայլեր ենք ձեռնարկել Եվրոպական միության հետ խոր և համապարփակ ազատ առևտրի համաձայնագրի շուրջ բանակցու-թյունների մեկնարկի համար:
Հայաստանը միացել է ԱՊՀ-ի շրջանակներում ազատ առևտրի գոտու մասին պայմանագրին:
Որակական նոր մակարդակի են բարձրացվել երկկողմ հարաբե-րությունները Ֆրանսիայի, Ռու-սաստանի Դաշնության, Ամերի-կայի Միացյալ Նահանգների, Չինաստանի Ժողովրդական Հանրապետության, Հնդկաստանի հետ:
Շարունակվել է բարեկամական հարաբերությունների զարգացումը հարևան Վրաստանի և Իրանի հետ:
Լեռնային Ղարաբաղի հակամարտության կարգավորման հիմք է հանդիսանալու Արցախի ժողովրդի ինքնորոշման իրավունքի միջազգային ճանաչումը:
Շարունակելու ենք աշխատանքները կարգավորման շուրջ ընթացող բանակցություններում Լեռնային Ղարաբաղի Հանրապետությունը` որպես լիիրավ կողմ ներգրավելու ուղղությամբ:
Հայաստանի Հանրապետության, Արցախի և սփյուռքի ջանքերն ուղղվելու են միջազգային կազմակերպություններում խնդրի ուժային լուծումը բացառող և կանխարգելող որոշումների ընդունմանը:
Լեռնային Ղարաբաղում սոցիալ-տնտեսական առաջանցիկ զարգացման տեմպերի պահպանումը մնալու է կարևորագույն մոտեցում:
Հայաստանի Հանրապետությունը ցուցաբերել է հետևողական բազմակողմանի աջակցություն Արցախի քաղաքական և տնտեսական զարգացմանը:
Օգտագործելով երկքաղաքացիության ինստիտուտը և հայրենադարձության պետական ծրագիրը՝ մենք ստեղծելու ենք նպաստավոր միջավայր Հայաստանի տնտեսության մեջ սփյուռքահայերի ներգրավվածության ավելացման և ներդրումների խրախուսման համար:
Աջակցելու ենք հայապահպանության, մայրենի լեզվի, հայկական ինքնության շուրջ սփյուռքի համայնքների միավորմանն ու համախմբմանը, համայնքային ինքնակառավարման մարմինների հզորացմանը, միջհամայնքային հորիզոնական կապերի հաստատմանը և Հայաստանի Հանրապետության հետ այդ կառույցների կապերի ամրապնդմանը:
Կուսակցությունը ցուցաբերել է հստակ դիրքորոշում ՝ նպաստելու համար հայության բոլոր հատվածների միասնությանը:
Այդ նպատակով ստեղծվել են Սփյուռքի նախարարություն, Ազգային մրցունակության խորհուրդ, տասնյակ համահայկական մասնագիտական ընկերակցություններ:
Կարճաժամկետ հեռանկարում ոստիկանության, դատախազության և դատարանների գործունեությունը մեր երկրում կոչված է լինելու ապահովել ցանկացած անձի իրավունքների և շահերի համակողմանի պաշտպանությունը, երաշխավորել հասարակության յուրաքանչյուր անդամի համար արդարադատության մատչելիությունը և յուրաքանչյուր վեճի արդարացի լուծումը:
Դատական իշխանությունը լինելու է արդյունավետ և հանրության առջև հաշվետու. դատավորների և դատախազների մասնագիտական պատրաստմանը և դրա կազմակերպմանն առաջադրելու ենք առավել խիստ պահանջներ:
Այս ոլորտում կադրերի պատրաստման նպատակով գործարկելու ենք արդարադատության ակադեմիան, ապահովելու ենք դատական իշխանության կադրերի համալրման օբյեկտիվ ու թափանցիկ ընթացակարգեր` անձի ոչ միայն մասնագիտական գիտելիքների գնահատման, այլև որպես դատավոր կամ դատախազ գործելու ունակության և բարոյական հատկանիշների հաշվառման հիման վրա: Խստացնելու ենք դատավորների վարքագծի կանոնների պահպանման նկատմամբ վերահսկողությունը:
Բարձրացնելու ենք նրանց կարգապահական պատասխանատվության ընթացակարգերի արդյունավետությունն ու թափանցիկությունը:
Ներդնելու ենք դատավորների գնահատման ու առաջխաղացման օբյեկտիվ չափանիշներ և ընթացակարգեր, կրճատելու ենք դատարանների կողմից գործերի քննության ժամկետները:
Հանրությանն արդարադատության ոլորտի ծառայությունները մատուցելու ենք «մեկ պատուհանի» սկզբունքով:
Ավելին, գալիք հինգ տարիների ընթացքում ապահովվելու է միասնական սպասարկման կենտրոնների միջոցով կամ առցանց «մեկ կանգառ» սկզբունքով արդարադատության ոլորտի ծառայությունների գերակշիռ մասի տրամադրումը պետության կողմից:
Խթանելու ենք արտադատական կարգով վեճերի լուծման այլընտրանքային ընթացակարգերը:
Ամրապնդվել են մարդու իրավունքների պաշտպանության մեխանիզմները. ստեղծվել են սահմանադրական դատարան դիմելու իրավունքի իրացման երաշխիքներ, վարչական մարմինների գործողությունները, անգործությունը և ակտերը բողոքարկելու նոր հնարավորություններ, դատարանների գործունեության թափանցիկությունն ու դատական ակտերի մատչելիությունն ապահովելու նպատակով ներդրվել է առցանց դատական տեղեկատվական համակարգ:
Մենք ապահովել ենք անվճար իրավաբանական օգնության հասանելիություն ինչպես քրեական, այնպես էլ վարչական և քաղաքացիական գործերով՝ ելնելով անձի սոցիալական դրությունից:
Հանրապետական կուսակցության արժեհամակարգում կարևորվում է սեփական աշխատանքով արժանավայել ապրելու երաշխիքների ստեղծումը յուրաքանչյուր քաղաքացու համար:
Համոզված ենք, որ առկա խնդիրների լուծման ամենաարդյունավետ ճանապարհը աշխատունակ բոլոր քաղաքացիների համար աշխատելու և վաստակելու հնարավորություն ստեղծելն է:
Մեր տնտեսական քաղաքականությունն ուղղված է լինելու միջին և փոքր բիզնեսի կայացման և զարգացման երաշխիքների ստեղծմանը:
Մենք պարտավոր ենք ապահովել հավասար մրցակցային պայմաններ և բացառել խոշոր բիզնեսի կողմից գերիշխող դիրքի չարաշահումները:
Հայաստանը կարիք ունի ներդրումների, արդիական ձեռնարկությունների, նոր տեխնոլոգիաների, որոնց ներգրավումը և իրագործումը տեսնում ենք պետություն-մասնավոր համագործակցության սկզբունքի հիման վրա:
Մենք ծրագրում ենք տնտեսական աճի նպատակադրումներից անցնել տնտեսական զարգացման հայեցակարգին:
Մեզ տնտեսական աճից բացի և գուցե ավելի շատ տնտեսական զարգացում է հարկավոր:
Տնտեսական աճը մեր խնդիրները չի լուծի, եթե այն չի հիմնվում տնտեսության նոր ոլորտների, գործունեության նոր տեսակների, նոր ձեռնարկությունների, նոր ապրանքների արտադրության և նոր ծառայությունների մատուցման վրա:
Այդ գործընթացում պետք է ազատորեն ընդգրկվեն բոլոր կարող մարդիկ:
Համաշխարհային ֆինանսատնտեսական ճգնաժամը բացահայտեց մեր տնտեսության ուժեղ և թույլ կողմերը:
Դասեր քաղելով՝ մենք ամբողջությամբ վերականգնել ենք նախաճգնաժամային ՀՆԱի ցուցանիշը, տնտեսությունը դարձրել առավել բազմազան և դրանով իսկ այսօր արդեն ավելի ուժեղ ենք:
Առաջին անգամ նորանկախ պետության պատմության մեջ կառավարությունն ի վիճակի եղավ ցուցաբերել աննախադեպ օժանդակություն Հայաստանի գործարարին՝ հաղթահարելու համար ճգնաժամի բացասական հետևանքները:
Հանրապետական կուսակցությունն արմատական փոփոխություն է կատարում արդյունաբերական քաղաքականության մոտեցումներում:
Այսուհետ պետությունը պատասխանատու է լինելու ոչ միայն բարենպաստ բիզնես միջավայրի համար, այլև ուղղակիորեն մասնակցելու է ճյուղային արդյունաբերական քաղաքականության իրականացմանը:
Մասնավոր հատվածի հետ համատեղ կձևավորվի երկխոսության միասնական հարթակ:
Դրա միջոցով յուրաքանչյուր ճյուղի համար կստեղծվի առանձնահատուկ գործիքակազմ, և կսահմանվեն փոխադարձ պարտավորություններ:
Նոր մոտեցումը երաշխավորելու է մասնավոր ներդրումների շեշտակի աճ, հազարավոր ժամանակակից աշխատատեղերի ստեղծում, մրցունակ ճյուղերի առաջանցիկ տեմպերի և արտահանման ծավալների ավելացում:
Այս քաղաքականությունը միտված է լինելու նոր շուկաներ մուտքի դյուրացմանը՝ առևտրային պատնեշների վերացման միջոցով:
Ազատ տնտեսական գոտիների գործարկումը, տեխնոպարկերի և բիզնեսինկուբատորների զարգացումը կնպաստեն մեր տնտեսության մրցունակության աճին և վերազգային կորպորացիաների համար գրավիչ դառնալուն:
Տեղեկատվական տեխնոլոգիաների ոլորտում առաջանցիկ զարգացման տեմպերի պահպանման միջոցով խթանելու ենք ուսումնական հաստատությունների և արտադրողների կապը՝ ստեղծելով բազմաթիվ ժամանակակից աշխատատեղեր:
Նպատակաուղղված քաղաքականության շնորհիվ կանխվել է հազարավոր աշխատատեղերի կրճատումը և ստեղծվել են նորերը:
Արդյունաբերության տեսակարար կշիռը ՀՆԱում հասցրել ենք 17%ի:
32 հազար փոքր և միջին ձեռնարկություններ օգտվել են հարկային արտոնություններից:
Առաջին անգամ մշակվել է արդյունաբերական քաղաքականության ծրագիր:
Մասնավոր բիզնեսի հետ երկխոսությամբ համաձայնություն է ձեռք բերվել 11 առաջնահերթ ճյուղերի զարգացման շուրջ:
Ժամանակակից սարքավորումների և հոսքագծերի ներդրմանն ուղղված շուրջ 82 մլրդ դրամի ներդրումային ծրագրեր ստացել են հարկային արտոնություններ:
ՀՀ օրենսդրությամբ նախադրյալներ ենք ստեղծել Հայաստանում ազատ տնտեսական գոտիների ձևավորման համար:
Գյուղի և գյուղատնտեսության խնդիրների միասնական դիտարկումը մեր քաղաքականության առանցքային փոփոխություններից է:
Մենք պարտավոր ենք, բարձրացնելով գյուղատնտեսության արդյունավետությունը, գյուղում զուգահեռաբար ստեղծել կյանքի համար հարմարավետ պայմաններ:
Չի կարող լինել զարգացող գյուղատնտեսություն՝ առանց հարմարավետ գյուղի:
Գյուղատնտեսությամբ զբաղվելը գրավիչ և շահավետ դարձնելու նպատակով շարունակելու ենք գյուղատնտեսական տեխնիկայի ու տեխնոլոգիաների արդիականացումը:
Մատչելի ֆինանսավորման և սպասարկման ճկուն մեխանիզմների շնորհիվ գյուղացու համար ձեռնտու է դառնալու ժամանակակից տեխնիկայի ու սարքավորումների ձեռքբերումը:
Ջերմոցային տնտեսությունների տարածքներն ավելացնելու ենք առնվազն երեք անգամ, ինչի արդյունքում էապես կմեղմվեն մի շարք գյուղմթերքների գների սեզոնային տատանումները, ինչպես նաև շեշտակիորեն կավելանան դրանց արտահանման ծավալները և կստեղծվի շուրջ երեսուն հազար նոր աշխատատեղ:
Ձկնաբուծության ոլորտում աստիճանաբար ներդրվելու են ժամանակակից լավագույն տեխնոլոգիաները և ստեղծվելու են ձկնամթերքի վերամշակման ժամանակակից կարողություններ՝ ապահովելով տարեկան արտադրանքի թողարկման առնվազն եռապատիկ աճ:
Անասնապահության ցուցանիշների էական բարելավումը կպայմանավորվի տոհմային երինջների ներկրմամբ և սելեկցիայի ժամանակակից տեխնոլոգիաների կիրառմամբ:
Ներդնելու ենք սննդամթերքի անվտանգության միջազգային չափանիշներին համապատասխանության վերահսկողական մեխանիզմներ, որպեսզի հայկական արտադրության ցանկացած պարենամթերք սպառողը համոզված լինի, որ այն անվտանգ է և բարձրորակ:
Հակակարկտային կայանների կառավարման ժամանակակից համակարգերի կիրառման միջոցով կնվազեցվեն բնակլիմայական ռիսկերը:
Գյուղում շարունակելու ենք բարձրացնել կյանքի որակը:
Կենցաղը, գյուղում մատուցվող ծառայությունները դարձնելու ենք որակյալ:
Գյուղական համայնքների կարողությունների ավելացման միջոցով նրանց լիովին հասանելի պետք է դառնան խմելու ջուրը, գազը, էլեկտրաէներգիան, հեռախոսակապը, համացանցը, ժամանակակից բժշկական ծառայությունները:
Գյուղական ճանապարհների էական բարելավումն ու տրանսպորտային ժամանակակից ցանցերի ձևավորումը գյուղացու համար կավելացնեն նրա կարիքների բավարարման հնարավորությունները և կփոխեն նրա կենցաղը:
Գյուղատնտեսությունը պետության առաջնային ուշադրության կենտրոնում է:
Մեծածավալ ներդրումներ ենք ուղղել գյուղի և գյուղական ենթակառուցվածքների բարելավմանը, որի արդյունքում 1.4 անգամ ավելացել է գյուղատնտեսական արտադրանքի ծավալը:
Բազմազան ծրագրերի շրջանակներում համայնքներին և անհատներին տրամադրել ենք շուկայականից երկու անգամ ցածր գնով գյուղտեխնիկա, բարձրորակ սերմեր, պարարտանյութ և վառելանյութ:
Պետական սուբսիդիաների միջոցով ավելի քան քսանհինգ հազար տնտեսության տրամադրել ենք շուրջ տասնչորս միլիարդ դրամի գյուղացիական վարկեր՝ արտոնյալ 8-10 տոկոսադրույքով:
Գյուղատնտեսությունն առավել մրցունակ դարձնելու նպատակով ավելացված արժեքի հարկից ազատվել են օգտագործվող տեխնիկայի, սարքավորումների, պարարտանյութերի, սերմերի, թունաքիմիկատների ներմուծումը, ինչպես նաև ներքին շուկայում գյուղմթերքների իրացումը:
Իրացման և արտահանման շղթայի ներդրման արդյունքում արձանագրվել են մթերող ընկերությունների թվի զգալի ավելացում և գյուղմթերքների արտահանման ծավալի նկատելի աճ:
Ենթակառուցվածքների ոլորտում ապահովելու ենք ներդրումների առաջանցիկ տեմպը:
Տարեցտարի բարելավելու և ավելացնելու ենք ջրամատակարարման տևողությունը:
Ձեռնարկություններն ու բնակիչներին վերջնականապես ապահովելու ենք կայուն և անխափան, լարման տատանումներց զերծ էլեկտրաէներգիայով:
Շարունակելու ենք վարել էներգիայի վերականգնվող աղբյուրների և այլընտրանքային էներգետիկայի նպատակային զարգացմանը միտված քաղաքականություն:
Ավարտելու ենք ԻրանՀայաստան և Վրաստան-Հայաստան 400 ԿՎ լարման էլեկտրահաղորդման օդային գիծը:
Մեկնարկելու ենք միջազգային չափանիշներին համապատասխան առաջին «Հյուսիսհարավ» արագընթաց ճանապարհի կառուցումը, որը կունենա տարածաշրջանային նշանակություն:
Նոր թափ ենք հաղորդելու Երևանի ավտոճանապարհների և հանգույցների շինարարությանը, ինչի արդյունքում կթեթևանա Երևան քաղաքի տրանսպորտային ծանրաբեռնվածությունը:
Այլ քաղաքներում ևս ավելացնելու ենք ճանապարհային ենթակառուցվածքների բարելավման ծրագրերի իրականացման տեմպը:
Նորացնելու և արդիականացնելու ենք հասարակական տրանսպորտը:
Հիմնովին վերափոխելու ենք միջքաղաքային ու ներքաղաքային տրանսպորտի կառավարման համակարգը:
Ապահովելու ենք մարդատար և բեռնատար փոխադրումների մրցունակ գների մակարդակ:
Կոնցեսիոն պայմանագրով կառավարման հանձնված երկաթգծում իրականացվելու են նոր ներդրումներ երկաթուղու արդիականացման համար:
Ապահովելու ենք բնակչության առնվազն 60 տոկոսի կողմից համակարգիչների և համացանցի օգտագործման հնարավորությունը:
Վերջին հինգ տարվա ընթացքում նորոգվել ու կառուցվել են 2212 կմ խմելու ջրի և կոյուղու 473 կմ ոռոգման ջրագիծ և ջրատար, 106 խմելու և 130 ոռոգման ջրի պոմպակայան, 209 խմելու ջրի ու 45 ոռոգման ջրի ջրամբար:
Խմելու ջրի մատակարարումը 2007 թվականի օրական 11.18 ժամից 2011 թվականին հասցվել է 16.64 ժամի:
Հինգ տարվա ընթացքում 200 հազարով ավելացել է բնական գազի բաժանորդների թիվը:
Մեծածավալ ներդրումների շնորհիվ կարողացել ենք պահպանել էլեկտրաէներգիայի գործող սակագները:
Նորոգել և կառուցել ենք 1577 կմ ճանապարհ, 61 կամուրջ, սպասարկել ենք 3300 կմ ճանապարհ, 15 կամուրջ, 3 թունել:
«Զվարթնոց» միջազգային օդանավակայանում շահագործվել է նոր ուղևորային համալիր, ներդրվել են նորագույն տեխնոլոգիաներ:
Ինտերնետը և հեռախոսակապը դարձրել ենք մատչելի. կտրուկ նվազել են բջջային կապի սակագինը, համացանցային կապի թե՛ մեծածախ, թե՛ մանրածախ գինը, էապես բարձրացել է որակը:
Բարենպաստ բիզնես միջավայրը ժամանակակից աշխարհում ներդրումների ներգրավման հիմնական մրցակցային առավելությունն է:
Մեր կուսակցության համար բիզնես միջավայրի բարելավումն սկզբունքային խնդիր է:
Շարունակելու ենք բարեփոխումները հարկային և մաքսային ոլորտներում:
Մասնավորապես, պարզեցնելու ենք հարկային վարչարարությունը, աստիճանաբար վերացնելու ենք շահութահարկի նվազագույն շեմը:
Փոքր և միջին բիզնեսի համար ձևավորելու ենք պարզեցված հարկային դաշտ:
Մաքսային արժեքի որոշման և մաքսազերծման գործընթացը համապատասխանեցնելու ենք եվրոպական չափանիշներին:
Ընձեռելու ենք բոլոր տեսակի հարկային հաշվետվությունները, տեղեկություններն ու դիմումներն էլեկտրոնային եղանակով ներկայացնելու հնարավորություն:
Էապես կրճատելու ենք տեսչական մարմինների թիվը՝ համախմբումների և կրկնվող գործառույթները բացառելու միջոցով:
Հարկային բեռը շարունակաբար տեղափոխելու ենք դեպի խոշոր հարկատուները` տարեցտարի ավելացնելով hարկեր/ՀՆԱ հարաբերակցությունը:
Պարզեցնելու և արագացնելու ենք շինարարական թույլտվությունների ստացման ընթացակարգերը՝ նաև էլեկտրոնային համակարգերի ներդրման միջոցով:
Էապես կրճատելու ենք կոմունալ ծառայությունների բաժանորդագրման ժամկետները:
Իրականացնելու ենք մենաշնորհային և գերիշխող դիրք ունեցող տնտեսավարողների գործունեության նկատմամբ հսկողություն և չարաշահումների կանխարգելում, և ոչ մի հակամրցակցային գործողություն անպատիժ չի մնալու:
Վերացնելու ենք շուկա մուտք գործելու խոչընդոտները և ապահովելու ենք հավասար մրցակցային պայմաններ բոլորի համար:
Հայտնաբերելու և կանխարգելելու ենք անբարեխիղճ տնտեսավարողների կողմից սպառողների շահերը վնասելու փորձերը:
Էականորեն նվազեցրել ենք բիզնես վարելու վարչական պատնեշները, քաշքշուկները, թղթաբանությունը:
Բազմաթիվ պետական ծառայություններ դարձրել ենք հասանելի համացանցի միջոցով:
Կրճատել ենք հարկերի վճարման հաճախականությունը, ստեղծել ենք միջգերատեսչական բողոքարկման հանձնաժողով:
Սկսվել և շարունակվում են արմատական բարեփոխումները հարկային և մաքսային ոլորտներում:
Այսօր արդեն 20 րոպե է պահանջվում անհատ ձեռնարկատիրոջ և սահմանափակ պատասխանատվությամբ ընկերության հիմնադրման համար՝ նախկին 20 օրվա փոխարեն:
Նախկինում պահանջվող` գործունեության 169 լիցենզիաները կրճատել ենք 73ով:
Բիզնեսի բեռի թեթևացման նպատակով արգելել ենք մինչև 70 մլն դրամի չափով շրջանառություն ունեցող ձեռնարկատիրական գործունեությամբ զբաղվող տնտեսավարող սուբյեկտների տեսչական ստուգումները:
Ապահովելու ենք ֆինանսական կայունություն՝ ընդլայնելով ֆինանսական ծառայությունների շրջանակը և հասանելիությունը:
Նպատակաուղղված քաղաքականությամբ ֆինանսական շուկայում ապահովելու ենք նոր մասնակիցների` ներդրումային հիմնադրամների մուտքը և ներկայացվածությունը ֆինանսական համակարգում, որոնք հասարակությանը ոչ միայն նոր ծառայություններ կմատուցեն, այլև կստեղծեն նոր աշխատատեղեր:
Լիարժեք գործելու է գնումների առցանց ավտոմատ համակարգը, որը հնարավորություն է տալու հասարակությանն ու տնտեսավարողներին հսկելու գնումների վերաբերյալ հայտարարությունները և բոլոր ընթացակարգերը` նվազեցնելով կոռուպցիոն ռիսկերը:
Ֆինանսատնտեսական ճգնաժամի և հետճգնաժամի ժամանակահատվածում հաջողվել է ապահովել ֆինանսական համակարգի կայունություն` առանց որևէ բանկի սնանկացման, ինչպես նաև՝ առանց որևէ ավանդատուի միջոցների կորստի դեպքերի:
Ստացել ենք ֆինանսաբանկային համակարգի զարգացման իսկապես օրինակելի հնգամյա արդյունքներ:
Սոցիալական քաղաքականության մեջ փոփոխությունը միտված է լինելու անհավասարություն ծնող պատճառների վերացմանը:
Առաջին հերթին դա նշանակում է աշխատունակ խոցելի խավերի համար հասանելի դարձնել կրթությունը և աշխատանքը:
Պետության կողմից ֆինանսավորումն ու օժանդակությունն այսուհետև առաջին հերթին ուղղելու ենք ա՛յդ հնարավորությունների ստեղծմանը՝ աշխատելու և կրթվելու կարիքների ու կարողությունների բացահայտման միջոցով:
Միևնույն ժամանակ անաշխատունակ քաղաքացիների համար շեշտադրելու ենք թիրախային օգնության ավելացումը:
Սկսելու ենք կուտակային կենսաթոշակային համակարգի ներդրման գործընթացը, որը երաշխավորելու է ապահով և արժանապատիվ ծերություն:
Քաղաքացիների կենսաթոշակային-կուտակային հաշիվների միջոցները պետության կողմից կրկնապատկվելու են՝ խրախուսելով խնայողությունների առաջացումը և կրճատելով աշխատավարձերի վճարման գործում առկա ստվերայնությունը:
Շարունակելու ենք ԽՍՀՄ խնայբանկում մինչև 1993 թվականը ներդրված ավանդների դիմաց փոխհատուցման տրամադրման ծրագրերի իրականացումը՝ ըստ տարիքային հերթականության:
Մատչելի բնակարանային ֆոնդի ազգային ծրագրի շրջանակներում շեշտակիորեն ավելացնելու ենք «Մատչելի բնակարան» և «Բնակարան երիտասարդ ընտանիքներին» ծրագրերի ծավալները:
Երիտասարդների համար ներդնելու ենք պետության կողմից սուբսիդավորվող վարկային նոր գործիքներ՝ կրթվելու և սոցիալական այլ խնդիրներ հոգալու նպատակով:
Ստեղծելու ենք սոցիալական ծառայությունների տրամադրման ինտեգրված համակարգ, որի նպատակն է լինելու կյանքի դժվարին իրավիճակում հայտնված անձանց (ընտանիքներին), ըստ կարիքի` դրան համարժեք սոցիալական համալիր ծառայությունների տրամադրումը:
Միայնակ տարեցների և խնամքի կարիք ունեցող հաշմանդամների համար իրականացնելու ենք խնամքի, սպասարկման, խորհրդատվության, իրավաբանական օգնության տրամադրման ծրագրեր՝ սոցիալական աշխատողի ինստիտուտի ներդրման միջոցով:
Շարունակելու ենք ավելացնել երրորդ և յուրաքանչյուր հաջորդ երեխայի ծննդին պետական աջակցության ծրագրերի ծավալները:
Սահմանափակ հնարավորություններով անձանց համար ստեղծելու ենք լիարժեք կյանքով ապրելու պայմաններ և հնարավորություններ. նրանք պետք է ունենան աշխատելու, սպորտով զբաղվելու, մշակութային օջախներ հաճախելու հնարավորություն:
Պետությունը հետևողականորեն շարունակելու է կենսաթոշակների բարձրացման քաղաքականությունը:
Բազմապատիկ աճել են սոցիալական պաշտպանության գծով բյուջետային ծախսերը` էապես մեղմելով ճգնաժամի բացասական ազդեցությունը:
Ավելացրել ենք բոլոր տեսակի պետական նպաստների և կենսաթոշակների չափերը, ինչպես նաև հասցեականնությունը. մասնավորապես, կենսաթոշակը բարձրացել է միջինը 2.5 անգամ, ընտանեկան նպաստի միջին չափը՝ 75 տոկոսով և 7 անգամ աճել է երեխայի խնամքի համար տրվող նպաստը:
Կրկնակի բարձրացրել ենք Հայրենական մեծ պատերազմի վետերաններին, նրանց հավասարեցված անձանց, հաշմանդամ դարձած և զոհված զինծառայողների ընտանիքների անդամներին տրամադրվող ամենամսյա դրամական օգնության ու պատվովճարի չափերը:
Փոխհատուցել ենք պատերազմի վետերան կենսաթոշակառուների՝ խնայբանկերում ունեցած ավանդները:
Մեկնարկել են «Մատչելի բնակարան» և «Բնակարան երիտասարդներին» ծրագրերը, որոնց շրջանակներում տրամադրվում են պետության կողմից սուբսիդավորված տոկոսադրույքով հիփոթեքային վարկեր:
Բացահայտել ենք կենսաթոշակառուների հաշվառման նախկին համակարգի թերությունները և ներդրել նոր էլեկտրոնային միասնական համակարգ, ինչի արդյունքում խնայվել է տարեկան ավելի քան 10 մլրդ դրամի չափով պետական ծախս, նվազել են կոռուպցիոն ռիսկերը:
Առողջապահության ոլորտում մեր քաղաքականության փոփոխությունն ուղղված է լինելու հիվանդությունների կանխարգելմանը՝ առողջ կենսակերպի համար պայմաններ ստեղծելու միջոցով:
Սպորտի մասսայականացման, առողջ և անվտանգ սննդի երաշխավորման, ծխելու դեմ պայքարի հարցերը մշտապես լինելու են պետության օրակարգում:
Պետպատվերի շրջանակներում որոշ հիվանդությունների տեսակների և սոցիալապես անապահով խավերի համար ներդնելու ենք բժշկական ապահովագրության ինստիտուտը:
Բժիշկների պարտադիր վերապատրաստման, այդ թվում՝ աշխարհի լավագույն առողջապահական կենտրոններում, ինչպես նաև համապատասխան մեխանիզմի ներդրման միջոցով ապահովելու ենք հիվանդությունների ճշգրիտ և վաղ ախտորոշում, որակյալ բուժում, ինչպես նաև՝ հետվիրահատական վերականգնողական շրջանի գրագետ վարում:
Առաջին անգամ Հայաստանի Հանրապետության բոլոր քաղաքացիների համար երաշխավորելու ենք սրտի անհետաձգելի վիրահատությունը:
Կառուցելու ենք եվրոպական լավագույն չափանիշներին համապատասխան արյունաբանության հիվանդանոց:
Հիմնելու ենք ուռուցքաբանական կենտրոն, որը կընձեռի ժամանակակից գիտական մեթոդներով նորագոյացությունների հայտնաբերման, ախտորոշման և որակյալ բուժման հնարավորություն:
Շարունակելու ենք մարզային բժշկական հաստատությունները վերակառուցելու և վերազինելու ծրագրի իրականացումը:
Առողջապահության ոլորտում հետևողականորեն իրականացրել ենք բուժծառայությունների որակի բարձրացման և մատչելիության ավելացման աշխատանքներ։
Հիմնովին վերակառուցել և վերազինել ենք Արմավիրի, Իջևանի, Հրազդանի, Արարատի, Գորիսի, Գավառի և Ապարանի բուժկենտրոնները:
Կառուցել ենք 21 և նորոգել 31 համայնքային ամբուլատորիա, ինչպես նաև բուժհիմնարկներին տրամադրել ենք ժամանակակից բուժսարքավորումներ և մասնագիտացված բժշկական կահույք:
Բարելավել ենք շտապօգնության ծառայությունների որակը:
Ավելացրել ենք ծառայությունների մատչելիությունը:
Ներդրել ենք ծննդօգնության պետական հավաստագրի և մինչև 7 տարեկան երեխաների անվճար հիվանդանոցային բուժօգնության հավաստագրի մեխանիզմները, անվճար են 14 տարեկանը բոլորած նախազինակոչային տարիքի երիտասարդների բուժզննումն ու բուժումը։
Մարդու առողջության պահպանման և կյանքի որակի բարձրացման համար ուժեղացնելու ենք պետության վերահսկողությունը շրջակա միջավայրի պահպանման նկատմամբ՝ օդի, ջրի որակի, կանաչ տարածքների, աղբամշակման բարձր չափանիշների սահմանմամբ:
Պատշաճ բնապահպանական մոտեցումները լինելու են քաղաքաշինական կամ գործարար նախագծերի իրականացման պարտադիր պայման:
Շարունակելու ենք Uևանա լճի էկոլոգիական հավաuարակշռության վերականգնումը և պահպանությունը:
Իրականացնելու ենք կեղտաջրերի կենuաբանական մաքրման կայանների հիմնանորոգում ու կառուցելու ենք նորերը:
Ընդլայնելու ենք բնության հատուկ պահպանվող տարածքների համակարգը և կատարելագործելու ենք դրանց կառավարման մեխանիզմները:
Նոր մոտեցումներով ենք հանդես գալու հաuարակության բնապահպանական իրազեկության բարձրացման և էկոլոգիական կրթության ու դաuտիարակության հարցերում:
Պահպանվող տարածքների ընդհանուր մակերեսը 2007թ. համեմատ ավելացել է 76.3 հազ. հաով:
Սևանա լճի ջրի մակարդակը 2011թ. կազմել է 1900.13 մետր` 20072011թթ. բարձրանալով 169 սմով:
Հանրապետության անտառածածկույթն ընդլայնվել և վերականգնվել է 14481.4 հաով:
Ստեղծվել են` «Արփի լիճ» և «Արևիկ» ազգային պարկերը, «Ջերմուկի ջրաբանական», «Հանքավանի ջրաբանական», «Զանգեզուր» և «Զիկատար» պետական արգելավայրերը:
Ընդլայնվել է «Խոսրովի անտառ» պետական արգելոցի տարածքը:
21րդ դարում մրցունակ պետություն նշանակում է մրցունակ կրթական համակարգ, որը պետք է ապահովի ոչ միայն գիտելիքի հաղորդումը, այլև գիտելիքի հետ աշխատելու ունակությունը:
Բուհերը պետք է դառնան ժամանակակից հասարակության հենքը՝ միավորելով գիտությունը, դասավանդումը և նորարարական արտադրությունը:
Պետության կողմից երաշխավորված նվազագույն իննամյա կրթությունից անցում ենք կատարելու երաշխավորված անվճար տասներկուամյա (ներառյալ մասնագիտական) կրթությանը:
Կրթությունը հասանելի դարձնելու նպատակով անվճար կրթություն ենք ապահովելու սոցիալապես անապահով խավերի համար (ներառյալ բարձրագույն կրթությունը):
Յուրաքանչյուր առաջին դասարանի աշակերտի անվճար տրամադրելու ենք համակարգիչ:
Մարզերում կառուցելու ենք նոր մանկապարտեզներ:
Կրթության առանձնահատուկ պայմանների կարիք ունեցող խոցելի բոլոր խմբերի երեխաների, ինչպես նաև ազգային փոքրամասնությունների ներկայացուցիչների համար ընդլայնելու ենք որակյալ հիմնական կրթություն ստանալու հնարավորությունը:
Բարելավելու ենք դասագրքերի և ուսուցչական ձեռնարկների բովանդակային որակը:
Ներդնելու ենք կրթության արդյունքային ցուցանիշների վրա հիմնված ֆինանսավորման և արդյունավետության գնահատման գործիքներ:
Դպրոցներում ապահովելու ենք ինտերնետի ամբողջական և որակյալ ծածկույթ:
Վերանայելու ենք ընդունելության քննությունների համակարգը՝ հեշտացնելով դիմորդների մուտքը բուհ, ներդնելու ենք առաջադիմության խիստ պահանջներ:
Հավատարմագրման եվրոպական համակարգին միանալու միջոցով կազմակերպելու ենք Հայաստանում շնորհված կրթական որակավորումների միջազգային լիարժեք ճանաչում:
Եռապատկելու ենք հայալեզու էլեկտրոնային կրթական բովանդակության ծավալները:
Բուհերում սահմանելու ենք ուսման վարձի վերին շեմ:
Բարձրագույն տեխնոլոգիական կրթության ոլորտում, համագործակցելով միջազգային կազմակերպությունների հետ, հիմնելու ենք ժամանակակից լաբորատորիաների ցանց:
Էապես բարելավելու և ընդլայնելու ենք հանրակացարանային ցանցը՝ եվրոպական համալսարանական ավանների ձևաչափով:
Բուհերում ուժեղացնելու ենք գիտահետազոտական բաղադրիչը, ներդնելու ենք գիտության ֆինանսավորման ժամանակակից մեթոդներ, առաջնային ուշադրություն ենք դարձնելու հայագիտության զարգացմանն ինչպես Հայաստանում, այնպես էլ արտերկրում:
Ոլորտի բարեփոխումները հանգեցրել են կրթության մատչելիության, որակի բարձրացման և ինստիտուցիոնալ կարողությունների ավելացմանը:
Ներդրել ենք ՀՀ պետական բյուջեից գիտական ծրագրերի և թեմաների մրցութային ու ծրագրային ֆինանսավորման համակարգը:
Հաջողվել է «Լույս» հիմնադրամի միջոցով համախմբել մեր գործարարներին՝ աշխարհի լավագույն բուհերում տաղանդավոր հայ ուսանողների ուսումնառությանն օժանդակելու գործում:
Միջազգային լավագույն չափորոշիչներին համապատասխան՝ Մատենադարանի նոր մասնաշենքով հայկական ձեռագրերին երաշխավորեցինք գալիք դարերում անխաթար երթ և անվախճան ուղի:
Հիմնանորոգել, նորոգել, ժամանակակից գույքով, տեխնիկայով և լաբորատոր սարքավորումներով վերազինել ենք շուրջ 590 հանրակրթական, 107 ավագ դպրոց, 12 տարածաշրջանային քոլեջ:
Նախադպրոցական կրթական ծառայություններ ենք ներդրել վեց մարզերի 124 համայնքներում:
Ստեղծել ենք հանրակրթական դպրոցների ինտերնետային համացանցը. 944 հանրակրթական դպրոց արդեն ընդգրկված է համացանցում, հանրապետության դպրոցները հագեցրել ենք 17 հազար համակարգիչներով:
Վերապատրաստվել և իրենց մասնագիտական գիտելիքները կատարելագործել է շուրջ քսան հազար մանկավարժ:
Մանկավարժների միջին աշխատավարձը բարձրացրել ենք շուրջ 60 տոկոսով:
Քաղաքականության փոփոխությունն ուղղված է լինելու այնպիսի տիպարների ձևավորմանն ու լայն ներկայացմանը, որոնք օգնելու են մեզ հանրային ուղեցույց դարձնել բարոյական չափանիշները, համերաշխությունը, աշխատանքին և սեփական ուժերին ապավինումը, փոխադարձ վստահությունը:
Ստեղծելու ենք նպաստավոր պայմաններ հայ հոգևոր ու մշակութային ժառանգության պահպանման, ազգային արժեքների և ավանդույթների վերարտադրության ու զարգացման համար:
Պետական պատվերի տեղադրումը նպաստելու է երաժշտության, ֆիլմերի, հեռուստահաղորդումների, գրքերի միջոցով ազգային և համամարդկային արժեքների տարածմանը:
Ծրագրում ենք ազգային երգ ու պարի դասավանդում դպրոցում, ինչպես նաև ազգային մշակույթի տարրերի ավելացում կրթական ծրագրերում:
Ապահովելու ենք մշակութային ծառայությունների մատչելիությունը, հասանելիությունը, բազմազանությունը, համաչափությունը հանրապետության ամբողջ տարածքում:
Ստեղծելու ենք լրացուցիչ հնարավորություններ ազգային փոքրամասնությունների ամբողջական մշակութային դրսևորման համար:
Ակտիվորեն համագործակցելու ենք Հայ Առաքելական եկեղեցու հետ՝ հայ ընտանիքի բարոյական նորմերի պահպանման, մատաղ սերնդին անցանկալի ազդեցություններից զերծ պահելու և հայեցի դաստիարակություն տալու նպատակով:
Ամրապնդելու ենք մշակույթի ոլորտի աշխատողների սոցիալական պաշտպանվածությունը:
Մշակույթի ոլորտում ներդնելու ենք տեղեկատվական հեռահաղորդակցական նոր տեխնոլոգիաներ:
Զարգացնելու ենք մշակութային ժամանակակից ենթակառույցները՝ հայ արվեստի համար ստեղծելով միջազգային ասպարեզում ըստ արժանվույն գնահատվելու հնարավորություն և համաշխարհային մշակութային գործընթացներին ակտիվ մասնակցություն:
Մշակութային օջախներում բարելավում ենք ստեղծագործելու պայմանները՝ նորոգելով 201 մարզային մշակույթի տուն, գյուղական ակումբ, 6 թատրոնի շենք, 10 տուն թանգարան, 13 գրադարան, 3 համերգասրահ:
Հայ մշակույթի զարգացման, տարածման և պահպանման համար կազմակերպել ենք երեք տասնյակից ավելի փառատոներ, «Շանհայ էքսպո» համաշխարհային ցուցահանդեսից վերադարձել ենք մրցանակներով, հիմնել ենք Սիլվա Կապուտիկյանի և Հարություն Կալենցի նոր տուն-թանգարանները:
Հասանելի ենք դարձրել ազգային երաժշտական կրթությունը՝ առաջին անգամ ֆինանսավորելով հազարավոր երեխաների ուսուցումը:
Էապես հարստացրել ենք հասարակության մշակութային կյանքը. բեմադրվել են 5 խոշոր օպերային և բալետային ներկայացումներ, 59 բեմադրություն, տրվել է 40 համատեղ համերգ, իրականացվել են վարպետաց դասընթացներ, տպագրվել են 132 անուն ուսումնական գրականություն և մեթոդական ուղեցույց:
Հիմնել ենք 33 հենակետային երաժշտական, արվեստի և կերպարվեստի դպրոց, լիովին կամ մասնակիորեն ֆինանսավորել ենք 561 անուն գրքի և 69 անուն ոչ պետական մամուլի հրատարակումը:
Տարածքների համաչափ զարգացումը մեր քաղաքական օրակարգում շարունակելու է մնալ որպես առաջնահերթություն:
Իրականացնելու ենք Երևանի բեռնաթափման համալիր ծրագիր` պետական, նաև կրթական, մշակութային ու տնտեսական առանձին գործառույթներ բաշխելով հանրապետության մյուս տարածքներում, բարձրացնելով այլ քաղաքների դերակատարությունը հանրային գործընթացներում:
Համատիրությունների կայացման նպատակով իրագործվելու է հատուկ ռազմավարություն, պետական օժանդակության ներքո նոր մեխանիզմների ներդրում:
Ներդնելու ենք արդյունավետ սեփականատիրության լավագույն նորմերը, որպեսզի ապահովենք մեր ազգային հարստության և հատկապես հողի լիարժեք օգտագործումը:
Երևանին կվերադարձնենք իր ճարտարապետական շունչը՝ օրենքով բացառելով Երևանի կենտրոնում մայրաքաղաքի պատմությանն ու նկարագրին անհարիր կառուցապատումը:
Ապահովելու ենք տեղական իշխանությունների իրավասությունների և ֆինանսական ռեսուրսների միջև համապատասխանությունը՝ հետևողականորեն ավելացնելով համայնքների ինքնակազմակերպման հնարավորությունները:
Համայնքներում հետևողականորեն ավելացնելու ենք ծառայությունների տեսականին՝ միաժամանակ բարձրացնելով դրանց որակը:
Հարկային քաղաքականությամբ ուղղորդելու ենք ներդրումները դեպի համայնքներ՝ նպաստելով նոր աշխատատեղերի ստեղծմանը:
Բարձրացնելու ենք ներկայացուցչական մարմինների դերակատարումը:
Համայնքի ղեկավարի կողմից ընդունվող որոշումների ու գործունեության նկատմամբ սահմանելու ենք արդյունավետ վերահսկողության մեխանիզմներ:
Հասարակության կողմից վերահսկողության արդյունավետության բարձրացման նպատակով ավելացնելու ենք այդ մարմինների գործունեության թափանցիկությունը:
Համայնքային ծառայությունների և դրանց մատուցման պայմանների որակը ողջ հանրապետությունով մեկ դարձնելու ենք համադրելի:
Միջհամայնքային միավորումների ձևավորմամբ նպաստելու ենք համայնքների կարողությունների հզորացմանը և արդյունավետ կառավարմանը:
Տարածքների արդյունավետ զարգացումն ապահովելու ենք համայնքային նախաձեռնությունների խրախուսման միջոցով:
Սահմանամերձ և սոցիալապես խոցելի համայնքների համար իրականացնելու ենք հստակ օժանդակության ծրագրեր:
Ներդնելու ենք գույքահարկի արդարացի համակարգ՝ ապահովելով ավելի շատ գանձումներ բարձրարժեք գույքից:
Հինգ տարվա ընթացքում շուրջ երկու անգամ ավելացրել ենք համայնքային բյուջեներին տրվող դոտացիան:
Տարածքային համաչափ զարգացման նպատակով հրատապ խնդիրների լուծման համար մարզերին հատկացրել ենք լրացուցիչ 33 մլրդ դրամ:
Մեծածավալ աշխատանքներ ենք կատարել աղետի գոտում, շինարարությանը հատկացրել ենք 78.8 մլրդ դրամ` բնակարաններ կառուցելով երկրաշարժի հետևանքով անօթևան մնացած ավելի քան հինգ հազար ընտանիքի համար:
Համայնքներին ենք հանձնել իրենց վարչական տարածքներից դուրս գտնվող շուրջ մեկ միլիոն հեկտար մակերեսով՝ պետական սեփականություն հանդիսացող հող, ինչի արդյունքում ավելացել են համայնքների տնտեսական և ռեսուրսային հնարավորությունները:
Ընդլայնել ենք տարածքային ինքնակառավարման մարմինների լիազորությունները, ֆինանսական և արդյունավետ կառավարման հնարավորությունները:
Տաթևի վանական համալիրի հարևանությամբ կառուցել ենք աշխարհի ամենաերկար հետադարձելի ճոպանուղին, իսկ Ջերմուկում և Սևանում՝ ձմեռային մարզաձևերի համալիրներ՝ նպաստելով ներհանրապետական զբոսաշրջության զարգացմանը:
Սահմանելու ենք իշխանության բոլոր ճյուղերում պաշտոնյաների վարձատրության միասնական և արդարացի համակարգ:
Պետական աշխատանքը գրավիչ դարձնելու նպատակով շարունակելու ենք սոցիալական երաշխիքների տրամադրման քաղաքականությունը:
Աշխատանքի կառավարումը պետական համակարգում հաշվի է առնելու յուրաքանչյուր աշխատողի արտադրողականությունը և աշխատանքի արդյունավետությունը՝ համադրելով հաշվետվությունը, պաշտպանվածությունը և զարգացման հնարավորությունները:
Շարունակելու ենք կատարողականի հիման վրա գնահատման համակարգի կատարելագործումը՝ ստեղծելով պետական ծառայողների պարգևատրման նոր համակարգ:
Հստակեցնելու ենք պետական կառավարման մարմինների գործառույթները. մասնավորին ենք պատվիրակելու այն ծառայությունները, որոնք լրացուցիչ բեռ են պետական համակարգի համար, վերացնելու ենք այն գործառույթները, որոնք ստեղծում են բյուրոկրատական անհարմարություններ ու քաշքշուկներ բիզնեսի և քաղաքացիների համար,
ուժեղացնելով պետության կարգավորիչ դերը՝ նվազագույնի ենք հասցնելու միջամտությունը տնտեսավարողի գործերին:
Կոռուպցիայի դեմ արդյունավետ պայքար ծավալելու նպատակով ամրացնելու ենք էթիկայի հանձնաժողովը, իրավական դաշտում վերացնելու ենք այն կարգավորումները, որոնք կոռուպցիոն ռիսկերի դրսևորման համար ակնհայտորեն ստեղծում են պարարտ միջավայր:
Ներդնելու ենք բարձրաստիճան պաշտոնատար անձանց գույքի, եկամուտների հայտարարագրերը հանրությանը հասանելի դարձնելու մեխանիզմներ:
Ավարտելու ենք կենսաչափական կողմնորոշիչներ պարունակող էլեկտրոնային անձնագրերի և նույնականացման քարտերի համակարգի ներդրումը, ինչը կդյուրացնի էլեկտրոնային ծառայություններից օգտվելը:
Պետական կառավարման համակարգում իրականացրել ենք կառուցվածքային և գործառութային բարեփոխումներ. քաղաքականության մշակման գործառույթները տարանջատել ենք ծառայությունների մատուցման և տեսչական գործառույթներից:
Հրապարակային ենք դարձրել գնումների գործընթացները, պետական ոչ առևտրային կազմակերպությունների ֆինանսավորումը, հրապարակել ենք իրավունքների և լիցենզիաների ռեեստրներ ու ցանկեր:
Ստեղծել ենք էթիկայի հանձնաժողով, որը կոչված է հրապարակային լսումների միջոցով քննարկման առարկա դարձնել բարձրաստիճան պաշտոնյաների վարքագիծը և շահերի բախման հնարավոր դեպքերը:
Առաջին անգամ Հայաստանի Հանրապետության պետական մարմինների, պետական կրթական և մշակութային օջախների 120 հազար աշխատողի տրամադրել ենք սոցիալական փաթեթից օգտվելու հնարավորություն, որն ուղղվելու է բժշկական ապահովագրությանը, ուսմանը, հանգստի կազմակերպմանը, հիփոթեքային վարկերի մարմանը:
Հայաստանն ամեն հաջորդ օրը պիտի ավելի լավը լինի, քան նախորդ օրն էր:
Մենք բոլորս պիտի գործենք հենց այդ տրամաբանությամբ:
Ավելի լավ Հայաստանի տրամաբանությամբ:
Բարեկեցիկ Հայաստանի:
Հզոր Հայաստանի:
Հայաստանի, որտեղ ամեն ոք կարող է իրացնել իր հնարավորությունները և ոչ թե լավ կյանքի փնտրտուքով հայտնվել արտասահմանում:
Որտեղ մարդն ունի աշխատանք ու արժանապատիվ վաստակ:
Որտեղ յուրաքանչյուր երեխա կարող է որակյալ ուսում ստանալ,
իսկ յուրաքանչյուր տարեց մարդ` կենսաթոշակ, որը կարող է ապահովել արժանապատիվ կյանք:
Ավելի լավ Հայաստան` Հայաստանի Հանրապետության յուրաքանչյուր քաղաքացու համար:
Ավելի լավ Հայաստան` երեխաների, հայրենիքը պաշտպանողների, աշխատողների, աշխատել ցանկացողների, հողագործների, ստեղծագործողների, ձեռնարկողների, տարեցների, հաշմանդամների համար:
Ավելի լավ Հայաստան` օտարության մեջ հայտնված զավակներին վերադարձնելու համար, տունդարձի համար:
Ավելի լավ Հայաստան` համայն հայության իղձերի իրականացման համար:
