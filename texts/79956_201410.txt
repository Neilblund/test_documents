Postojeće stanje u zemlji i duboka kriza u koju padamo sve dublje i dublje traži hitan program mjera za preokrete, kako u paradigmi političkog, tako i ponašanja  prema gospodarstvu.
Ovaj dio izbornog programa HDZ 1990 nudi NADU i realne mogućnosti svim nezaposlenima, studentima, umirovljenicima, poduzetnicima i svim građanima za zaustavljanje daljeg propadanja i preokret u gospodarenju svim resursima.
Naša vizija je da se promijeni odnos javne uprave prema građanima, poduzetničkim inicijativama i investitorima na način da pruža uslugu i načini reforme koje će ovu zemlju učiniti funkcionalnom, prosperitetnom i poželjnom za život, a ne za napuštanje trbuhom za kruhom.
Žurnim pristupanjem NATO i EU stvorit ćemo pretpostavke za realizaciju ovoga Programa jer će tada nužne prilagodbe konačno osigurati upravljanje ljudskim i prirodnim resursima za pokretanje pozitivnih promjena predviđenih mjerama u ovom programu.
Mjere pojedinačno, ali i kombinirano, okrenute su ka rješavanju glavnih problema u ovoj zemlji i ovdje ih samo navodimo uz obrazloženja:
-I. MI BRINEMO O LJUDIMA,  POSEBICE O NEZAPOSLENIMA, STARIJIM, POLJOPRIVREDNICIMA I STUDENTIMA
-1. Povećavamo zaposlenost
BiH (Kosovo i Makedonija) čini najneuposleniju regiju u Europi i drugu na svijetu poslije Srednje Afrike (cca 600.000 registriranih, a u Federaciji skoro 400.000).
Po broju neuposlenih mladih BiH je svjetski lider.
Nema povećanja uposlenosti bez poboljšanja političkog, ekonomskog i pravnog ambijenta i nema upošljavanja bez investicija, posebno inozemnih ulaganja.
Stranih investicija nema bez jedinstvenog tržišta u BiH (a ne entiteti),
a sigurnosti za investicije nema bez pristupa BiH u NATO i EU.
Sve to, uz neodgodiv i ubrzani pristup BiH ka NATO i EU,
mislimo osigurati na sljedeći način: Time ćemo početi dostizati poželjan odnos uposlenih u javnom i privatnom sektoru 1:4,7, a sada je kod nas 1:2,6
Privatizirati neprivatizirana poduzeća uz prednost onim koji ostaju aktivni i mogu jamčiti zadržavanje broja uposlenih što neće povećati nezaposlenost.
- Provesti investicijsko certificiranje BiH i entiteta kako bi osigurali da se investitori klikom informiraju o mogućnosti ulaganja u BiH
- Vlast će u svakoj regiji prepoznati lidere razvoja, uspješne kompanije na inozemnom tržištu.
Oko njih (tehnopolisa) će se uspostaviti suradnja sa drugim tuzemnim kompanijama (klasteri) što će povećati uposlenost, izvoz i konkurentnost
- poticati zapošljavanje kroz smanjenje i ujednačavanje parafiskalnih opterećenja na rad sa 40 na 35% neto plaće
- pristup poslovima otvoriti za svakoga (spriječiti nepotizam i korupciju), naročito za mlade, (samo jedan od osam mladih ima posao u usporedbi sa prosjekom u EU gdje jedan od troje ima posao) i time dati nadu onima koji dugo čekaju posao
- omogućiti mnogo više prilika za privremeni rad
- smanjiti visoke troškove otpočinjanja i prestanka radnog odnosa, kao i osnivanja poduzeća, posebno pojedinačnim i kolektivnim samozapošljavanjem - startup malih poduzeća, obrti, zadrugarstvo (mladi i prvi pokušaji u poduzetništvu jednim klikom i jednom markom otpočinju poslovanje, a te startup firme pratiti preko reformirane Razvojne banke)
- BiH je od 189 zemalja na 131. mjestu (Svjetska banka) po preprekama za ulaganje, zadnja u regiji, a na 174. mjestu vezano za procedure pokretanja poslovanja – POBOLJŠATI POSLOVNU KLIMU I PRIVUĆI ULAGAČE poreskim olakšicama, besplatnim zemljištem i infrastrukturom, sigurnošću za investicije pristupanjem NATO i EU,
- Programima javnih radova angažirati oko 25.000 ljudi po modelima socijalnih i infrastrukturnih programa (izgradnja i održavanje javnih objekata, zaštita okoliša, pošumljavanje, nasipi, održavanje vodnih tokova, saniranje posljedica prirodnih i dr. katastrofa….)
-2.  Deaktiviramo demografsku bombu
BiH je zemlja 'bijele kuge'.
Broj umrlih nadvisuje broj rođenih.
Stanje se nadalje pogoršava iseljavanjem.
Broj mladih koji 'glasaju nogama' je sve veći.
To vodi urušavanju mirovinskih i zdravstvenih fondova.
Broj umirovljenika i uposlenika je 1:1.
Broj onih koji imaju pravo na zdravstvenu zaštitu i onih koji uplaćuju zdravstveni doprinos je 5:1.
BiH leži na demografskoj bombi.
No, mi ju znamo deaktivirati.
U BiH živi oko 600.000 umirovljenika (u FBiH 390.000).
Sustav socijalne zaštite nije financijski stabilan i ima tendenciju daljnjeg pogoršanja baze financiranja i povećanja troškova.
Sustav je razvijen u doba kada je zaposlenost bila puno veća, a siva ekonomija niska.
Mnogi ne plaćaju doprinose, a ipak očekuju pomoć.
Stoga je teret onima koji plaćaju još veći.
Više od polovine umirovljenika živi na rubu gladi sa prosječnom mirovinom od cca 350 KM.
Slijedi da im je kao najugroženijoj skupini ljudi nužno povećati mirovinu ( 20%).
o  Sredstva osigurati:Povećanjem rasta stope GDP
o Smanjenjem javnog sektora (broj zaposlenih)
o Porastom efikasnosti javnog sektora
o Parcijalnom privatizacijom JP
o Rigoroznom naplatom koncesijskih naknada.
-3. Razvijamo socijalna poduzeća
U BiH ne postoji dovoljan broj domova za starije osobe.
Domovi kojima upravlja javni sektor su neefikasni i niske kvalitete, dok su oni u priv. vlasništvu nedostupni umirovljenicima i ostalim starijim osobama.
Domovi su ispod crte ljudskog dostojanstva i stanje se sve više pogoršava.
Zbog negativne demografske slike, ali i zbog masovne neaktivnosti (nezaposlenosti) radno sposobnog stanovništva, BiH leži na demografskoj bombi.
Zalažemo se za razvoj socijalnih poduzeća za upravljanje domovima za starije osobe, za Zakon koji će regulirati ovo pitanje, koji bi učinio ovaj posao atraktivnijim (niz poreskih olakšica, uključujući nižu stopu PDV-a, neoporezivost investicije i dobiti te oslobađanje od poreza na privatne donacije).
-4. Potičemo poljoprivredu i ruralni razvoj
Poljoprivreda treba zauzimati najviše mjesto u postavljenim gospodarskim prioritetima i to kao strateška grana koja u domaćem ambijentu ima visoke neiskorištene potencijale za budući razvoj ?
Poticaji - Domaća poljoprivredna proizvodnja treba dobivati značajno veće poticaje od dosadašnjih.
Takva snažnije poticana domaća poljoprivreda (prilagođena regionalnim specifičnostima – ravničarske ili planinske proizvodnje, ribnjaka, plastenika kao i proizvodnje novih profitabilnijih i izvozno atraktivnih sorti) treba se naći na putu uzlaza prema vlastitoj neophodnoj tržišnoj konkurentnosti, što će se postizati uvođenjem modernih tehnologija te njenom zaštitom od neopravdanog uvoza, za što joj stoje na raspolaganju postojeći legalni postupci.
Osiguranje otkupa - Cilj je da se od sektora koji danas poljoprivrednicima uglavnom služi za preživljavanje stvori ambijent dostojnog življenja seoskog čovjeka, uz stjecanje zarada koje trebaju biti približne onima kakve se postižu u ostalim sektorima gospodarstva, a sve putem javnih i dugoročnih programa ugovorenog i garantiranog otkupa,
Nova radna mjesta - Poljoprivreda kakva je danas nudi veliki broj novih radnih mjesta, što će se poticati izraženim podrškama putem kapitalnih ulaganja i odgovarajućim promjenama u sadašnjoj nerazvijenoj strukturi proizvodnje.
U posebnom fokusu naći će se organska i napose ekološka stočarska i prehrambena (npr. sir) proizvodnja uz brendiranje i zaštitu kao važan rastući trend u svijetu, čime će se aktivirati ogromne neiskorištene površine planinskih pašnjaka i stvoriti motivi stanovništvu da ne napušta ta područja.
Kroz ulaganja u ove oblasti mislimo otvoriti nove mogućnosti stanovnicima ruralnih područja koja bi mladim obiteljima popravila kvalitetu života.// Posebno će se potaknuti uspostava cjelovite stručne savjetodavne službe na svim razinama uprave, kako bi poljoprivrednici postizali visoke obime zdravih poljoprivrednih proizvoda, a potrošači bili sigurni da konzumiraju zdravstveno sigurnu hranu.
-5. Poboljšavamo znanje i standard studenta
U BiH studira 113,000 (u FBiH 73.000) studenata na više javnih i privatnih sveučilišta.
Nizak standard smještaja, nedovoljno sredstava za kredite, neujednačeni standardi obrazovnih programa, kao i neusklađenost sa aktualnim potrebama gospodarstva, nameću puno veću pozornost ovoj grupaciji stanovništva od koje se u vrlo bliskom periodu očekuje da znanjem i novom energijom vode ovu zemlju.
Zemlje na višem stupnju razvoja ne konkuriraju robama nego mozgovima.
Sposobnost zemlje da razvije izvrstan obrazovni sustav i popravi znanje svoje radne snage kroz obuku je od temeljne važnosti za konkurentnost poduzeća i zemlje.
Da bi BiH postala zemlja sa visokim dohotkom treba ulagati prvenstveno u ljudski kapital.
Ciljevi: Potrebno je da bar jedno sveučilište uđe u TOP 500 svjetskih sveučilišta.
Formirati šest centara izvrsnosti kao sponu gospodarstva i sveučilišta.
Povećati ulaganja u istraživanje i razvoj na 1% godišnje
Veća potpora studentskom standardu kreditima i poboljšanjem kvalitete i smještajnih kapaciteta za studente.
-II. MI  RAZVIJAMO  EKONOMIJU
-6. Razvijamo znanjsku ekonomiju
BiH ima veliki broj inovatora i inovacija koje su nagrađivane na mnogim međunarodnim izložbama, što čini ovaj sektor vrijedan pažnje za investicije i implementaciju ovakvih inovativnih projekata.
U posljednjih 20 godina inovatori iz BiH su prezentirali javnosti 322 inovacije na 1602 međunarodne izložbe i dobili 1230 nagrada ( od toga 265 zlatnih, 323 srebrnih i 304 brončane medalje).
Sa više od 4 nagrade po inovaciji, BiH drži jednu od prestižnih pozicija u svijetu.
Ovo je intelektualni kapital koji je totalno neiskorišten i mi prepoznajemo veliku razvojnu šansu u ovom segmentu.
Kreativnosti ćemo dati što veću podršku, osigurati bolje uvjete za rad takvim ljudima i dati svu potrebnu logistiku za predstavljanje i komercijalizaciju takvih proizvoda.
BiH ima veliki broj IT profesionalaca, kako u zemlji, tako i po najboljim IT kompanijama u svijetu.
Mislimo organizirati sistem podrške za sve postojeće IT kompanije, a posebno za kompanije sa izvoznom orijentacijom, kroz predstavljanje naših kapaciteta i mogućnosti preko ekonomskih foruma, ekonomske diplomacije, a ujedno raditi sa takvim kompanijama na sistemima udruživanja u klastere, kako bi zajedno kapacitetima mogli odgovoriti i na zahtjeve velikih svjetskih kompanija.
Obratiti pažnju na posebno nadarene studente u ovom polju i pomoći im kroz stipendiranje kako bi ih zadržali u ovoj zemlji.
-7. Razvijamo turizam i prateću infrastrukturu
Podaci o perspektivama o razvoju turizma u BiH su pozitivni.
Prema podacima Svjetske turističke organizacije, BiH se našla u vrhu zemalja po porastu broja turista s rastom od 20% i procjenom da će imati treću najveću stopu turističkog rasta u svijetu u razdoblju  1995-2020.g.
Navodimo samo neke destinacije:Sarajevo (u regiji proglašen najboljim gradom za posjetu)
Međugorje (najveći turistički magnet) od 1981.g. procjena je 30 miliona hodočasnika iz cijelog svijeta
Stari most sa starom jezgrom i Most u Višegradu (dvije destinacije s UNESCO – ve liste svjetske baštine)
5 nacionalnih parkova
Niz drugih turističkih destinacija (banjski turizam, područja i objekti zimskog turizma, Neum, Blagaj….)
Procjena postojećih turističkih resursa u BiH, navodi nas na zaključak da u budućem razvoju turizma napore treba usmjeriti u 4. oblasti:
Održivi turizam
Ekoturizam
Turizam kulturnopovijesnog naslijeđa
Wellness turizam
Kroz sve ove četiri, provlači se i peta – vinski putevi i gastroturizam.
Ovdje se postavlja osnovno pitanje: koji nivo organiziranja i razvoja turističke djelatnosti je najefikasniji?
Smatramo da je to lokalni nivo općine ili grada, jer se na tom nivou najbolje identificiraju i najefikasnije rješavati pitanja razvoja turizma i prateće infrastrukture.
Dio razvojnih i organizacionih pitanja treba nadalje koordinirati u okviru međuopćinske suradnje ili nivou županija, a dio prije svega, zakonodavne regulative i poticaje na nivou entiteta ili države.
Kvaliteta turističke ponude uglavnom počiva na malim pragmatičnim rješenjima, na lokalnom nivou ne čekajući velike programe i projekte.
Npr: moraju se čim prije zaštititi stari zanati (poreske olakšice, čak i subvencije).
 S druge strane prodaja jeftine kič robe se mora kontinuirano kontrolirati i oporezivati, a dio prihoda usmjeravati na zaštitu starih zanata.
 Poticati i štititi izradu rukotvorina.
 Red i čistoća (održavanje čistoće se treba financirati iz boravišne takse).
 Cijena turističkih usluga treba se prilagoditi sezonskim (i drugim) osciliranjima broja turista
 Lokalne zajednice prave programe raznih manifestacija i okupljanja, tako da se UVIJEK NEŠTO DEŠAVA (berba grožđa, slikarske kolonije, festivali, KUD – ovi, festivali tradicionalnih kuhinja pojedinih područja, itd).
Smještaj u kućnoj radinosti je važan, ali zapostavljen segment.
Lokalne zajednice trebaju propagirati i poticati usluge privatnog smještaja, izvršiti kategorizaciju i educirati pružatelje usluga za odgovarajuću kvalitetu.
Dobra strana privatnog smještaja je što se bez većih ulaganja (ili vrlo malih) omogućuje dopunski prihod u kućanstvu što ne iziskuje znatno radno angažiranje, a relaksira pritisak na tržištu rada i socijalni pritisak.
U razvijenim zemljama privatni je smještaj posebno razvijen čime se zadovoljavaju potrebe turista različite kupovne moći.
Bilo bi od velike važnosti rješavanje problema puštanja otpadnih voda u riječne tokove te u suradnji s općinama, što bi pospješilo sportski ribolov i druge turističke sadržaje.
Isto tako bi bilo značajno da mostarski aerodrom napravi ugovor s nekom niskotarifnom aviokompanijom (low cost) za letove iz srednje Europe i Skandinavije (WLZZ AIR, AIR BERLI, RYAN AIR).
-8. Razvijamo infrastrukturne koridore i transport
BiH nema izrađenu i usvojenu transportnu strategiju što je glavna primjedba u svim izvješćima EU i što se stalno podcrtava kao neizvršena obveza i glavna kočnica razvoja.
a. U skladu sa tim zahtijevat ćemo i raditi na hitnoj IZRADI I USVAJANJU TRANSPORTNE STRATEGIJE BIH kako bi došli do europskih fondova i potakli aktivnosti na tom polju
b. IZRADI, USKLAĐIVANJU I USVAJANJU PROSTORNIH PLANOVA FBIH I RS, sa posebnim akcentom na buduće infrastrukturne koridore sa ciljem zaštite i rezerviranja zemljišta i prostora za razvoj istih
c. U zračnom prometu revitalizirati zračnu luku Mostar javno privatnim partnerstvom, najbolje putem koncesije, uvući strateškog partnera i time poboljšati promet, uposlenost i smanjiti izoliranost Mostara i regije
d. PRIORITETNI KORIDORI –
- cestovni koridor 5c – dovršetak izgradnje uz hitno otklanjanje svih birokratskih smetnji, sa intenziviranjem najteže dionice Konjic – Mostar
- željeznički koridor 5c – modernizacija u skladu sa standardima EU,
- Jadransko-jonski koridor - izgradnja cestovnog i željezničkog koridora (spajanje BiH sa RH i Crnom Gorom i dalje Albanija, Grčka, Italija)
- Izgradnja brzih cesta: Neum – Stolac, Mostar – Split, Prozor-Rama – Fojnica, Lašvanska dolina, Banja Luka – Livno - Split
- Izgradnja novih pruga (ovo je ušlo u planove željeznice za period 2010-2020) Čapljina – Nikšić sa krakovima za Neum i Dubrovnik, Čapljina – Imotski – Split, Vareš – Banovići, Šamac – Brčko – Bijeljina, Modriča – Bosanski Brod, Banja Luka – Gradiška (ovo poglavlje se veže za javno privatno partnerstvo, smanjenje nezaposlenosti i aktiviranje državnih resursa)
Željeznica je glavni oslonac gospodarstva svake razvijene države.
Utječe na očuvanje opstanka stanovništva uz razvoj manjih sredina u urbane cjeline s mogućnošću razvoja industrije, poljoprivrede, trgovine, turizma …..
U ovom trenutku je Hercegovina i Sred. Bosna, kao pasivni dio BiH je prometno izolirana.
Izgradnjom Jadransko Jonskog željezničkog koridora Nikšić – Čapljina – Split, Hercegovina bi postala važno transportno sjecište dva zvanično proglašena koridora u EU (Vc i Jadr. Jonski) i dobila bi građevinski zamah od pet godina.
Nakon izgradnje stalno zapošljenje za 1500 ljudi (npr. Na potezu Bradina _ Čapljina zaposleno je oko 800 ljudi)
Sve studije i istraživanja ukazuju da pored željezničkih koridora živi 70% stanovništva.
-9. Potičemo energetsko – ekološki održiv razvoj
Stvaranje energije kroz ekološki prihvatljive poduhvate, prvenstveno projekti separacije otpada, dobivanje sekundarnih sirovina uz proizvodnju  električne energije i toplotna para za zagrijavanje objekata.
Ovakvi projekti imaju jaku podršku Europske unije, a također se mogu realizirati bez kapitalnih investicija za državu kroz javno privatno partnerstvo.
Također treba  stavit naglaske na obnovljive izvore energije, kako vjetroenergije tako i sunčeve energije.
Ova zemlja ima dovoljne kapacitete za opskrbu energijom, ali moramo prići racionalnijem upravljanju i opskrbi domaćih poduzeća sa ciljem da se energija transformira u konkretnu proizvodnju roba sa visokim stupnjem obrade i gotovosti (primjer : odnos Vlade FBiH prema elektroprivrednim poduzećima i plasmanu struje, npr. Aluminiju, Vlada mora stati iza cijene struje za Aluminij)
-10. Povećavamo transparentnost bankarskog tržišta
Sve komercijalne banke u BiH su u stranom vlasništvu i kako im samo ime “komercijalne“ kaže, one su u BiH radi profita.
Visoke kamatne stope su prvenstveno rezultat lošeg kreditnog rejtinga koji BiH ima zahvaljujući ne samo lošoj financijskoj situaciji, već i kompliciranom i skupom državnom aparatu, nespremnosti na strukturalne reforme i nestabilnoj političkoj klimi.
Javna uprava nažalost ne može direktno utjecati na cijenu zaduživanja građana i poduzeća direktno, već samo kroz rješavanje gore spomenutih problema popraviti kreditni rejting zemlje koji će uzrokovati pad bankarskih kamata.
Ono što možemo uraditi u ovom trenutku je kreiranje konkretnih informatičkih rješenja koja bi osigurala i građanima i poduzećima transparentniji usporedni pregled troškova, cjenika, kamata i svih ostalih taksi različitih banaka
Građani bi bili u situaciji da primaju ponude od banaka za nove kredite, reprogram starih kredita ili ponude za određene projekte poduzetnika.
Kreiranjem takve aplikacije bi napravili atmosferu pojačane konkurencije između banaka za  potencijalne klijente, što bi neminovno dovelo do umanjenja kamatnih stopa.
Također, poticati rad organizacija za zaštitu potrošača i javno rangiranje zadovoljstva kupaca i klijenata.
-III. MI PROVODIMO REFORME
10. Borimo se protiv korupcije
BiH je po indeksu percepcije korupcije (Transparency International) na dnu ljestvice u poređenju sa drugim bivšim jugoslavenskim republikama i na 72. je mjestu od 175 ispitanih zemalja.
Korupcija je najznačajnija prepreka poslovanju zbog čega imamo velika odustajanja od ulaganja.
Prisutna je u gotovo svim sferama života i rada, te dovodi do neefikasnog provođenja javnih politika, rasipanja javne potrošnje, gubitka poreskih prihoda čime se podriva svaki društveni dogovor o reformama.
Ovdje moramo napraviti pomake u snažnijoj implementaciji Zakona o javnim nabavkama, zviždačima kao i ukupnoj podršci vladavini zakona.
Administrativne procedure se moraju praviti puno jasnije, jednostavnije, transparentnije.
Značajna reforma javne uprave je ključni element u borbi protiv korupcije i ne treba je gledati samo u svijetlu nužnih promjena Ustava nego i do toga u svijetlu potrebe da se ona učini kao servis građanima, poduzetnicima.
Primjer onoga što se može odmah činiti je sveobuhvatan javni spisak parafiskalnih nameta, drugih troškova, dozvola, licenci….
Također, odmah se može uvesti obveza zapošljavanja izrađenim normativnim aktima o kriterijima zapošljavanja i njihovoj primjeni kako bi se uklonila postojeća nepravda po kojoj se zapošljavaju samo oni s vezama i bez javnih natječaja a što je prijedlog i zahtjev samih nezaposlenih.
-11. Pokrećemo radikalnu poreznu reformu
Jedan od ključnih alata za provođenje svih političkih i gospodarskih a naročito protu kriznih programa je i osmišljena poreska reforma.
Socijalna osjetljivost i pravedniji raspored poreskih opterećenja kao i stimulacija ostvarenja društveno potrebnih ciljeva u narednom razdoblju nameće potrebu da se uvede diferencirana stopa PDV-a.
Mislimo da bi hranu, lijekove školski pribor za učenike i studente trebalo tretirati stopom od 5% a sve ostalo stopom od 19%.
Također, uvesti progresivne stope poreza na pokretnu i nepokretnu  imovinu i prihod.
Oporezovati nekorištena zemljišta i objekte (poljoprivredno zemljište, industrijske i gospodarske objekte, kuće i zapuštene objekte, višak stambenog prostora).
Kod investicija i otvaranja novih poduzeća osigurati olakšice ili oslobađanje za određeno vrijeme.
-12. Zaustavljamo neproduktivno zaduživanje BiH
Ekonomija u državi je na koljenima.
Javnosti treba da bude jasno da sa ekonomijom koju sada imamo , ne možemo pokriti troškove državnog aparata, državne potrošnje i saniranja loše vođenih javnih poduzeća.
Aranžman sa MMF-om je još jedan dokaz nemoći prijašnjih političkih struktura da stave ekonomiju na noge pogotovo kada uzmemo u obzir da se iz tranši MMF-a financiraju rupe u proračunu i državna potrošnja.
Vanjski dug BiH u 2007. godini je iznosio 3,96 milijardi KM, dok je na kraju prvog kvartala ove godine iznosio 7,6 milijardi KM!
Iako se u medijima ističe da je BiHnajmanje zadužena zemlja u regiji, ono što brine je da se dug u samo 7 godina udvostručio i ako dozvolimo da se ova dinamika nastavi i ako ne reagiramo odmah, bilo kakve aktivnosti po ovom pitanju će biti zakašnjele.
Mi jesmo za zaduživanje, ali ne za krpljenje proračunskog deficita i državne potrošnje, nego za stvaranje nove vrijednosti, proizvodnju, infrastrukturne projekte koji će donijeti nova radna mjesta
-13 Aktiviramo državne resurse
Umjesto rasprodaje nacionalnog bogatstva u bescjenje, predlažemo jači fokus na koncesije.
Katastrofalno stanje u državi je rezultat lošeg upravljanja resursima a ne njihovog nedostatka.
Pod hitno aktivirati i staviti u upotrebu, velike površine poljoprivrednog zemljišta, kamenolome, eksploataciju pijeska, rudnih bogatstava i vode, mini hidroelektrana, te fotonaponskih i vjetroelektrana.
Ovi projekti ne samo da bi pokrenuli zapošljavanje već bi doveli i do stvaranje nove vrijednosti.
Po hitnom postupku dovršiti proces privatizacije, ne po načelu ko ponudi više , već po kvalitetu projekata za budućnost, broju novog zapošljavanja i nastavka rada.
Svaki primjer loše privatizacije analizirati i po potrebi po hitnom postupku poništiti sve ugovore gdje novi vlasnik nije poštivao ugovorne obveze.
Resurse prikupljene na ovaj način usmjeriti striktno na nove projekte, zapošljavanje, poticaje a nikako na državnu potrošnju.
Strateški resursi države, kao što su šume, vodna bogatstva, energetika  i slično ne smiju postati vlasništvo stranih kompanija, ali zato sve sekundarne aktivnosti ovih sektora treba privatizirati.
-14. Transformiramo Razvojnu banku FBiH
Transformiranje Razvojne banke FBiH će osigurati financiranje poduzeća proizvodnog sektora i ublažavanje dužničkog ropstva vanjskog i domaćeg.
Banka treba biti alat, sredstvo Vlade i Parlamenta za realizaciju strategije razvoja na način da se sinkronizira :
Infrastrukturalno – gospodarsko – socijalna (zapošljavanje, ruralni razvoj) dimenzija
o i uskladi :Financijska, granska, Regionalna i druga dimenzija sveukupnog razvoja, uz međusobnu usklađenost proračuna, poticaja, donatorskih i kreditnih sredstava, te strateških opredjeljenja ministarstava po horizontali (FBiH) i po vertikali (po nadležnostima od Federacije, županija i općine i obratno).
Banka se treba odmaknuti od djelatnosti komercijalnih banaka (domaći i ino platni promet, poslovi s građanima) a fokusirati se na Uravnoteženi regionalni razvoj
Poticanje izvoza
Financiranje poljoprivredne i proizvodnje hrane
Financiranje startup projekata
Industrijsku proizvodnju
Razvoj turizma
Poticanje zapošljavanja
Socijalna uključenost
Sredstva bi trebalo plasirati preko komercijalnih banaka čime bi bio isključen rizik povrata sredstava.
Na ovaj način takva Banka ne može doći u situaciju da bude instrument političke oligarhije, nego postaje stvarna i značajna poluga za sustavni razvoj.
Za financiranje Banke nužno je osigurati sredstva.
Zakonom (Razv. Banke  FBiH) je predviđeno da će se kapital Banke u razdoblju 2008-2011 iz proračuna FBiH uvećati za 400 mil. KM u jednakim godišnjim obrocima.
Na dan 31.12.2013. uplaćeni kapital je bio 153 mil KM što znači da obveze povećanja kapitala nisu uopće uzimane u obzir.
-15.Jačamo  udruživanje malih i srednjih poduzeća
Mala i srednja poduzeća su nositelji razvoja, ne samo u BiH, nego svugdje u svijetu i mora im se posvetiti posebna pažnja.
U situaciji kada država ima problema da stvori konkretna radna mjesta, taj posao treba prepustiti kreativnim privrednicima, koji u uvjetima u kojima rade u našoj zemlji su pravi eksperti.
Pored rada na podršci ovakvim poduzećima, mi mislimo stvoriti zakonodavni okvir koji će biti jako stimulativan za stvaranje novih poduzeća, samozapošljavanje i ekspanziju novih ideja kroz privatni sektor.
Također se trebaju stvoriti pretpostavke za udruživanje ovakvih poduzeća u grupacije ili klastere, kako bi svojim proizvodnim kapacitetima, količinama i uslugama mogle biti partner velikim poduzećima, kako u BiH tako i u inozemstvu, i kako bi prema klijentima mogle nastupati kao snažna grupacija.
-16. Pokrenut ćemo javne radove
Na iskustvu drugih zemalja u vremenima ekonomskih kriza, prirodnih katastrofa, velikog siromaštva i nezaposlenosti, žurno ćemo napraviti programe javnih radova po modelima socijalnih i infrastrukturnih programa.
U njih ćemo uključiti siromašne i ranjive nezaposlene skupine.
Takvim programima sa razine države pa sve do jedinica lokalne samouprave značajno ćemo utjecati na socijalnu uključenost, nezaposlenost, borbu protiv siromaštva,
kao i na saniranje posljedica prirodnih i drugih nesreća i katastrofa i realizaciju investicijskih strategija (izgradnja ili održavanje javnih objekata, zaštite okoliše, ublažavanje rizika – pošumljavanje, nasipi, održavanje vodnih tokova…) lokalnih zajednica.
Po iskustvima efekata takvih programa iz drugih zemalja može se očekivati angažiranje oko 25.000 ljudi u BiH.
