ΒΟΥΛΕΥΤΙΚΕΣ ΕΚΛΟΓΕΣ 2006
Πρόγραμμα του ΑΚΕΛ Αριστερά Νέες Δυνάμεις
Γιατί ψηφίζω ΑΚΕΛ Αριστερά Νέες Δυνάμεις
Την 21η του Μάη καλούμαστε στις κάλπες για ν’ αναδείξουμε τους εκπροσώπους μας στη νέα Βουλή των Αντιπροσώπων.
 Oι επερχόμενες βουλευτικές εκλογές όπως κάθε παρόμοια διαδικασία είναι ένα κορυφαίο πολιτικό γεγονός.
Eνα γεγονός που καθορίζει τη σύνθεση του νομοθετικού σώματος,
επιτρέπει την κατάθεση και σύγκριση ενώπιον του λαού των θέσεων των κομμάτων και καταγράφει την επιρροή τους μέσα στο λαό.
 Kαθορίζει το συσχετισμό των πολιτικών δυνάμεων για την επόμενη πενταετία άρα και τις δυνατότητες άσκησης πολιτικής επιρροής στα πολιτικά και κοινωνικά πράγματα του τόπου.
Ο πολίτης με τη ψήφο του θα καθορίσει την πάρα πέρα πορεία του τόπου,
 αν δηλαδή θα ενισχύσουμε την προοπτική που ανοίξαμε το 2003 με  τη νίκη στις προεδρικές εκλογές,
 ή θα κινδυνεύσει αυτή η κοινωνία να παλινδρομήσει στα αδιέξοδα που γνωρίσαμε κατά τη δεκαετία της διακυβέρνησης του Συναγερμού.
Το 20ο Συνέδριο του ΑΚΕΛ έθεσε στόχο όπως στις βουλευτικές εκλογές το ΑΚΕΛ Αριστερά Νέες Δυνάμεις διατηρήσει τον πρωταγωνιστικό του ρόλο με ψηλά ποσοστά, ως η μεγαλύτερη πολιτική δύναμη του τόπου.
Η υλοποίηση αυτού του στόχου θα επιτρέψει στο ΑΚΕΛ Αριστερά Νέες Δυνάμεις να συνεχίσει να διαδραματίζει καθοριστικό ρόλο στα πολιτικο-κοινωνικά δρώμενα της Κύπρου, για το καλό της πατρίδας μας και της υπόθεσης της επανένωσης της, για το καλό των εργαζομένων και γενικά του λαού, Ε/κυπρίων, Τ/κυπρίων, Μαρωνιτών, Αρμένηδων και Λατίνων.
Το ΑΚΕΛ Αριστερά Νέες Δυνάμεις καλεί τους πολίτες να το τιμήσουν με τη ψήφο τους και να του δώσουν εκείνη τη δύναμη που χρειάζεται ώστε να συνεχίσει να παλεύει για την Κύπρο, το λαό μας, τους απλούς ανθρώπους του μόχθου.
Γιατί ψηφίζουμε ΑΚΕΛ Αριστερά Νέες Δυνάμεις; Γιατί το ΑΚΕΛ είναι εκείνη η πατριωτική δύναμη, που σε όλους τους αγώνες του λαού μας για ελευθερία, για δημοκρατία, για υπεράσπιση της ανεξαρτησίας της Κύπρου, για απαλλαγή από την κατοχή και επανένωση της πατρίδας μας βρέθηκε και βρίσκεται πάντα στην πρώτη γραμμή.
 Οι θέσεις του δικαιώνονται συνεχώς από την ιστορία και τις εξελίξεις.
Γιατί το ΑΚΕΛ είναι η δύναμη που διαχρονικά και με συνέπεια  αντιμάχεται τον εθνικισμό-σοβινισμό,
παλεύει για τη φιλία και τη συνεργασία Ε/κυπρίων και Τ/κυπρίων, έχει δώσει μεγάλες θυσίες σ’ αυτό το μέτωπο πάλης,
εισήγαγε και επέβαλε με τους αγώνες του την πολιτική της επαναπροσέγγισης, στην οποία πάντα πρωτοπορεί.
Γιατί είναι η πολιτική δύναμη  που εδώ και 80 τώρα χρόνια προσφέρει με ανιδιοτέλεια στο λαό μας.
Οι αγώνες, οι θυσίες και η προσφορά του Κόμματος των εργαζομένων σφράγισαν ανεξίτηλα τις κοινωνικές και πολιτικές κατακτήσεις του λαού μας.
 Δεν υπάρχει άλλη πολιτική και κοινωνική δύναμη, που να έχει συντελέσει σε τέτοιο σημαντικό βαθμό στην κοινωνική πρόοδο, στον εκδημοκρατισμό και τον εκσυγχρονισμό της κυπριακής κοινωνίας.
Γιατί το ΑΚΕΛ Αριστερά Νέες Δυνάμεις είναι αποδεδειγμένα η πιο σοβαρή, η πιο αξιόπιστη και υπεύθυνη πολιτική δύναμη.
Η δύναμη εκείνη που με αποφασιστικότητα και τόλμη υπερασπίζεται και προωθεί τα συμφέροντα της Κύπρου και του λαού μας.
Γιατί το ΑΚΕΛ Αριστερά Νέες Δυνάμεις με τις θέσεις του στο Κυπριακό και την επαναπροσέγγιση συνιστά την πλέον αξιόπιστη δύναμη για την επίτευξη μιας σωστής, λειτουργικής και βιώσιμης λύσης του Κυπριακού το συντομότερο δυνατόν,
 που να απαλλάσσει την Κύπρο από την κατοχή
και να επενώνει την πατρίδα μας στα πλαίσια μιας δικοινοτικής, διζωνικής ομοσπονδίας.
Γιατί το ΑΚΕΛ Αριστερά Νέες Δυνάμεις διαδραμάτισε καθοριστικό ρόλο στη  πάλη των δημοκρατικών και προοδευτικών δυνάμεων του τόπου για Αλλαγή, ως η κύρια συνιστώσα της νίκης κατά τις προεδρικές εκλογές του 2003, που ανάδειξαν τον Τάσσο Παπαδόπουλο Πρόεδρο της Δημοκρατίας.
Γιατί το ΑΚΕΛ Αριστερά Νέες Δυνάμεις εργάζεται με ζήλο, συνέπεια και επιμονή για την υλοποίηση του φιλολαϊκού προγράμματος της κυβέρνησης συνεργασίας.
 Δεσμευόμαστε να συνεχίσουμε να εργαζόμαστε μέχρι την ολοκληρωτική υλοποίηση του κυβερνητικού προγράμματος.
Γιατί το ΑΚΕΛ Αριστερά στέκεται εμπόδιο στον νεοφιλελευθερισμό, που στην Κύπρο εκφράζει και εκπροσωπεί κυρίως ο ΔΗΣΥ.
 Ο νεοφιλελευθερισμός επελαύνει κατά των συμφερόντων των εργαζομένων στην Ευρώπη και τον κόσμο, υποσκάπτοντας τα δικαιώματα τους και καταστρατηγώντας κατακτήσεις οι οποίες  επετεύχθησαν με πολύχρονους γεμάτους θυσίες αγώνες.
Ο νεοφιλελευθερισμός υπηρετεί τα συμφέροντα του μεγάλου κεφαλαίου σε βάρος των εργαζομένων, των μεσαίων στρωμάτων και του κράτους πρόνοιας.
Γιατί το ΑΚΕΛ Αριστερά Νέες Δυνάμεις ήταν, είναι και θα εξακολουθήσει να είναι ο υπερασπιστής των συμφερόντων και των δικαίων των εργαζομένων, των μεσαίων στρωμάτων, της αγροτιάς, των πνευματικών ανθρώπων και γενικά του λαού.
Γιατί το ΑΚΕΛ Αριστερά Νέες Δυνάμεις προσφέρει βήμα και έπαλξη αγώνα σε προσωπικότητες και δυνάμεις του ευρύτερου δημοκρατικού χώρου συνεργαζόμενο μαζί τους με συνέπεια, σεβασμό και ειλικρίνεια.
Γιατί το ΑΚΕΛ Αριστερά Νέες Δυνάμεις ως συνεπής αντιιμπεριαλιστική δύναμη αντιπαλεύει, στο μέτρο των δικών μας δυνάμεων, την λεγόμενη νέα τάξη πραγμάτων που με τους κατακτητικούς πολέμους διαιωνίζει την καταπίεση και τη δυστυχία στον πλανήτη μας.
Γιατί το ΑΚΕΛ Αριστερά Νέες Δυνάμεις ως ένα σημαντικό και ζωντανό κομμάτι της ευρωπαϊκής και της παγκόσμιας Αριστεράς συμμετέχει ενεργά στους αγώνες της Αριστεράς ενάντια στον νεοφιλελευθερισμό,
 την παγκοσμιοποίηση των μονοπωλίων και τη «νέα τάξη πραγμάτων», για ένα κόσμο της ειρήνης
και της κοινωνικής δικαιοσύνης.
Γιατί οι αγώνες, η ιστορία, και τα ιδανικά του ΑΚΕΛ Αριστερά Νέες Δυνάμεις συγκινούν,  εμπνέουν και κινητοποιούν  τους νέους ανθρώπους.
Γιατί το ΑΚΕΛ Αριστερά Νέες Δυνάμεις εκφράζει και ενσαρκώνει τα πιο ευγενή ιδανικά, αξίες και  οράματα. Τα ιδανικά της ελευθερίας, της δημοκρατίας, της κοινωνικής προόδου και του σοσιαλισμού.
Γιατί το ΑΚΕΛ Αριστερά Νέες Δυνάμεις συνιστά εγγύηση για το παρόν και το μέλλον του τόπου,
 εμπνέει ασφάλεια και σιγουριά,
εγγυάται σοβαρή και αγωνιστική διεκδίκηση για τα δίκαια και τα δικαιώματα της Κύπρου, του λαού μας
και των εργαζομένων.
Ψηφίζουμε ΑΚΕΛ Αριστερά Νέες Δυνάμεις γιατί ΠΑΝΤΑ ΜΑΖΙ Υπερασπιζόμαστε την Κύπρο και τις κατακτήσεις μας
Δημιουργούμε μια σύγχρονη κοινωνία
Διεκδικούμε το καλύτερο για την πατρίδα και το λαό μας
ΚΥΠΡΙΑΚΟ
Μια πατρίδα, ένας λαός
Για το ΑΚΕΛ Αριστερά Νέες Δυνάμεις πάνω απ’ όλα βρίσκεται η Κύπρος και ο αγώνας για τη δικαίωση της.
Το ΑΚΕΛ Αριστερά Νέες Δυνάμεις θα συνεχίσει και μέσα και έξω από τη Βουλή την πάλη για την απαλλαγή από την κατοχή και την επανένωση της πατρίδας και του λαού μας.
Ουσία του προβλήματος και ευθύνες
Το Κυπριακό είναι πρόβλημα εισβολής, κατοχής, ξένων επεμβάσεων και καταπάτησης των ανθρωπίνων δικαιωμάτων του συνόλου του κυπριακού λαού.
Είναι θέμα παραβίασης της ανεξαρτησίας και της εδαφικής ακεραιότητας της Κυπριακής Δημοκρατίας.
Είναι θέμα εθνικού ξεκαθαρίσματος και κλασσικού εποικισμού που επιβλήθηκε με τη βία των όπλων.
Το Κυπριακό είναι συνάμα και πρόβλημα εξομάλυνσης των σχέσεων ανάμεσα στις δυο κοινότητες.
 Από το 1974 και μετά όλες οι προσπάθειες επίλυσης του Κυπριακού προσέκρουσαν στην αδιαλλαξία της Τουρκίας,
στην εμμονή της για λύση δυο ξεχωριστών κρατικών οντοτήτων και στη διεκδίκηση από μέρους της δικαιωμάτων επικυριαρχίας πάνω στην Κύπρο.
Το κλειδί της λύσης του Κυπριακού εξακολουθεί να βρίσκεται στην Άγκυρα,
 χωρίς αυτό να σημαίνει ότι ως ΑΚΕΛ Αριστερά Νέες Δυνάμεις υποτιμούμε ή παραγνωρίζουμε το ρόλο που μπορεί να διαδραματίσει η τ/κυπριακή κοινότητα και η τ/κυπριακή ηγεσία.
Οι τουρκικές θέσεις εύρισκαν πάντα απήχηση σε Νατοϊκούς εταίρους της Άγκυρας, οι οποίοι φέρουν μεγάλες ευθύνες τόσο για τη δημιουργία όσο και για τη διαιώνιση του προβλήματος.
Μέσα στα πλαίσια της λεγόμενης νέας τάξης πραγμάτων σημειώθηκε σταδιακή εκτροπή από το γράμμα και το πνεύμα των περί Κύπρου ψηφισμάτων των Ηνωμένων Εθνών, απότοκο της οποίας είναι και το σχέδιο Ανάν.
 Ουσιαστικό μερίδιο ευθύνης για αυτή την εκτροπή και την κατάσταση που δημιουργήθηκε γύρω από το Κυπριακό  φέρει η δεκαετής διακυβέρνηση του Συναγερμού με τα λάθη, τις παραλείψεις, τις αντιφάσεις, τις παραχωρήσεις της και τις δεσμεύσεις που ανέλαβε και οι οποίες ενσωματώθηκαν στο σχέδιο του Γενικού Γραμματέα.
Η παρούσα φάση
Το ΑΚΕΛ Αριστερά Νέες Δυνάμεις θα συνεχίσει να εργάζεται σκληρά για τη  δημιουργία των προϋποθέσεων επανέναρξης των διαπραγματεύσεων στα πλαίσια των Ηνωμένων Εθνών.
 Επιδιώκουμε το συντομότερο δυνατό την επανέναρξη ουσιαστικών συνομιλιών μακριά από  επιδιαιτησίες και ασφυκτικά χρονοδιαγράμματα, χωρίς βέβαια τούτο να παραπέμπει σε ατέρμονες συνομιλίες και λύση στο βάθος του χρόνου.
 Στοχεύουμε σε επανέναρξη των συνομιλιών που να οδηγήσουν σε συμφωνημένη λύση.
Θα συνεχίσουμε να εργαζόμαστε για να πείσουμε για την ανάγκη να επέλθουν εκείνες οι ουσιαστικές αλλαγές στο σχέδιο του Γενικού Γραμματέα που θα επιτρέψουν και στους Ε/κύπριους να το δεχτούν και θα οδηγήσουν σε δίκαιη υπό τις περιστάσεις, βιώσιμη και λειτουργική λύση.
Το ζητούμενο είναι η τουρκική και η τουρκοκυπριακή ηγεσία να δεχτούν να συζητήσουν με κατανόηση τις αλλαγές που επιδιώκει η ε/κυπριακή πλευρά.
Η κυπριακή κυβέρνηση και ε/κυπριακή πλευρά πρέπει συνεχώς να δηλώνουν ετοιμότητα να μπουν σε ένα καλά προετοιμασμένο, παραγωγικό διάλογο στη βάση των κωδικοποιημένων θέσεων του Εθνικού Συμβουλίου οι οποίες έχουν γνωστοποιηθεί  στον Γενικό Γραμματέα του ΟΗΕ.
Ο Γ.Γ. του ΟΗΕ έχει καθήκον να συγκαλέσει ένα τέτοιο διάλογο εφόσον κρίνει ότι υπάρχουν οι αναγκαίες προϋποθέσεις.
Το ΑΚΕΛ Αριστερά Νέες Δυνάμεις θα εργαστεί ώστε η ε/κυπριακή πλευρά να ανταποκριθεί θετικά σ’ ένα τέτοιο κάλεσμα και να παρουσιαστεί στις συνομιλίες με εποικοδομητικό πνεύμα και πολιτική βούληση για λύση του Κυπριακού.
Το ΑΚΕΛ Αριστερά Νέες Δυνάμεις θα συνεχίσει να εργάζεται προς την κατεύθυνση των τ/κυπριακών πολιτικών δυνάμεων με στόχο να κατανοήσουν την ανάγκη αλλαγών στο σχέδιο του Γενικού Γραμματέα και να συνεργαστούν προς αυτή την κατεύθυνση.
Για να υποχρεωθεί η Τουρκία να αλλάξει φιλοσοφία και κατά συνέπεια να ανοίξει ο δρόμος λύσης του Κυπριακού, ο διεθνής παράγοντας και ιδιαίτερα ο αμερικανοβρετανικός,  θα πρέπει να τερματίσει την πολιτική εξευμενισμού της Άγκυρας.
 Πρέπει να σταματήσουν να εκτρέφουν τις χωριστικές τάσεις και τις προσδοκίες της Άγκυρας και της τ/κυπριακής ηγεσίας για αναβάθμιση του κατοχικού καθεστώτος και να τους υποδεικνύουν συνεχώς την υποχρέωση τους να συνεργαστούν για λειτουργική και βιώσιμη λύση του Κυπριακού.
Κυπριακό και Ευρωπαϊκή Ένωση
Το Κυπριακό ως διεθνές πρόβλημα πρέπει να παραμείνει στα πλαίσια του ΟΗΕ.
Ταυτόχρονα το ΑΚΕΛ Αριστερά Νέες Δυνάμεις εργάζεται ώστε η Ευρωπαϊκή Ένωση  να διαδραματίσει σημαντικό ρόλο στις προσπάθειες επίλυσης του Κυπριακού δεδομένου ότι η Κύπρος είναι ήδη μέλος της και η Τουρκία φιλοδοξεί να ενταχθεί στην Ευρωπαϊκή Ένωση.
Θα συνεχίσουμε να αξιοποιούμε την ένταξη της Κύπρου στην Ευρωπαϊκή Ένωση και την ευρωπαϊκή πορεία της Τουρκίας για μια σωστή λύση του Κυπριακού και ιδιαίτερα σ’ ότι αφορά την κατοχύρωση των ανθρωπίνων δικαιωμάτων και ελευθεριών.
Την ίδια στιγμή θεωρούμε ως ζημιογόνα και καταστροφική την όποια προσέγγιση που στο όνομα μιας αόριστης «ευρωπαϊκής λύσης» επιδιώκει την ανατροπή του στόχου της διζωνικής, δικοινοτικής ομοσπονδίας.
Η Τουρκία παίρνοντας το καθεστώς της υποψήφιας προς ένταξη χώρας στην Ευρωπαϊκή Ένωση ανέλαβε συγκεκριμένες υποχρεώσεις απέναντι στην Ένωση που αφορούν και την Κύπρο.
 Η προσπάθεια της Άγκυρας να παζαρέψει την υλοποίηση αυτών των υποχρεώσεων επιζητώντας τη διεθνή αναβάθμιση του κατοχικού μορφώματος, είναι απαράδεκτη και καταδικαστέα.
Το ΑΚΕΛ Αριστερά Νέες Δυνάμεις θα συνεχίσει την πάλη ώστε αυτή η πολιτική της Τουρκίας που οδηγεί στην αναβάθμιση του ψευδοκράτους και την υποβάθμιση της Κυπριακής Δημοκρατίας να μη γίνει αποδεκτή στη διεθνή κοινότητα και την Ευρωπαϊκή Ένωση.
«Απομόνωση» των Τ/κυπρίων
Αποκλειστικός και μοναδικός υπεύθυνος για την «απομόνωση» των Τ/κυπρίων είναι η τουρκική εισβολή και κατοχή.
 Το ΑΚΕΛ Αριστερά Νέες Δυνάμεις καλωσορίζει και υποστηρίζει κάθε μέτρο που ενισχύει την ευημερία των Τ/κυπρίων συμπατριωτών μας και τους ανοίγει παράθυρα προς τον έξω κόσμο,
φτάνει αυτά τα μέτρα να βρίσκονται στα πλαίσια της διεθνούς και ευρωπαϊκής νομιμότητας και να μην οδηγούν στην αναβάθμιση του ψευδοκράτους ή την υποβάθμιση της Κυπριακής Δημοκρατίας.
Πέραν των μέτρων που η κυβέρνηση της Κυπριακής Δημοκρατίας εφαρμόζει μονομερώς υπέρ των Τ/κυπρίων το ΑΚΕΛ Αριστερά Νέες Δυνάμεις θεωρεί την πρόταση για επιστροφή του Βαρωσιού στους νόμιμους κατοίκους του και συνδιαχείρηση του λιμανιού της πόλης από τις δυο κοινότητες υπό την αιγίδα του ΟΗΕ ή της Ευρωπαϊκής Ένωσης ως τον ορθό τρόπο αντιμετώπισης του προβλήματος της «απομόνωσης» των Τ/κυπρίων μέχρι την οριστική διευθέτηση του Κυπριακού.
Κυπριακό και εσωτερικό μέτωπο
Η ενότητα είναι απαραίτητη προϋπόθεση για την επιτυχή προώθηση του αντικατοχικού μας αγώνα.
Μέσα στα πλαίσια του Εθνικού Συμβουλίου το ΑΚΕΛ θα συνεχίσει να εργάζεται με συναινετικό, δημιουργικό πνεύμα για την επίτευξη  και εδραίωση της μεγαλύτερη δυνατής συναίνεσης στις αποφάσεις και τους χειρισμούς.
Η ηγεσία του ΔΗΣΥ που για καθαρά αντιπολιτευτικούς λόγους, αμφισβητεί συνεχώς την πολιτική βούληση του Προέδρου για λύση, επικρίνει την κάθε του ενέργεια και μιλά αόριστα για ανάληψη πρωτοβουλιών,
υποσκάπτει όχι μόνο την ενότητα στο εσωτερικό μέτωπο αλλά και τις προσπάθειες που συλλογικά καταβάλλει η ε/κυπριακή πλευρά για επίλυση του Κυπριακού.
Η πρόσφατη απόφαση της ηγεσίας του ΔΗΣΥ να αναστείλει τη συμμετοχή του Συναγερμού στο Εθνικό Συμβούλιο είναι μια επιπρόσθετη απόδειξη της υπονομευτικής πολιτικής που ακολουθεί.
Αμετάθετος στόχος η λύση
Το ΑΚΕΛ Αριστερά Νέες Δυνάμεις θα εξακολουθήσει να αγωνίζεται με σθένος, αποφασιστικότητα και επιμονή για ειρηνική λύση του Κυπριακού στη βάση των ψηφισμάτων του ΟΗΕ και των Συμφωνιών Υψηλού Επιπέδου 1977 και 1979, που προνοούν για διζωνική, δικοινοτική ομοσπονδία.
Η λύση πρέπει να συνάδει με το διεθνές δίκαιο, τις  διεθνείς συμβάσεις για τα ανθρώπινα δικαιώματα και το κοινοτικό δίκαιο.
Η ομοσπονδιακή διζωνική, δικοινοτική Κυπριακή Δημοκρατία πρέπει να έχει μια και μόνη κυριαρχία, μια διεθνή προσωπικότητα και μια ιθαγένεια.
Η λύση πρέπει να προνοεί την απομάκρυνση των τουρκικών κατοχικών στρατευμάτων και των εποίκων
και την αποστρατικοποίηση της Κυπριακής Δημοκρατίας.
 Τελικός στόχος παραμένει η αποστρατικοποίηση της Κύπρου.
Η λύση πρέπει επίσης να αποκαθιστά το σεβασμό της ανεξαρτησίας, την ενότητα, την εδαφική ακεραιότητα και την κυριαρχία της Κυπριακής Δημοκρατίας
χωρίς να δίδει δικαιώματα μονομερούς επέμβασης σε οποιαδήποτε ξένη χώρα.
Να αποκαθιστά και να διασφαλίζει τα ανθρώπινα δικαιώματα και τις βασικές ελευθερίες όλων των κυπρίων,
 περιλαμβανομένου του δικαιώματος επιστροφής των προσφύγων στα σπίτια και τις περιουσίες τους.
Καταδικάζουμε τη παράνομη δόμηση στις ε/κυπριακές περιουσίες ως ένα νέο τετελεσμένο που στοχεύει στην απόκτηση πολιτικών πλεονεκτημάτων στα πλαίσια της συζήτησης για λύση του Κυπριακού.
Το ΑΚΕΛ με συνέπεια υποστηρίζει την πολιτική ισότητα των δυο κοινοτήτων στα πλαίσια της ομοσπονδίας όπως την περιέγραψε ο τέως Γενικός Γραμματέας του ΟΗΕ και υιοθετήθηκε από τα ψηφίσματα του Διεθνούς  Οργανισμού.
ΕΠΑΝΑΠΡΟΣΕΓΓΙΣΗ
Το ΑΚΕΛ και ευρύτερα η Αριστερά πρωτοστάτησαν και σφράγισαν από πολύ νωρίς την προσπάθεια να διατηρηθούν ζωντανοί και να ενισχυθούν οι δεσμοί μεταξύ των δυο κοινοτήτων.
 Στηριγμένοι στην αταλάντευτη θέση ότι η Κύπρος ανήκει στο λαό της, πρωτοπορήσαμε στη χάραξη και στην πρακτική εφαρμογή της πολιτικής της επαναπροσέγγισης και αγωνιστήκαμε ώστε αυτή να καταστεί συστατικό στοιχείο της κυβερνητικής πολιτικής.
Για το ΑΚΕΛ Αριστερά Νέες Δυνάμεις η επαναπροσέγγιση ήταν και εξακολουθεί να είναι αναπόσπαστο στοιχείο του αντικατοχικού αγώνα του λαού μας Ε/κυπρίων και Τ/κυπρίων.
Με αφορμή τις εξελίξεις των τελευταίων χρόνων, ακούγεται πιο έντονα σήμερα η άποψη ότι ο ρόλος της επαναπροσέγγισης έχει εκλείψει και ότι αυτή η πολιτική δεν έχει τίποτα το ουσιαστικό να προσφέρει στη λύση του Κυπριακού.  Εμείς διαφωνούμε ριζικά με τέτοιες θέσεις.
 Στις σημερινές συνθήκες, η επαναπροσέγγιση ως πρώτιστα πολιτική πράξη, μπορεί και πρέπει: να συνεχίσει να υπηρετεί το βασικό στόχο του αγώνα μας, που είναι ο τερματισμός της κατοχής
 και η επανένωση της Κύπρου κάτω από την ομπρέλα μιας διζωνικής, δικοινοτικής ομοσπονδίας, που είναι η μόνη εφικτή διέξοδος στις συνθήκες της ντε φάκτο διχοτόμησης,
να συντηρήσει και να συνεχίσει να αναδεικνύει τη θέληση των Ελληνοκυπρίων και των Τουρκοκυπρίων να άρουν τις αιτίες της ντε φάκτο διχοτόμησης και να ζήσουν μαζί σε μια ειρηνική, επανενωμένη, κοινή πατρίδα,
να συμβάλει στην αποκατάσταση της εμπιστοσύνης μεταξύ των δύο κοινοτήτων, αντιπαλεύοντας παράλληλα την ανάπτυξη του εθνικισμού και στις δυο κοινότητες,
να βοηθήσει στην αμοιβαία κατανόηση των τραυματικών εμπειριών που βίωσαν στο παρελθόν οι δύο κοινότητες αλλά και στην κατανόηση των θέσεων, των ανησυχιών και των προσδοκιών των δύο κοινοτήτων μπροστά στην προοπτική της λύσης.
Προς αυτή την κατεύθυνση ως ΑΚΕΛ Αριστερά Νέες Δυνάμεις θα συνεχίσουμε να: εργαζόμαστε για τη διεύρυνση των μέτρων στήριξης των τουρκοκυπρίων και να επεξεργαζόμαστε συγκεκριμένες πρωτοβουλίες επαναπροσέγγισης,
εργαζόμαστε ώστε οι επαφές μεταξύ των πολιτικών δυνάμεων του τόπου να συνεχιστούν και να γίνουν πιο ουσιαστικές,
αντιπαλεύουμε τις προσπάθειες των όποιων ξένων κέντρων να ποδηγετήσουν την επαναπροσέγγιση και να της αφαιρέσουν το αντικατοχικό, πολιτικό και κοινωνικο-ταξικό της περιεχόμενο
οργανώνουμε ή να ενθαρρύνουμε μαζικούς φορείς στην πραγματοποίηση συναντήσεων, ανταλλαγών, μαζικών εκδηλώσεων, σεμιναρίων, εκδόσεων κλπ..
οργανώνουμε σεμινάρια και διαλέξεις σε διάφορα επίπεδα για θέματα εθνικισμού και επαναπροσέγγισης,με την πεποίθηση ότι μέσα από την ανάληψη συγκεκριμένων πρωτοβουλιών στο πεδίο της επαναπροσέγγισης, μπορεί να ενισχυθεί η συνεργασία και η κοινή δράση Ελληνοκυπρίων και Τουρκοκυπρίων.
H ΠΑΡΟΥΣΙΑ ΜΑΣ ΣΤΗ ΒΟΥΛΗ ΤΗΝ ΠΕΝΤΑΕΤΙΑ ΠΟΥ ΠΕΡΑΣΕ
Η παρουσία μας στη Βουλή
Η Κοινοβουλευτική Ομάδα ΑΚΕΛ – Αριστερά – Νέες Δυνάμεις αποτέλεσε ένα αξιόμαχο σύνολο που συνέβαλε σημαντικά στην προώθηση και τον εκσυγχρονισμό της νομοθεσίας καθώς και στην ανακίνηση και επίλυση προβλημάτων.
Με δική μας πρωτοβουλία συντάκτηκαν, κατατέθηκαν και ψηφίστηκαν μια σειρά από προτάσεις νόμου, οι οποίες αφενός εκσυγχρονίζουν τη νομοθεσία και τους θεσμούς
και αφετέρου εξυπηρετούν τα συμφέροντα του λαού και ιδιαίτερα των εργαζομένων, αλλά και ευπαθών ομάδων του πληθυσμού.
 Μεταξύ άλλων ζωτικών θεμάτων προωθήσαμε νομοθεσίες για: Την παροχή ίσων ευκαιριών για την επαγγελματική αποκατάσταση των παθόντων και των τέκνων εγκλωβισμένων
Την προστασία των εγγυητών
Την πρόληψη της  βίας στην οικογένεια και την προστασία των θυμάτων
Τους βοηθούς καταστημάτων
Το ΤΕΠΑΚ, το ΚΥΣΑΤΣ, τις Σχολικές Εφορίες, την Ειδική Εκπαίδευση, τα Ιδιωτικά Πανεπιστήμια, το Ίδρυμα Κρατικών Υποτροφιών
Τα ιδιωτικά νοσηλευτήρια και τον έλεγχο της λειτουργίας τους
Τη ρύθμιση των επαγγελμάτων των κινησιολόγων, των φυσιοθεραπευτών, των εργοθεραπευτών
Την προστασία ανηλίκων τέκνων καταδικασθέντων ή υπόπτων μητέρων
Την κατοχύρωση και προστασία των δικαιωμάτων των ασθενών
Τη σύσταση ανεξάρτητης αρχής υδάτων
Την αλιεία
Το καθεστώς κατοχής και προστασίας των σκύλων
Τη θεσμοθέτηση αδιάβλητων και αξιοκρατικών διαδικασιών στις προσλήψεις και προαγωγές στο δημόσιο, στο στρατό και την αστυνομία
Τη δικαιότερη ρύθμιση του καθεστώς απασχόλησης των εκτάκτων
Παράλληλα, μέλη της Κοινοβουλευτικής Ομάδας ΑΚΕΛ – Αριστερά – Νέες Δυνάμεις, ενέγραψαν προς συζήτηση στις αρμόδιες Κοινοβουλευτικές Επιτροπές και προώθησαν προς επίλυση εκατοντάδες ζητημάτων που αφορούν οργανωμένα σύνολα, ειδικές ομάδες του πληθυσμού, παραγωγικές ομάδες, κ.α.
Η συμμετοχή των Βουλευτών μας στις κοινοβουλευτικές επιτροπές, σε διεθνείς αποστολές της Βουλής και η εν γένει ενίσχυση του έργου της Προεδρίας, την οποία έχουμε την τιμή αλλά και τη μεγάλη ευθύνη να κατέχουμε, ήταν παραγωγική και πολλές φορές καθοριστικής σημασίας.
Ως Κόμμα τοποθετούμε πολύ ψηλά στις προτεραιότητές μας την επαφή με το λαό, τον απλό άνθρωπο. Για τούτο, αποδίδουμε τεράστια σημασία στην εξωκοινοβουλευτική δραστηριότητα των Βουλευτών μας.
Τα μέλη της Κοινοβουλευτικής Ομάδας ΑΚΕΛ – Αριστερά – Νέες Δυνάμεις καθ’ όλη τη διάρκεια της θητείας τους ανέπτυξαν ουσιαστική και πολυδιάστατη εξωκοινοβουλευτική δραστηριότητα, ιδιαίτερα σε σχέση με την ανακίνηση και επίλυση εκατοντάδων προβλημάτων.
Προβλημάτων που αντιμετωπίζουν οι πόλεις και οι κοινότητες, επαγγελματικές ομάδες, οι μισθωτοί, οι αυτοεργοδοτούμενοι, οι γυναίκες, οι αγρότες, οι πρόσφυγες, οι παθόντες, οι νέοι, οι φοιτητές, οι δημόσιοι υπάλληλοι και άλλες ειδικές ομάδες του πληθυσμού.
Η συνεχής επαφή με τις συνοικίες, τις κοινότητες, τα οργανωμένα σύνολα, αλλά και τον πολίτη ατομικά ήταν καθημερινή έγνοια μας.
Η παρουσία μας στην Προεδρία της Βουλής
Η ανάδειξη στην προεδρία της Βουλής του Γενικού Γραμματέα της Κ.Ε. του ΑΚΕΛ είναι μια δικαίωση για το Κόμμα μας και τους πολύχρονους αγώνες του.
Με την εκλογή του Γενικού Γραμματέα της Κ.Ε. του ΑΚΕΛ στο αξίωμα του Προέδρου της Βουλής φιλοδοξήσαμε να δώσουμε μια ποιοτικά διαφορετική διάσταση στον θεσμό.
Η προεδρία λειτούργησε συναινετικά και προώθησε τη συναντίληψη.
Αναβαθμίστηκε το κύρος της Βουλής ώστε να εισακούεται ακόμα περισσότερο στο εσωτερικό αλλά και το εξωτερικό.
Την τελευταία πενταετία ψηφίστηκαν σημαντικότατα νομοθετήματα, που ανακούφισαν αισθητά τα αδύνατα οικονομικά στρώματα του λαού, τους πρόσφυγες, τους παθόντες, τους πολύτεκνους, τους εγγυητές, τους επενδυτές στο Χρηματιστήριο.
Βασικός στόχος της Προεδρίας ήταν η ανάπτυξη και καλλιέργεια εξαίρετων σχέσεων με ξένα κοινοβούλια. Μέσα στα πλαίσια αυτά ο Πρόεδρος της Βουλής πραγματοποίησε επίσημες επισκέψεις, έπειτα από πρόσκληση ομολόγων του, σε πάρα πολλές χώρες στο εξωτερικό, ενώ παράλληλα πολλοί Πρόεδροι, Αντιπρόεδροι και αντιπροσωπείες ξένων κοινοβουλίων επισκέφτηκαν την Κύπρο.
Οι επισκέψεις αυτές κρίνονται ιδιαίτερα σημαντικές αφού θέτουν τις βάσεις για πιο συστηματική συνεργασία μεταξύ της Βουλής των Αντιπροσώπων και άλλων κοινοβουλίων και επιτρέπουν, μέσα από την περαιτέρω ανάπτυξη της κοινοβουλευτικής διπλωματίας, τη διαφώτιση για το Κυπριακό, καθώς και την προώθηση άλλων θεμάτων που αφορούν την Κύπρο.
Εξάλλου η Προεδρία της Βουλής, μετά την ένταξη της Κύπρου στην Ευρωπαϊκή Ένωση, έδωσε ιδιαίτερη έμφαση στην αναβάθμιση των σχέσεων του σώματος τόσο με το Ευρωπαϊκό Κοινοβούλιο όσο και με τα κοινοβούλια των χωρών μελών της Ένωσης.
Ένας άλλος τομέας δράσης που ανέπτυξε η Προεδρία της Βουλής ήταν ο κοινωνικός ρόλος του κοινοβουλίου.
Στα πλαίσια της επικοινωνίας με τον πολίτη, καθιέρωσε το θεσμό της Βουλής των Παιδιών και της Βουλής των Νέων.
Αξίζει να σημειωθεί ότι στη Βουλή των Νέων συμμετέχουν και Τ/κύπριοι νέοι.
Με πρωτοβουλία της Προεδρίας η Βουλή ανέπτυξε για πρώτη φορά δραστηριότητες και στον τομέα του πολιτισμού, θέλοντας να στηρίξει και να ενισχύσει έμπρακτα τους ανθρώπους των γραμμάτων και των τεχνών.
 Διοργάνωσε την έκθεση «Πολιτική και Γελοιογραφία», στην οποία παρά την αντίδραση του Ρ. Ντενκτάς, συμμετείχαν και Τ/κύπριοι γελοιογράφοι.
Διοργάνωσε επίσης πολιτιστικές εκδηλώσεις με θέμα το λαϊκό μας πολιτισμό καθώς και εκθέσεις ζωγραφικής και βιβλίου.
Ένας άλλος στόχος της Προεδρίας της Βουλής ήταν και η συμβολή του κοινοβουλίου στη δημοκρατική αγωγή των νέων και στην άσκηση τους στα δημοκρατικά θέσμια και διαδικασίες.
Η ανταπόκριση των εκπαιδευτικών και των μαθητών ήταν αξιοσημείωτη, αφού αυξήθηκαν κατακόρυφα οι επισκέψεις σχολείων στη Βουλή για επί τόπου ενημέρωση των μαθητών για τη νομοθετική εξουσία του τόπου.
Όσον αφορά τη λειτουργία της ίδιας της Βουλής βελτιώθηκαν οι συνθήκες εργασίας και εισήχθη ο θεσμός του επιστημονικού συνεργάτη.
ΟΙ ΣΧΕΣΕΙΣ ΚΡΑΤΟΥΣ – ΠΟΛΙΤΗ
Τα πράγματα βελτιώνονται. Χρειάζεται να γίνουν ακόμα πολλά.
Από χρόνια το ΑΚΕΛ Αριστερά Νέες Δυνάμεις έχει επισημάνει την κρίση αξιών που μαστίζει την κυπριακή κοινωνία.
Η πάση θυσία προσπάθεια ατομικής ανάδειξης, το οργανωμένο έγκλημα, τα ναρκωτικά και η πορνεία, η εξάπλωση της νοοτροπίας του γρήγορου και εύκολου κέρδους είναι φαινόμενα που δεν τιμούν την κυπριακή κοινωνία.
Οι  γενεσιουργές αιτίες αυτών των φαινομένων βρίσκονται στο χαρακτήρα του κοινωνικού μας συστήματος, που θεοποιεί το κέρδος,  εμπορικοποιεί τα πάντα, υποβαθμίζει και εξευτελίζει τις ηθικές, τις πολιτιστικές, τις πνευματικές αξίες και τα ιδανικά.
Το ΑΚΕΛ Αριστερά Νέες Δυνάμεις εκφράζει την πεποίθηση ότι η κυπριακή κοινωνία έχει τη δύναμη και τα αποθέματα να αντιπαλέψει αυτά τα αρνητικά φαινόμενα.
Το ΑΚΕΛ Αριστερά Νέες Δυνάμεις  διαπιστώνει ταυτόχρονα την ανάγκη για εκσυγχρονισμό της κυπριακής κοινωνίας, η οποία προβάλλει σήμερα όσο ποτέ άλλοτε επιτακτική.
 Το ίδιο όμως  επιτακτικά προβάλλει και η αναγκαιότητα αυτός ο εκσυγχρονισμός να έχει ανθρωποκεντρικό χαρακτήρα, να στοχεύει στη βελτίωση της ποιότητας ζωής του Κύπριου πολίτη
και στην αναβάθμιση της συμμετοχής του στο κοινωνικο-πολιτικό γίγνεσθαι.
Ο εκσυγχρονισμός της κυπριακής κοινωνίας θα επιτευχθεί με ριζικές και τολμηρές αλλαγές στους θεσμούς, στις δομές και στις αντιλήψεις που επικρατούν στην κοινωνία.
 Το ΑΚΕΛ Αριστερά Νέες Δυνάμεις απορρίπτει τη νεοφιλελεύθερη προσέγγιση που ταυτίζει τον εκσυγχρονισμό με την αποδυνάμωση του κοινωνικού ρόλου του κράτους και με την εξυπηρέτηση των συμφερόντων του μεγάλου κεφαλαίου.
Ο εκσυγχρονισμός στον κοινωνικό τομέα δεν μπορεί παρά να στηρίζεται και να προωθεί την αρχή της κοινωνικής δικαιοσύνης.
Η κυβέρνηση της Αλλαγής έχει κάμει ουσιαστικά βήματα προς την καταπολέμηση του οργανωμένου εγκλήματος και την εξάπλωση των ναρκωτικών.
 Έχει επίσης εισαγάγει σημαντικές μεταρρυθμίσεις προς την κατεύθυνση του εκσυγχρονισμού.
 Απομένουν όμως αρκετά να γίνουν για να επιτευχθούν οι επιθυμητοί στόχοι.
Χρηστή Διοίκηση
Η χρηστή διοίκηση και η αξιοκρατία  είναι απαραίτητο συστατικό ενός σύγχρονου κράτους.
 Η παρούσα κυβέρνηση συνεργασίας απέδειξε ότι έχει την πολιτική βούληση, ώστε όλοι οι πολίτες να αντιμετωπίζονται ισότιμα ανεξάρτητα από την κοινωνική τους θέση ή την κομματική τους προτίμηση.
  Για την περαιτέρω εμπέδωση της χρηστής διοίκησης το ΑΚΕΛ Αριστερά Νέες Δυνάμεις προτείνει: Να ψηφισθεί νομοθεσία για τις πολιτικές και αστικές ευθύνες των Υπουργών και των μελών των Διοικητικών Συμβουλίων των Ημικρατικών Οργανισμών για τις αποφάσεις τους.
Η νομοθεσία  να περιλαμβάνει και τους Λειτουργούς του Δημόσιου και Ημικρατικού τομέα όσον αφορά ανεπαρκή και μεροληπτική άσκηση των καθηκόντων τους ή κακοτεχνίες που επέτρεψαν να γίνουν ή κακοδιαχείριση πόρων.
Να περιοριστούν τα περιθώρια ανεξέλεγκτης διακριτικής εξουσίας όλων των βαθμίδων διοίκησης και να εφαρμόζεται ορθά και αποτελεσματικά ο Κώδικας Γενικών Αρχών του Διοικητικού Δικαίου, από τα Διοικητικά Όργανα.
Να εφαρμοστεί ολοκληρωμένος Χάρτης των Δικαιωμάτων του Πολίτη.
Να οργανωθεί εκστρατεία διαφώτισης των πολιτών ως προς τα δικαιώματα τους.
Να ολοκληρωθούν, να επεκταθούν και να εφαρμόζονται με συνέπεια οι νομοθεσίες που αφορούν προσλήψεις μονίμων και εκτάκτων υπαλλήλων στο δημόσιο τομέα.
Δημόσιος Τομέας
Ο Δημόσιος τομέας πρέπει να διαδραματίζει ουσιαστικό ρόλο στην άσκηση κοινωνικής πολιτικής με κύριο μέλημα τη γρήγορη και αποτελεσματική εξυπηρέτηση των πολιτών.
Για τον εκσυγχρονισμό και την μεγαλύτερη αποδοτικότητα της Δημόσιας Υπηρεσίας με στόχο την καλύτερη εξυπηρέτηση του πολίτη, χρειάζεται:
Να ολοκληρωθεί η μηχανογράφηση σ’ όλη τη Δημόσια Υπηρεσία.
  Χαιρετίζουμε την λειτουργία των κέντρων εξυπηρέτησης του πολίτη. Θεωρούμε όμως ότι πρέπει γενικά να απλοποιηθούν οι διαδικασίες εξυπηρέτησης του πολίτη.
Να βελτιωθούν περαιτέρω οι συνθήκες εργασίας των δημοσίων υπαλλήλων.
Να κατοχυρωθεί νομικά η ισότιμη μεταχείριση των πολιτών με επιπτώσεις για όσους παραβιάζουν αυτή την αρχή.
Να εφαρμοστεί με αυστηρότητα ο θεσμός της εναλλαξιμότητας στη δημόσια υπηρεσία,
να διαμορφωθεί πρόγραμμα μόνιμης επιμόρφωσης των δημοσίων υπαλλήλων
 και να εφαρμοστεί σύστημα κινήτρων και αξιοκρατικής αξιολόγησης τους για την αύξηση της αποδοτικότητάς τους.
Η τεχνογνωσία του επιστημονικού δυναμικού της Δημόσιας Υπηρεσίας, να αξιοποιείται ως βάση λήψης των κυβερνητικών αποφάσεων πολιτικής.
Οι επιστήμονες δημόσιοι λειτουργοί ν’ αφεθούν απερίσπαστοι να προετοιμάζουν αντικειμενικά και αμερόληπτα τις μελέτες τους.
Ημικρατικοί Οργανισμοί
Ο θεσμός των Ημικρατικών Οργανισμών, ως Οργανισμών Κοινής Ωφελείας, ενισχύθηκε με τη σύσταση και λειτουργία της Κυπριακής Δημοκρατίας.
Στα χρόνια που πέρασαν προσέφεραν σημαντικές υπηρεσίες στον κυπριακό λαό, συμβάλλοντας τα μέγιστα στην ανάπτυξη ενός υγιούς συστήματος μεικτής οικονομίας στον τόπο μας.
Σήμερα, αρκετοί Ημικρατικοί Οργανισμοί αντιμετωπίζουν προβλήματα κυρίως λόγω ελευθεροποίησης και της εισαγωγής του κοινοτικού κεκτημένου.
 Η κυβέρνηση των συνεργαζομένων κομμάτων απέτρεψε την ιδιωτικοποίηση των Ημικρατικών Οργανισμών, την οποία μεθόδευε η προηγούμενη κυβέρνηση του Συναγερμού.
 Οι Ημικρατικοί Οργανισμοί διατηρούν τον δημόσιο και κοινωνικό τους χαρακτήρα όπως πάντοτε υποστήριζε το ΑΚΕΛ Αριστερά Νέες Δυνάμεις.
 Η ανάγκη όμως εκσυγχρονισμού τους και λειτουργίας τους στο νέο ανταγωνιστικό περιβάλλον είναι επιτακτική.
 Προς αυτή την κατεύθυνση προτείνουμε τα πιο κάτω: Προώθηση δέσμης μέτρων με στόχο την αναδιάρθρωση και την περισυλλογή. Αυτά θα περιστρέφονται γύρω από τα ζητήματα της εισαγωγής νέων συστημάτων διοίκησης, σύγχρονης τεχνολογίας και μηχανογράφησης, αύξηση της παραγωγικότητας, μείωση του κόστους  κλπ.
Παροχή μεγαλύτερης ανεξαρτησίας τόσο από την Κυβέρνηση όσο και από τη Βουλή προς τους Οργανισμούς για να καταστούν πιο ευέλικτοι, όσον αφορά στη χάραξη στρατηγικής λειτουργίας και εφαρμογής των προγραμμάτων και της επιχειρησιακής τους δραστηριότητας.
Εφαρμογή χρηστής διοίκησης και αξιοκρατίας στις προσλήψεις και στις προαγωγές.
Διατήρηση του δημόσιου τους χαρακτήρα και του κοινωνικού ελέγχου ώστε να συνεχίσει να εξυπηρετείται το κοινωνικό σύνολο.
Παροχή κινήτρων στο προσωπικό
αλλά και αυστηρότερος έλεγχος και επιβολή κυρώσεων σε όσους δεν αποδίδουν ικανοποιητικά.
Θέσπιση νομοθεσίας που να απαγορεύει για τρία χρόνια την εργοδότηση αφυπηρετούντων διευθυντικών στελεχών σε ανταγωνιστικούς οργανισμούς.
Από τη σωστή λειτουργία των Διοικητικών Συμβουλίων εξαρτάται η εύρυθμη λειτουργία και η αποτελεσματικότητα των Ημικρατικών Οργανισμών.
Προς αυτή την κατεύθυνση χρειάζεται: H σύνθεση των Συμβουλίων να είναι αντιπροσωπευτική του πολιτικο-κοινωνικού φάσματος, δίχως κατ’ ανάγκη να υπάρχει κομματική εκπροσώπηση.
 Η στελέχωση των Διοικητικών Συμβουλίων των Ημικρατικών Οργανισμών να γίνεται στη βάση αντικειμενικών κριτηρίων, όπως γνώση του αντικειμένου, επαγγελματική πείρα και συναφής επιστημονική κατάρτιση.
 Να επιλέγονται πρόσωπα που να ξεχωρίζουν για το ήθος, την κρίση και την αντικειμενικότητα τους, έτσι που να εξυπηρετείται το δημόσιο συμφέρον.
Επί διακυβέρνησης της Αλλαγής έγινε σημαντική πρόοδος σ’ αυτό τον τομέα.
Να διασφαλίζεται ότι τα μέλη των Δ.Σ. δεν έχουν συμφέροντα που σχετίζονται με τον Ημικρατικό Οργανισμό στον οποίο διορίζονται.
Να υπάρχει πλήρης σεβασμός στις δικαστικές αποφάσεις.
 Όταν  διαπιστώνεται περιφρόνηση, οι υπεύθυνοι να υφίστανται τις ανάλογες συνέπειες, στη βάση σχετικής νομοθεσίας που χρειάζεται να θεσπιστεί.
ΚΟΙΝΩΝΙΚΟ-ΟΙΚΟΝΟΜΙΚΗ ΠΟΛΙΤΙΚΗ
Στο επίκεντρο της πολιτικής μας ο άνθρωπος
Αποτελεί αξίωμα ότι το βιοτικό και πολιτιστικό επίπεδο μιας κοινωνίας καθορίζεται από την κοινωνικο-οικονομική πολιτική που εφαρμόζεται.
 Είναι γι’ αυτό που ως ΑΚΕΛ Αριστερά Νέες Δυνάμεις έχουμε δεσμευτεί απέναντι στον κυπριακό λαό ότι θα εργαστούμε με συνέπεια και μεθοδικότητα για την υλοποίηση του κυβερνητικού προγράμματος. Ενός προγράμματος φιλολαϊκού, προοδευτικού και ανθρωποκεντρικού.
Ταυτόχρονα, πέραν της υλοποίησης του προγράμματος, διεκδικούμε αιτήματα που πηγάζουν από την κοινωνικο-πολιτική μας φιλοσοφία και στοχεύουν στην εξυπηρέτηση των συμφερόντων των εργαζομένων.
Βασικοί άξονες κοινωνικο-οικονομικής πολιτικής
Η Κυπριακή Οικονομία με τις δικές της ιδιαιτερότητες αναπτύσσεται πλέον στο περιβάλλον της Ευρώπης και της Παγκοσμιοποίησης.
 Μιας παγκοσμιοποίησης η οποία επιχειρεί να επιβάλει ως πρότυπο μοντέλο κοινωνικο-οικονομικής ανάπτυξης το «νεοφιλελεύθερο» νέο-συντηρητικό, καπιταλιστικό μοντέλο ανάπτυξης.
 Μοντέλο το οποίο δυστυχώς κυριαρχεί σήμερα και στην Ευρωπαϊκή Ένωση.
Ο νεοφιλελευθερισμός, στο όνομα του «ελεύθερου ανταγωνισμού» προωθεί την ασυδοσία της αγοράς με βασικούς άξονες πολιτικής τον ευνουχισμό του κράτους ως του στρατηγικού φορέα  άσκησης οικονομικής και κοινωνικής πολιτικής,
 την προώθηση των μαζικών ιδιωτικοποιήσεων,
 την απορύθμιση των εργασιακών σχέσεων,
 και γενικότερα την ακόμα πιο άδικη κατανομή του παραγόμενου πλούτου υπέρ των πολυεθνικών εταιρειών και του μεγάλου κεφαλαίου σε βάρος της εργασίας και των οικονομικά ευάλωτων στρωμάτων του λαού.
Η κυπριακή κοινωνία ως αναπόσπαστο κομμάτι του παγκόσμιου κοινωνικο-οικονομικού γίγνεσθαι δεν έμεινε ανεπηρέαστη από το νέο παγκόσμιο οικονομικό περιβάλλον.
Εμείς ως ΑΚΕΛ Αριστερά Νέες Δυνάμεις αποδίδουμε τεράστια σημασία στο κεφάλαιο που ονομάζεται Κυπριακή Οικονομία.
Μια εύρωστη οικονομία με υγιείς βάσεις και δυνατή υποδομή, αποτελεί σημαντικό στήριγμα στον αγώνα που διεξάγει ο λαός μας για επανένωση της πατρίδας μας.
Εργαζόμαστε για μια σύγχρονη οικονομία στην οποία θέλουμε να συνυπάρχουν, να αλληλοσυμπληρώνονται και να συνεργάζονται ο κοινωνικός με τον ιδιωτικό τομέα.
 Για μια οικονομία με στόχους ανθρωποκεντρικούς και προσαρμοσμένη στις ανάγκες των πλατιών λαϊκών στρωμάτων.
Η δική μας φιλοσοφία που έχει στο επίκεντρο της τον άνθρωπο και την πολύπλευρη ανάπτυξή του στηρίζεται στις ακόλουθες αρχές: Στη σύγχρονη, ευέλικτη και κοινωνικά προσανατολισμένη μεικτή οικονομία.
Στον καταμερισμό των οικονομικών βαρών ανάλογα με το εισόδημα του καθενός
 και στη βάση της φορολογίας του πλούτου.
Στη δημιουργία πιο ανθρώπινου και κοινωνικά πιο ευαίσθητου κράτους το οποίο να προστατεύει και να στηρίζει τα οικονομικά αδύνατα στρώματα της κοινωνίας.
Στη ρύθμιση της ανεξέλεγκτης λειτουργίας των νόμων της καπιταλιστικής αγοράς κατά τρόπο που αυτή τους η δράση να μην αποβαίνει σε βάρος των οικονομικά ευάλωτων στρωμάτων της κοινωνίας.
Ξεπερνώντας τα προβλήματα που άφησε η δεκαετία του ΔΗΣΥ
Ως ΑΚΕΛ Αριστερά Νέες Δυνάμεις εκτιμούμε ότι η δεκαετία της διακυβέρνησης του Συναγερμού χαρακτηρίστηκε από νεοφιλελεύθερες συντηρητικές προσεγγίσεις και από οικονομική πολιτική η οποία σε γενικές γραμμές ταυτίστηκε με τους στόχους και τις προτεραιότητες του μεγάλου κεφαλαίου.
Είναι μέσα σ’ αυτά τα πλαίσια που επιχειρήθηκε η συρρίκνωση του οικονομικού και κοινωνικού ρόλου του κράτους,
η υπόσκαψη του ρόλου των οργανισμών κοινής ωφελείας με στόχο το ξεπούλημα τους στον ιδιωτικό τομέα (εξ ου και τα μεγάλα προβλήματα που αντιμετωπίζουν π.χ. οι Κυπριακές Αερογραμμές),
 καθώς και η προώθηση αντιλαϊκών μέτρων στον τομέα των εργασιακών σχέσεων (κουτσούρεμα της ΑΤΑ και απαγόρευση απεργιών)
και στον τομέα της φορολογικής πολιτικής με εκπτώσεις στη φορολόγηση του πλούτου, του κεφαλαίου και των επιχειρηματικών δραστηριοτήτων της εκκλησίας.
Παρά τα προβλήματα που κληρονομήθηκαν από την προηγούμενη κυβέρνηση,
 μέσα από συντονισμένες προσπάθειες της κυβέρνησης Παπαδόπουλου,
μέσα από έκτακτα σχέδια δράσης, μέσα από ένα στοχοπροσηλωμένο νοικοκύρεμα στα δημόσια οικονομικά,
 μέσα από τον ορθολογισμό  στις δαπάνες
και τη βελτίωση στη φορο-εισπρακτική ικανότητα της πολιτείας,
μέσα από τις αναβαθμισμένες δαπάνες για την ανάπτυξη
και τον ψηλό βαθμό υλοποίησης των αναπτυξιακών προϋπολογισμών, χωρίς τη λήψη πρόσθετων φορολογικών μέτρων και μέσα από αναβάθμιση του κοινωνικού κράτους, η Κυπριακή Οικονομία ξαναμπήκε στο σωστό δρόμο.
 Τα στοιχεία μιλούν από μόνα τους:Παραλήφθηκε ρυθμός ανάπτυξης ύψους μόλις 2% και μια οικονομία σε κατάσταση άπνοιας και ύφεσης. Σήμερα ο ρυθμός ανάπτυξης έχει διπλασιαστεί φτάνοντας το 4%.
Κληρονομήθηκε ρυθμός πληθωρισμού ύψους 4,8%. Ο Πληθωρισμός σήμερα μειώθηκε κατά το ήμισυ πέφτοντας στο 2,4%.
Κληρονομήθηκε ένα τεράστιο δημοσιονομικό έλλειμμα της τάξης του 6,3% του ΑΕΠ. Ακολούθησε νοικοκύρεμα που είχε σαν αποτέλεσμα την μείωση του δημοσιονομικού ελλείμματος στο 2,3% του ΑΕΠ.
Το δημόσιο χρέος μειώθηκε από το 69,7% του ΑΕΠ στο 66% του ΑΕΠ.
Η παραγωγικότητα της οικονομίας από το πενιχρό 1% υπερδιπλασιάστηκε φτάνοντας στο 2,6%.
Ως ΑΚΕΛ Αριστερά Νέες Δυνάμεις εκτιμούμε ότι το κοινωνικό κράτος άρχισε σταδιακά να ενισχύεται.
Εξακολουθούν βέβαια να υπάρχουν αρκετά διαρθρωτικά προβλήματα τα οποία είτε δημιουργούν στρεβλώσεις είτε παρεμποδίζουν ή παρακωλύουν την εύρυθμη ανάπτυξη της οικονομίας.
Διαρθρωτικά προβλήματα της οικονομίας
Τέτοια είναι :Η μονόπλευρη ανάπτυξη της οικονομίας προς την κατεύθυνση του τουρισμού και η μεγάλη εξάρτηση ολόκληρης της χώρας από τον τουριστικό κλάδο.
 Εκτιμούμε ότι βασικές προτεραιότητες στην αναπτυξιακή μας στρατηγική πρέπει να είναι:Η απεξάρτηση της οικονομικής ανάπτυξης από τον τουριστικό κλάδο, χωρίς αυτό να σημαίνει υποβάθμιση του.
Αντίθετα το ζητούμενο είναι η επανατοποθέτηση του τουρισμού και η ποιοτική του αναβάθμιση.
Η ανάπτυξη νέων τομέων στις υπηρεσίες σε συνδυασμό με το ψηλό επίπεδο κατάρτισης του εργατικού και επιστημονικού δυναμικού.
Η παράλληλη ανάπτυξη των τομέων της παραγωγής μέσα από την αξιοποίηση της σύγχρονης τεχνολογίας, των νέων μεθόδων διεύθυνσης και της έρευνας.
Ο εκσυγχρονισμός, η τεχνολογική αναβάθμιση και η στήριξη της μικρομεσαίας επιχείρησης αξιοποιώντας παράλληλα τα σχετικά προγράμματα της Ευρωπαϊκής Ένωσης.
Η συνεχής βελτίωση της παραγωγικότητας είναι το στοίχημα που πρέπει να κερδίσει η Κυπριακή Οικονομία.
Το δημοσιονομικό έλλειμμα  και το δημόσιο χρέος αποτελούν διαρθρωτικά προβλήματα τα οποία χρειάζονται ριζική και μόνιμη θεραπεία.
 Έχουν γίνει αρκετά θετικά βήματα προς τη σωστή κατεύθυνση.
Ως ΑΚΕΛ Αριστερά Νέες Δυνάμεις εκτιμούμε ότι ο εκσυγχρονισμός στην κρατική μηχανή,
 η αύξηση στην παραγωγικότητα του δημόσιου τομέα,
 η απλοποίηση πολλών διαδικασιών,
 ο ορθολογισμός στην απασχόληση,
 το νοικοκύρεμα όσον αφορά τις δαπάνες,
 ο περαιτέρω εκσυγχρονισμός του φορολογικού συστήματος
και η πάταξη της φοροδιαφυγής είναι μέτρα που θα οδηγήσουν σε σταθερή καθήλωση των ελλειμμάτων σε χαμηλά επίπεδα.
Παρά τα θετικά βήματα που έχουν γίνει ως κοινωνία χρειάζεται να αντιμετωπίσουμε πλήρως το φαινόμενο της φτώχειας και του κοινωνικού αποκλεισμού.
 Ο περαιτέρω εκσυγχρονισμός του συστήματος δημόσιων βοηθημάτων,
 η αισθητή αύξηση των κατώτατων μισθών,
 η περαιτέρω αύξηση των συντάξεων
 και η επέκταση του κοινωνικού κράτους είναι μέτρα προς τη σωστή κατεύθυνση.
Η συνεχής άνοδος των τιμών της γης και του κόστους κατοικίας οξύνει ακόμα περισσότερο το στεγαστικό πρόβλημα.
Η ετοιμασία σχεδίου ολοκληρωμένης στεγαστικής πολιτικής από το Υπουργείο Εσωτερικών τόσο για πρόσφυγες όσο και για μη πρόσφυγες πολίτες είναι ένα θετικό γεγονός το οποίο ως ΑΚΕΛ χαιρετίζουμε.
Αυτή η πολιτική αναμένουμε ν’ αρχίσει να υλοποιείται ως βασική κοινωνική προτεραιότητα. Ιδιαίτερη σημασία θα πρέπει να δοθεί στην εφαρμογή των εξειδικευμένων προγραμμάτων στέγασης για φτωχές οικογένειες και νεαρά ζευγάρια.
Ένα από τα κυρίαρχα ζητήματα που απασχολούν την κοινωνία είναι η απασχόληση αλλοδαπών εργαζομένων η οποία έχει προσλάβει μαζικές διαστάσεις.
 Το πρόβλημα οξύνθηκε λόγω της μεγάλης ζήτησης εργαζομένων σε χειρωνακτικά κυρίως επαγγέλματα και της ελεύθερης διακίνησης εργαζομένων κυρίως από τις νεοενταχθείσες στην Ευρωπαϊκή Ένωση χώρες.
 Η κυπριακή κοινωνία καλείται να διαχειριστεί ένα μαζικό φαινόμενο νόμιμης αλλά και παράνομης απασχόλησης.
Ως ποσοστό στον Οικονομικά Ενεργό Πληθυσμό οι αλλοδαποί εργαζόμενοι καταλαμβάνουν το 17% περίπου που είναι το ψηλότερο σ’ ολόκληρη την Ευρώπη.
Η άσκηση πίεσης πάνω στα κεκτημένα μιας μερίδας κυπρίων εργαζομένων που μετατρέπεται σε θύμα εκβιασμού από μέρους των κυπρίων εργοδοτών,
 τα φαινόμενα σκληρής και πολλές φορές απάνθρωπης εκμετάλλευσης των αλλοδαπών εργαζόμενων, οι οποίοι χρησιμοποιούνται ως φτηνή εργατική δύναμη αλλά και ως μέσο υπόσκαψης των κεκτημένων όρων εργασίας και των συλλογικών  συμβάσεων,
 και η παράνομη εργοδότηση χιλιάδων αλλοδαπών εργαζομένων οι οποίοι υφίστανται την πιο άγρια εκμετάλλευση, αποτελούν το μωσαϊκό της απασχόλησης αλλοδαπών στην Κύπρο.
 Πρόκειται για ένα ιδιαίτερα σοβαρό κοινωνικό-οικονομικό φαινόμενο που το κράτος και η κοινωνία καλούνται να διαχειριστούν.
Η παράνομη απασχόληση είναι υπόθεση του κράτους.
Η εφαρμογή της νομοθεσίας και η αυστηρή τιμωρία των παρανομούντων εργοδοτών, οι οποίοι δημιουργούν το πρόβλημα με σκοπό το κέρδος, αποτελούν μέτρα που πρέπει ν’ αναλάβει άμεσα η πολιτεία.
Εμείς ως ΑΚΕΛ Αριστερά Νέες Δυνάμεις, ως μια παράταξη διεθνιστική, θα σταθούμε εμπόδιο στις προσπάθειες υπερεκμετάλλευσης και στα όποια φαινόμενα ρατσισμού και ξενοφοβίας που εμφανίζονται μέσα στην κυπριακή κοινωνία.
Η ένταξη στην ευρωζώνη
Η ένταξη στην ευρωζώνη αποτελεί συμβατική υποχρέωση της Κυπριακής Δημοκρατίας απέναντι στην Ευρωπαϊκή Ένωση.
Υποστηρίζουμε όμως να αναβληθεί η υιοθέτηση του Ευρώ μετά το 2008 για τους ακόλουθους λόγους
Τα μεγάλα δημοσιονομικά ελλείμματα που άφησε η προηγούμενη κυβέρνηση υποχρέωσαν την Κυβέρνηση Τάσσου Παπαδόπουλου να ακολουθήσει μια αυστηρή δημοσιονομική πολιτική και πολιτική νοικοκυρέματος η οποία σε ορισμένες περιπτώσεις άγγιζε τα όρια της λιτότητας.
 Κατά την ίδια περίοδο εμφανίστηκαν πολύ πιο έντονα και οι αλυσιδωτές επιπτώσεις της ένταξης στην Ευρωπαϊκή Ένωση.
Οι βαριές εναρμονιστικές φορολογίες που ψηφίστηκαν το 2001-2002-2003 οδήγησαν σε αλυσιδωτές επιπτώσεις όπως οι αυξήσεις στις τιμές και η ακρίβεια η οποία οξύνθηκε και από την άνοδο των πετρελαιοειδών διεθνώς.
Προς επίτευξη των δημοσιονομικών αλλά και των αναπτυξιακών στόχων που τέθηκαν, ζητήθηκαν από τους εργαζόμενους θυσίες και εγκράτεια.
Τώρα που τα πράγματα έχουν βελτιωθεί το ΑΚΕΛ Αριστερά Νέες Δυνάμεις θεωρεί ότι αυτός ο κόσμος χρειάζεται να αποζημιωθεί για τις όποιες θυσίες του ζητήθηκε να κάνει.
 Επιβάλλεται να δοθεί η δυνατότητα υλοποίησης κοινωνικών μέτρων αρκετά από τα οποία περιέχονται στο πρόγραμμα της κυβέρνησης.
Η αναβολή ένταξης στην Ευρωζώνη για το 2009 θα δώσει τη δυνατότητα να σταθεροποιηθεί και να εμπεδωθεί, να έχει συνέχεια η θετική πορεία ανάπτυξης και ανάκαμψης της οικονομίας με πάμπολλα οφέλη, οικονομικά, κοινωνικά και δημοσιονομικά.
Η οικονομία βρίσκεται σ’ ένα μεταβατικό στάδιο αναδιάρθρωσης, σ’ ένα στάδιο όπου θητεύει στους νέους και άγνωστους θεσμούς της Ευρωπαϊκής Ένωσης.
Σ’ ένα στάδιο αφομοίωσης αλλά και εναρμόνισης με το Ευρωπαϊκό γίγνεσθαι.
 Αυτή η προσαρμογή θα είναι πιο ομαλή και πιο επιτυχής αν υπάρχει περισσότερος χρόνος και αυτό μπορεί να επιτευχθεί με την ένταξη στην Ευρωζώνη το 2009.
Την ίδια στιγμή ενισχύεται ακόμα περισσότερο η δημοσιονομική αλλά και η νομισματική σταθερότητα της λίρας με αποτέλεσμα να αποφευχθούν οι όποιοι νομισματικοί κλυδωνισμοί που πιθανόν να οδηγούσαν σε μια απευκταία υποτίμηση του νομίσματος μας
κάτι το οποίο θα είχε καταστροφικές επιπτώσεις στην οικονομία και τους εργαζόμενους.
Η υιοθέτηση του Ευρώ δεν είναι καθόλου εύκολη υπόθεση. Αντίθετα απαιτείται η καλύτερη δυνατή οργάνωση και προετοιμασία.
Απαιτείται προβολή και πληροφόρηση, αλλαγή στο θεσμικό και νομοθετικό πλαίσιο που ρυθμίζει πολλούς θεσμούς, αλλαγή στην μηχανοργάνωση  (λογισμικό, ελεγκτικό, ταμειακές μηχανές) όλων των οργανισμών που εμπλέκονται με πώληση αγαθών και υπηρεσιών.
Ιδιαίτερη προετοιμασία απαιτείται από τις τράπεζες και τα συνεργατικά ιδρύματα.
Άλλη τόση προετοιμασία και οργάνωση θα χρειαστεί να γίνει από τα διάφορα τμήματα του κράτους και ιδιαίτερα τα φοροεισπρακτικά, όσο και από το σύνολο του λιανικού εμπορίου, τα ελεγκτικά και τα λογιστικά γραφεία.
 Χρειάζεται να υπάρξει η αναγκαία ευχέρεια χρόνου για να γίνουν όλα αυτά χωρίς να προκληθούν προβλήματα.
Ιδιαίτερη δουλειά θα απαιτηθεί όσον αφορά στη λήψη μέτρων για προστασία του καταναλωτή από την αισχροκέρδεια και την κερδοσκοπία μέσω των στρογγυλοποιήσεων των τιμών προς τα πάνω.
Η Κυβέρνηση αποφάσισε την εισαγωγή του Ευρώ από την 1/1/2008.
Την ίδια ημερομηνία αναμένεται και αύξηση του ΦΠΑ στα τρόφιμα από το 0% στο 5%.
Τόσο η εισαγωγή του Ευρώ όσο και η ταυτόχρονη αύξηση του ΦΠΑ θα οδηγήσει σε έξαρση της κερδοσκοπίας και της αισχροκέρδειας.
  Η αναβολή που ζητούμε ως ΑΚΕΛ θα βοηθήσει από τη μια στην λήψη προληπτικών μέτρων για αποφυγή της αισχροκέρδειας
και στην αναγκαία εισαγωγή αντισταθμιστικών μέτρων για τα στρώματα του πληθυσμού που θα πληγούν από την αύξηση του ΦΠΑ, από την άλλη.
 Διεκδικούμε: Το ΑΚΕΛ ως η βασική συνιστώσα των δυνάμεων της αλλαγής θα συνεχίσει να εργάζεται συστηματικά και επίμονα στη βάση της δέσμευσης για πλήρη εφαρμογή του πνεύματος και του γράμματος του προγράμματος διακυβέρνησης.
 Δεσμευόμαστε απέναντι στον Κυπριακό λαό ότι θα συνεχίσουμε να διεκδικούμε: Ακόμα μεγαλύτερα αναπτυξιακά ανοίγματα μέσα από αυξημένες αναπτυξιακές δαπάνες.
Συνεχή αναβάθμιση του κοινωνικού κράτους.
Επίσπευση της εισαγωγής Γενικού Σχεδίου Υγείας.
Ουσιαστική αύξηση των κονδυλιών για τον πολιτισμό και την έρευνα.
Εισαγωγή ουσιαστικών αλλαγών στο φορολογικό σύστημα προς όφελος των εργαζομένων.
Διατήρηση του ιδιοκτησιακού καθεστώτος των ημικρατικών οργανισμών
και επίσπευση του θεσμικού τους εκσυγχρονισμού.
Εισαγωγή ολοκληρωμένης στεγαστικής πολιτικής με ιδιαίτερη έμφαση στη στήριξη των προσφύγων και των χαμηλών εισοδηματικών στρωμάτων του λαού.
Μεγαλύτερη οικονομική στήριξη στην Τοπική Αυτοδιοίκηση.
Συνεχή εγρήγορση όλων των υπηρεσιών που εμπλέκονται στην προστασία του καταναλωτή.
 Στόχος πρέπει να είναι η διατήρηση του πληθωρισμού σε χαμηλά επίπεδα,
η πάταξη της αισχροκέρδειας
και η εύρυθμη λειτουργία της αγοράς.
Πολύπλευρη στήριξη των μικρομεσαίων επιχειρήσεων, αξιοποιώντας και τα ανάλογα προγράμματα της Ευρωπαϊκής Ένωσης.
Προώθηση της αναδιάρθρωσης και αναδόμησης της αγροτικής οικονομίας με στόχο την αύξηση της παραγωγικότητας,
τη στήριξη και ενίσχυση των ομάδων παραγωγών,
 τη μείωση του κόστους ανά παραγόμενη μονάδα
και τη μεγιστοποίηση της ανταγωνιστικότητας της.
ΕΡΓΑΖΟΜΕΝΟΙ
Υπερασπίζουμε και διευρύνουμε τις κατακτήσεις μας
Η σχέση του ΑΚΕΛ με τους εργαζόμενους είναι σχέση αρχών, σχέση που πηγάζει από το χαρακτήρα του ΑΚΕΛ ως του Κόμματος των εργαζομένων.
 Το αποτέλεσμα αυτής της 80χρονης σχέσης είναι οι μικρές και μεγάλες κατακτήσεις των εργαζομένων (Α.Τ.Α., Τ.Κ.Α, Δικαίωμα Οργάνωσης και όσα άλλα καρπούνται οι εργαζόμενοι), που φέρουν την σφραγίδα του ΑΚΕΛ και του ταξικού συνδικαλιστικού κινήματος της ΠΕΟ, κατακτήσεις που δημιούργησαν ένα ψηλό βιοτικό επίπεδο για τους εργαζόμενους της Κύπρου.
Η απαλλαγή από την διακυβέρνηση του ΔΗΣΥ,
 η ανάληψη της εξουσίας από την συνεργασία των προοδευτικών δημοκρατικών δυνάμεων στη βάση ενός συμφωνημένου φιλολαϊκού προγράμματος έχει θέσει τέρμα στην νεοφιλελεύθερη συντηρητική πολιτική και δημιούργησε καλύτερες συνθήκες για τους αγώνες των εργαζομένων.
Το ΑΚΕΛ με την συμμετοχή του στη διακυβέρνηση του τόπου εργάζεται σταθερά και με προσήλωση για πλήρη υλοποίηση του προγράμματος διακυβέρνησης και για προώθηση όλων εκείνων των μέτρων που βελτιώνουν την ποιότητα ζωής των εργαζομένων.
Έχουμε ήδη απτά αποτελέσματα: Τερματίστηκε η πολιτική των ιδιωτικοποιήσεων,
 σταμάτησε η επιβολή νέων φορολογιών,
 σταμάτησε η προσπάθεια υπόσκαψης της ΑΤΑ,
 στηρίχτηκαν με αποφάσεις και μέτρα κοινωνικής συνοχής ευπαθείς ομάδες του πληθυσμού όπως οι συνταξιούχοι, οι πολύτεκνοι, οι λήπτες δημοσίου βοηθήματος, οι ανάπηροι.
 Υπήρξε ουσιαστική αύξηση των κατωτάτων μισθών,
 απεσύρθη το νομοσχέδιο για την απαγόρευση των απεργιών,
εκδηλώνεται σεβασμός στον θεσμό της ανανέωσης των συλλογικών συμβάσεων και της τριμερούς συνεργασίας.
Η συμμετοχή της Κύπρου από την 1η  Μαΐου 2004, στη Ε.Ε. θέτει μπροστά στους εργαζόμενους νέα δεδομένα στον κοινωνικό και οικονομικό τομέα.
 Οι πολιτικές που αυτή την στιγμή κυριαρχούν στη Ε.Ε. χαρακτηρίζονται από τον συντηρητισμό, τον νεοφιλελευθερισμό, την προσπάθεια συρρίκνωσης του ευρωπαϊκού κοινωνικού μοντέλου.
 Οι εργοδότες και το μεγάλο κεφάλαιο εντείνουν συνεχώς τις επιθέσεις τους ενάντια στα δικαιώματα των εργαζομένων.
 Κυρίαρχη θέση σ’ αυτές τις προσπάθειες καταλαμβάνουν οι πολιτικές απορύθμισης της εργασίας, όπως προκύπτουν από την στρατηγική της Λισσαβόνας με την προώθηση των λεγόμενων ευέλικτων μορφών απασχόλησης, διεύρυνσης του χρόνου εργασίας, επίθεσης ενάντια στον κοινωνικό χαρακτήρα του συστήματος κοινωνικής ασφάλισης και των δικαιωμάτων των εργαζομένων.
Το ΑΚΕΛ Αριστερά Νέες Δυνάμεις είναι η παράταξη εκείνη που έχει ξεκάθαρες θέσεις για τα ζητήματα της Ευρωπαϊκής Ένωσης χωρίς ωραιοποιήσεις αλλά και χωρίς δαιμονοποιήσεις.
 Ο ρόλος του ΑΚΕΛ στις συνθήκες της συμμετοχής της Κύπρου στη Ε.Ε. είναι σημαντικός και καθοριστικός:
Αγωνιζόμαστε μαζί με τις προοδευτικές αριστερές δυνάμεις στο χώρο της Ευρώπης ενάντια σ’ αυτές τις πολιτικές για μια Ευρώπη της προόδου και της κοινωνικής αλληλεγγύης και συνοχής.
Αντιστεκόμαστε στις προσπάθειες του ντόπιου κεφαλαίου να μεταφέρουν και να εφαρμόσουν αυτές  τις πολιτικές στον τόπο μας.
Το ΑΚΕΛ Αριστερά Νέες Δυνάμεις είναι η δύναμη της συνέπειας, της σταθερότητας, της διεκδίκησης, μαζί με τους εργαζόμενους για τους εργαζόμενους.
 Αυτό θα είναι το κυρίαρχο στη δράση μας και για τα επόμενα χρόνια.
 Στοχεύουμε σε μια πιο δραστική φιλολαϊκή κοινωνική και οικονομική πολιτική που θα στηρίζει τις ευάλωτες ομάδες του πληθυσμού
 και θα βελτιώνει τη θέση των εργαζομένων.
Στοχεύουμε στην διατήρηση και ενίσχυση του κοινωνικού κράτους.
Ιδιαίτερα θα εργαστούμε για: Προώθηση μιας δικαιότερης πολιτικής εισοδημάτων η οποία θα στηρίζει τις ευάλωτες κοινωνικές ομάδες, τα χαμηλά και μεσαία εισοδήματα και θα οδηγεί στην σμίκρυνση του χάσματος μεταξύ ψηλά και χαμηλά αμειβομένων.
Στήριξη της πολιτικής διεκδικήσεων που αποφάσισε το συνδικαλιστικό κίνημα στα πλαίσια της ανανέωσης των συλλογικών συμβάσεων για βελτιώσεις στους μισθούς και τα ωφελήματα που θα ξεπερνούν το ύψος της παραγωγικότητας.
Στήριξη του θεσμού της ΑΤΑ και του αγώνα του ταξικού συνδικαλιστικού κινήματος για σταδιακή αποκατάσταση της ΑΤΑ όπως ήταν πριν την εφαρμογή της απόφασης της κυβέρνησης Κληρίδη για αφαίρεση των αυξήσεων στους καταναλωτικούς φόρους από τον υπολογισμό της ΑΤΑ.
Προώθηση θεσμικών και νομοθετικών ρυθμίσεων μέσα από τις οποίες οι εργαζόμενοι χωρίς την παρέμβαση και την πίεση των εργοδοτών να μπορούν ελεύθερα να ασκούν το δικαίωμα για συνδικαλιστική οργάνωση.
 Ταυτόχρονα έχοντας υπόψη ότι η ελεύθερη διακίνηση κοινοτικών εργαζομένων και γενικά η απασχόληση αλλοδαπών γίνεται αντικείμενο εκμετάλλευσης, υπόσκαψης των μισθών και των συλλογικών συμβάσεων το ΑΚΕΛ Αριστερά Νέες Δυνάμεις θα εργασθεί προκειμένου να υπάρξουν ξεκάθαρες νομοθετικές ρυθμίσεις, ώστε οι επιχειρήσεις που εργοδοτούν αλλοδαπούς εργαζόμενους να έχουν την υποχρέωση να συνομολογούν και να εφαρμόζουν τις συλλογικές συμβάσεις.
Υπεράσπιση του συστήματος των ελεύθερων συλλογικών διαπραγματεύσεων και των ρυθμισμένων όρων απασχόλησης.
Το ΑΚΕΛ Αριστερά Νέες Δυνάμεις θα συνεχίσει να αντιστέκεται στις προσπάθειες απορύθμισης της εργασίας.
Υπεράσπιση του κοινωνικού χαρακτήρα και ρόλου του κράτους
και προστασία του συστήματος κοινωνικής ασφάλισης.
Η βιωσιμότητα του Τ.Κ.Α. πρέπει να διασφαλιστεί με μέτρα που δεν θα περιορίζουν τα κεκτημένα δικαιώματα των ασφαλισμένων.
 Το ΑΚΕΛ δεν πρόκειται να συμφωνήσει με πιθανή κατάργηση του δικαιώματος προαιρετικής συνταξιοδότησης των εργαζομένων του ιδιωτικού τομέα στο 63ο έτος ή με επέκταση του ορίου συνταξιοδότησης πέραν του 65ου.
Συνεχή βελτίωση της εργατικής και κοινωνικής νομοθεσίας και των ωφελημάτων.
 Ειδικότερα:Βελτίωση του Νόμου για τα Ταμεία Προνοίας έτσι που να σταματήσει το φαινόμενο των κατακρατήσεων των λεφτών των εργαζομένων.
Βελτίωση του Νόμου Περί Τερματισμού Απασχόλησης έτσι που να αυξηθούν οι αποζημιώσεις προς τους εργαζόμενους σε περίπτωση απόλυσης τους
 καθώς και το επίπεδο προστασίας των εργαζομένων από παράνομες καταχρηστικές απολύσεις.
Αύξηση της άδειας και του επιδόματος μητρότητας.
Περαιτέρω ουσιαστική αύξηση του κατώτατου μισθού.
Οικοδόμηση μιας κοινωνίας της πλήρους και ρυθμισμένης απασχόλησης όπου ο κάθε πολίτης στην πράξη θα μπορεί να     αξιοποιεί τις γνώσεις και τις δεξιότητες του.
Ειδικότερα θα εργαστούμε για μέτρα που να στηρίζουν την απασχόληση των νέων, των γυναικών, των ατόμων με ειδικές ανάγκες.
Αποτελεσματική εφαρμογή των νόμων που αφορούν τους εργαζόμενους, όπως του Νόμου για την Ασφάλεια και Υγεία, για την Ισότητα Ανδρών και Γυναικών, για τους εργαζόμενους στο Λιανικό Εμπόριο κ.α.
Οι εργαζόμενοι μπορούν να στηρίζονται στο ΑΚΕΛ Αριστερά Νέες Δυνάμεις για προάσπιση και επέκταση των κατακτήσεων τους, γιατί τα αιτήματα των εργαζομένων είναι μέρος της καθημερινής πολιτικής παρέμβασης του ΑΚΕΛ στη Βουλή και την κοινωνία ευρύτερα.
Συνταξιούχοι
Αξιοπρέπεια για τους απόμαχους της δουλειάς.
Η διασφάλιση ενός αξιοπρεπούς επιπέδου ποιότητας ζωής στα ηλικιωμένα άτομα αποτελεί διαχρονικά βασικό στόχο της πολιτικής του ΑΚΕΛ Αριστερά Νέες Δυνάμεις.
Ποιότητα ζωής για τους ηλικιωμένους μας σημαίνει: Επίπεδο συντάξεων και κοινωνικών παροχών που να ανταποκρίνονται στις συνεχώς αυξανόμενες ανάγκες των συνταξιούχων, να ανταποκρίνονται στο κόστος ζωής, να διασφαλίζουν ζωή με αξιοπρέπεια και άνεση.
Υπηρεσίες προγράμματα και θεσμούς που να στηρίζουν την τρίτη ηλικία στα ζητήματα της Υγείας, της ψυχαγωγίας, της κοινωνικοποίησης, της διακίνησης.
Το ΑΚΕΛ Αριστερά – Νέες Δυνάμεις εργάστηκε έτσι που στα πλαίσια της φορολογικής μεταρρύθμισης το 2002, να αυξηθούν οι συντάξεις μέσω της ειδικής αντισταθμιστικής χορηγίας με αποτέλεσμα σήμερα να μην υπάρχουν συντάξεις κάτω από τις £210 το μήνα (συμπεριλαμβανομένης της ειδικής χορηγίας), δηλαδή δόθηκε ιδιαίτερη  έμφαση στις χαμηλές συντάξεις.
  Πρόσφατα μέσα από το πακέτο μέτρων κοινωνικής συνοχής συμβάλαμε στη ενίσχυση των εισοδημάτων των συνταξιούχων με την παραχώρηση επιδόματος θέρμανσης £50 σ’ όλους τους συνταξιούχους με σύνταξη μέχρι £500 και με την παραχώρηση εφάπαξ χορηγίας ύψους £75 σε συνταξιούχους που παίρνουν σύνταξη μέχρι £225 χωρίς να λαμβάνεται υπόψη η ειδική αντισταθμιστική χορηγία.
Επίσης παραχωρήθηκε το επίδομα μάνας και στις συνταξιούχες που παίρνουν την κοινωνική σύνταξη.
Ωστόσο το ΑΚΕΛ Αριστερά Νέες Δυνάμεις θα εργαστεί για: παραχώρησης επιδόματος Μάνας σ’ όλες τις συνταξιούχες πολύτεκνες μάνες.
παραχώρηση Πασχαλινού Επιδόματος στους συνταξιούχους
ενσωμάτωση της ειδικής χορηγίας στη μηνιαία σύνταξη ή αναθεώρηση της όπως γίνεται με τις συντάξεις
Η προσπάθεια μας για διασφάλιση ενός ικανοποιητικού ύψους συντάξεων θα συνεχιστεί.
 Στόχος μας είναι σταδιακά κανένας συνταξιούχος να μην έχει σύνταξη κάτω από το όριο της φτώχειας.
Ταυτόχρονα υπογραμμίζουμε την ανάγκη για οριστική επίλυση του ζητήματος του καθορισμού των εισφορών των αυτοτελών εργαζομένων, ένα θέμα που επιδρά στο ύψος των συντάξεων.
Η συνεχής αύξηση του δημοσίου βοηθήματος παραμένει επίσης ένας από τους στόχους μας.
Στα ζητήματα γενικότερης πολιτικής το ΑΚΕΛ Αριστεράς Νέες Δυνάμεις θα εργαστεί για εφαρμογή των πολιτικών που προτείνονται στο Εθνικό Σχέδιο Δράσης για τους ηλικιωμένους και το οποίο φέρει την σφραγίδα της συμμετοχής των ίδιων των οργανώσεων των ηλικιωμένων.
Ειδικότερα θα εργαστούμε για τα ακόλουθα: Αναβάθμιση και βελτίωση προγραμμάτων στέγασης για ηλικιωμένα άτομα
τόσο για τους πρόσφυγες όσο και τους μη πρόσφυγες.
Επέκταση των προγραμμάτων κατ’ οίκον φροντίδας ηλικιωμένων
όπως και των κέντρων ανοικτής προστασίας ηλικιωμένων.
Αναβάθμιση και βελτίωση της ποιότητας των υπηρεσιών που προσφέρουν τα γηροκομεία.
 Αυστηρό έλεγχο έτσι που οι υποδομές και οι προσφερόμενες υπηρεσίες να ανταποκρίνονται στις απαιτήσεις του Νόμου.
Επέκταση και αναβάθμιση του θεσμού των περιφερειακών κέντρων υγείας και φαρμακείων τόσον στις πόλεις όσον και στην ύπαιθρο.
Δημιουργία γηριατρικών κλινικών για αντιμετώπιση των πολλαπλών προβλημάτων Υγείας που αντιμετωπίζουν οι ηλικιωμένοι.
Επέκταση των ωφελημάτων που παρέχονται μέσα από τη κάρτα συνταξιούχων.
Επέκταση και βελτίωση των προγραμμάτων ψυχαγωγίας και διακοπών των ηλικιωμένων.
Κατάρτιση προγραμμάτων ενεργούς συμμετοχής των ατόμων της τρίτης ηλικίας στα κοινωνικά δρώμενα.
Αξιοποίηση των γνώσεων και δεξιοτήτων τους, με τη δημιουργία διαφόρων ομίλων, προγραμμάτων εκπαίδευσης κ.ο.κ.
ΑΓΡΟΤΕΣ – ΑΓΡΟΤΙΚΗ ΟΙΚΟΝΟΜΙΑ
Προστασία του αγροτικού εισοδήματος και της υπαίθρου
Ο αγροτικός κόσμος με την ένταξη της Κύπρου στην Ευρωπαϊκή Ένωση βρέθηκε σ’ ένα εντελώς άγνωστο περιβάλλον, απροετοίμαστος να αντιμετωπίσει τις προκλήσεις της ένταξης και ανέτοιμος να αντεπεξέλθει στις συνθήκες αθέμιτου ανταγωνισμού που δημιουργήθηκαν.
 Ο κύπριος αγρότης πληρώνει σήμερα τα λάθη και τις παραλείψεις της διακυβέρνησης του Συναγερμού, η οποία διεξήγαγε τις ενταξιακές διαπραγματεύσεις και προώθησε την εναρμόνιση με το Κοινοτικό Κεκτημένο.
Ως αποτέλεσμα μειώνεται το αγροτικό εισόδημα.
Το ΑΚΕΛ, ως μια βασική συνιστώσα της Κυβέρνησης της ΑΛΛΑΓΗΣ, ήταν ένας βασικός διαμορφωτής του αγροτικού προγράμματος της, που στοχεύει στην επίλυση διαρθρωτικών και χωροταξικών προβλημάτων του ευρύτερου γεωργικού τομέα,
στη δημιουργία προϋποθέσεων αειφόρου ανάπτυξης της υπαίθρου,
στην τόνωση των πιστωτικών περιθωρίων με τη ρύθμιση των γεωργικών χρεών.
Το ΑΚΕΛ – Αριστερά – Νέες Δυνάμεις στη διάρκεια της πενταετίας αγωνίσθηκε μέσα και έξω από τη Βουλή για ορθολογιστική εναρμόνιση, για  πολιτική διεκδίκησης κατά τις ενταξιακές διαπραγματεύσεις, για σωστή προετοιμασία της αγροτικής οικονομίας,
 για πλήρη ενημέρωση των αγροτών,
για απορρόφηση από το κράτος του κόστους της εναρμόνισης, για απορρόφηση των ενταξιακών κραδασμών.
Σε συνθήκες ένταξης το ΑΚΕΛ, η ΕΚΑ και γενικά το Λαϊκό Κίνημα με θέσεις, επιχειρήματα και ορθή διεκδικητική πολιτική συνέβαλαν στην προώθηση και επίλυση μιας σειράς προβλημάτων, που ταλάνιζαν βασικούς κλάδους της αγροτικής οικονομίας.
Προώθησαν θέματα για ενίσχυση και αναδιάρθρωση ζωτικών τομέων της γεωργίας και κτηνοτροφίας,
 για διατήρηση και ενίσχυση μέσα στα πλαίσια του δυνατού του αγροτικού εισοδήματος,
 για άσκηση αναπτυξιακής αγροτικής πολιτικής.
ΚΟΑΠ
Η δημιουργία και ορθή λειτουργία του Κυπριακού Οργανισμού Αγροτικών Πληρωμών (ΚΟΑΠ) ήταν μια βασική προϋπόθεση ώστε μέσα στο νέο περιβάλλον που δημιούργησε η ένταξη της Κύπρου στην Ευρωπαϊκή Ένωση να είχαμε τη δυνατότητα εκταμίευσης κοινοτικών και παραχώρησης εθνικών κονδυλιών στην αγροτική οικονομία.
Δυστυχώς η Διακυβέρνηση του ΔΗΣΥ όχι μόνο δεν προχώρησε στη σύσταση του ΚΟΑΠ έγκαιρα, αλλά ούτε καν το νομικό πλαίσιο λειτουργίας του δεν ετοίμασε.
Μόλις ανάλαβε η κυβέρνηση των συνεργαζομένων κομμάτων και με την έντονη στήριξη της Αριστεράς άρχισε τις διαδικασίες και μέσα σε 14 μόλις μήνες κατόρθωσε να ετοιμαστεί και ψηφιστεί ο σχετικός Νόμος, να δημιουργήσει τον ΚΟΑΠ, ο οποίος στελεχώθηκε, καθόρισε τις διαδικασίες, διαπιστεύτηκε στην Ευρωπαϊκή Ένωση και με την ένταξη ήταν έτοιμος να αρχίσει την εκταμίευση των ανάλογων χρηματικών ποσών.
Αγροτικά χρέη
Ένα πάγιο αίτημα του αγροτικού κόσμου, για το οποίο η κυβέρνηση του Συναγερμού δήλωνε ανήμπορη να το επιλύσει, ήταν η ρύθμιση των γεωργικών χρεών, που δημιουργήθηκαν στην πορεία της παραγωγικής διαδικασίας.
Επί διακυβέρνησης των συνεργαζομένων κομμάτων το πρόβλημα των αγροτικών χρεών ρυθμίζεται, όπως υπάρχει δέσμευση στο κυβερνητικό πρόγραμμα, και τούτο γίνεται στη βάση προτάσεων του οργανωμένου Αγροτικού Κινήματος.
Η ρύθμιση των γεωργικών χρεών – ήδη έχει αρχίσει η διαδικασία -  απαλλάσσει τον αγρότη από ένα δυσβάστακτο βραχνά και τονώνει τα πιστωτικά του περιθώρια, πράγμα που διευκολύνει την υλοποίηση νέων κεφαλαιουχικών επενδύσεων για επίτευξη του αναγκαίου εκσυγχρονισμού.
 Εκσυγχρονισμού που οδηγεί στην αύξηση της παραγωγικότητας και τη μείωση του κόστους παραγωγής, καθιστώντας τα αγροτικά μας προϊόντα ποιο ανταγωνιστικά.
Το Σχέδιο ρύθμισης γεωργικών χρεών έχει εγκριθεί από την Ευρωπαϊκή Ένωση παρά τις προβλέψεις του ΔΗΣΥ για το αντίθετο.
Οι διεκδικήσεις μας στον αγροτικό τομέα
Στόχος του ΑΚΕΛ – Αριστερά – Νέες Δυνάμεις είναι η υλοποίηση όλων των δεσμεύσεων που περιλαμβάνονται στο Πρόγραμμα της Αλλαγής.
Το ΑΚΕΛ Αριστερά Νέες Δυνάμεις θα συνεχίσει να αγωνίζεται ώστε: Να διατηρηθεί και ενισχυθεί η αναπτυξιακή αγροτική πολιτική
 και να αναβαθμιστούν οι κεφαλαιουχικές επενδύσεις,
Να στηριχθεί πρακτικά με την παροχή επιπρόσθετων κινήτρων ο εκσυγχρονισμός και η αναδιάρθρωση των αγροτικών κλάδων,
Να προωθηθεί η κατασκευή στρατηγικής σημασίας έργων υποδομής για τον ευρύτερο γεωργικό τομέα, συμβάλλοντας και στη μείωση του κόστους παραγωγής,
Να ενισχύεται και αναπτύσσεται η γεωργική έρευνα και οι γεωργικές εφαρμογές,
Να προωθείται η εκπαίδευση και επιμόρφωση των παραγωγών για εφαρμογή σύγχρονων μεθόδων οργάνωσης και διαχείρισης αγροτικών μονάδων,
Να προωθηθεί η κοινοτική και περιφερειακή ανάπτυξη, συνδυαζόμενη με τον αγροτουρισμό,
 αλλά και τη δημιουργία νέων θέσεων απασχόλησης στην ύπαιθρο, ιδιαίτερα στις ορεινές και απομακρυσμένες περιοχές,
Να προβληθούν βελτιωμένα και πρωτοπόρα Σχέδια, ειδικά για τις Αγρότισσες και τη νεολαία της υπαίθρου,
Να αναβαθμιστούν και βελτιωθούν οι γεωργικές ασφαλίσεις του ΟΓΑ
 και ταυτόχρονα να παραχωρηθεί πλήρης προστασία του αγρότη από ακραία καιρικά φαινόμενα,
Να δημιουργηθεί  υποδομή για συνεχή ροή πληροφοριών και ολοκληρωμένης ενημέρωσης των κατοίκων της υπαίθρου.
Να δημιουργηθεί ανεξάρτητος φορέας υδάτων για ορθολογικότερη χρήση των υδάτινων πόρων.
Το ΑΚΕΛ – Αριστερά – Νέες Δυνάμεις θα εξακολουθήσει να πιέζει τις διάφορες υπηρεσίες του Κράτους να αντιμετωπίζουν δημιουργικά και όχι παθητικά και μοιρολατρικά τις όποιες Οδηγίες και Κανονισμούς της Ευρωπαϊκής Ένωσης και να δραστηριοποιούνται προς τις κατευθύνσεις εξυπηρέτησης του αγρότη και της κυπριακής αγροτικής οικονομίας.
ΜΕΣΑΙΑ ΣΤΡΩΜΑΤΑ
Κοινοί αγώνες ενάντια στο μεγάλο κεφάλαιο
Τα μεσαία στρώματα αντιμετωπίζουν σήμερα την πίεση και τον ανταγωνισμό του μεγάλου κεφαλαίου όσο ποτέ προηγουμένως.
Η παγκοσμιοποίηση της οικονομίας όπως σχεδιάζεται και διαμορφώνεται από την ομάδα των πλούσιων χωρών και η νεοφιλελεύθερη πολιτική της Ευρωπαϊκής Ένωσης βοηθά το μεγάλο κεφάλαιο.
 Στο όνομα της οικονομίας της αγοράς καταστρατηγούνται κατακτήσεις που επετεύχθησαν με κοινούς αγώνες.
 Η ταύτιση σε μεγάλο βαθμό των συμφερόντων των εργαζομένων με τα μεσαία στρώματα επιτρέπει τη διαμόρφωση κοινών στόχων και τη διεξαγωγή κοινών αγώνων για την διεκδίκηση των δικαιωμάτων και των συμφερόντων των μικρομεσαίων επιχειρήσεων.
 Κατά συνέπεια η ανάγκη περαιτέρω ενίσχυσης των μεσαίων στρωμάτων από πλευράς του Κόμματος και του Λαϊκού Κινήματος προβάλλει ακόμα πιο επιτακτική.
Το ΑΚΕΛ Αριστερά Νέες Δυνάμεις θα συνεχίσει να αγωνίζεται για την υπεράσπιση και την προώθηση των συμφερόντων των μικρομεσαίων επιχειρήσεων απέναντι στην πίεση που δέχονται από το μεγάλο κεφάλαιο.
Πιο συγκεκριμένα θα αγωνιστούμε Για να υπάρξει επαρκής νομική ρύθμιση  και εκεί που αυτή υπάρχει αυστηρή τήρηση της νομοθεσίας για θέματα που αφορούν το λιανικό εμπόριο όπως είναι τα ωράρια των καταστημάτων και τα ξεπουλήματα.
 Θα εργαστούμε για τέτοιες ρυθμίσεις που ενώ δεν θα προσθέτουν δυσβάστακτο κόστος στις μικρομεσαίες επιχειρήσεις, ταυτόχρονα θα επιτρέπουν σ’ αυτές να ανταγωνιστούν τις μεγάλες επιχειρήσεις.
 Θα εργαστούμε για ρυθμίσεις που θα είναι εξυπηρετικές για τους καταναλωτές
 αλλά και ωφέλιμες για τους εργαζόμενους στις μικρομεσαίες επιχειρήσεις.
Πολύπλευρη στήριξη των μικρομεσαίων επιχειρήσεων, αξιοποιώντας και τα ανάλογα προγράμματα της Ευρωπαϊκής Ένωσης.
Χρονική και εδαφική επέκταση του ενοικιοστασίου.
Νομική ρύθμιση τεχνικών επαγγελμάτων.
Δημιουργία φορέα Μικρομεσαίων Επιχειρήσεων.
ΣΥΝΕΡΓΑΤΙΣΜΟΣ
Διασφάλιση του κοινωνικού του ρόλου
Ο Συνεργατισμός είναι μια σοβαρή κοινωνική κατάκτηση των χαμηλο-μεσαίων εισοδηματικών στρωμάτων της πόλης και της υπαίθρου, που μέσα από το πέρασμα των δεκαετιών έχει να επιδείξει μια πλούσια προσφορά σ’ όλους τους τομείς της οικονομικής και κοινωνικής ζωής του τόπου.
Το Συνεργατικό Κίνημα κατέχει νευραλγική θέση στα χρηματο-πιστωτικά δρώμενα της Κύπρου και με τις παρεμβάσεις και τη δραστηριότητα του προσφέρει εναλλακτικές λύσεις και υπηρεσίες στον κύπριο πολίτη.
Στόχος μας είναι η περιφρούρηση, ενίσχυση και ενδυνάμωση αυτής της σημαντικής κατάκτησης του κυπριακού λαού, ώστε να συνεχίσει απρόσκοπτα να προσφέρει στον τόπο.
Το ΑΚΕΛ – Αριστερά – Νέες Δυνάμεις μέσα στις νέες συνθήκες, που έχουν διαμορφωθεί με την ένταξη της Κύπρου στην Ευρωπαϊκή Ένωση και την υποχρεωτική εναρμόνιση και του Συνεργατισμού με το Κοινοτικό Κεκτημένο, συνεχίζει να στηρίζει το Συνεργατικό Κίνημα ώστε:
Να διατηρήσει τον κοινωνικό του ρόλο,
Να συνεχίσει τις δραστηριότητες του ως αντίποδας του ιδιωτικού τραπεζιτικού κεφαλαίου,
Να αναβαθμίζει συνεχώς τις προσφερόμενες υπηρεσίες του,
Να συντονίζει μέσα από ευέλικτες δομές τα Συνεργατικά Πιστωτικά Ιδρύματα για να λειτουργούν σαν μεγάλοι χρηματοπιστωτικοί οργανισμοί, αλλά χωρίς να απολέσουν τον τοπικό τους χαρακτήρα.
Μέσα στα πλαίσια του εποικοδομητικού προβληματισμού που αναπτύσσεται από τους Συνεργατιστές το ΑΚΕΛ – Αριστερά – Νέες Δυνάμεις συμβάλλει με συγκεκριμένες εισηγήσεις, προτάσεις και σκέψεις, που στοχεύουν να βοηθήσουν στην κοινή προσπάθεια αναβάθμισης και προώθησης δομικών αλλαγών στο Συνεργατικό Κίνημα.
Ο Συνεργατισμός με την πλατύτητα που τον χαρακτηρίζει και με το οικονομικό εύρος που διατηρεί, απαιτεί αυστηρότητα στα θέματα διοίκησης, χρηστής διαχείρισης και έγκαιρου προληπτικού ελέγχου.
Το κίνημα της Αριστεράς τάσσεται υπέρ της πάταξης οποιασδήποτε ατασθαλίας ή κακοδιαχείρισης με την παραδειγματική τιμωρία των ενόχων,  οι οποίοι με τις ενέργειες τους υποσκάπτουν και μειώνουν το κύρος και το ήθος του Συνεργατιστή.
Το ΑΚΕΛ – Αριστερά – Νέες Δυνάμεις προωθεί την ιδέα και εργάζεται για την εκπόνηση ενός μακρόπνοου προγραμματισμού έτσι που το Συνεργατικό Κίνημα, ορθά ανταποκρινόμενο στις απαιτήσεις των καιρών, που χαρακτηρίζονται από την πλήρη φιλελευθεροποίηση του χρηματο-πιστωτικού τομέα, να δημιουργεί από μόνο του τις προϋποθέσεις αυτοπροστασίας από τις συνεχιζόμενες επιθέσεις του τραπεζιτικού κεφαλαίου και των εκπροσώπων του.
ΚΑΤΑΝΑΛΩΤΕΣ
Προστασία από τη αισχροκέρδεια
Η Επιτροπή Τιμών ήταν ένας θεσμός που λειτούργησε για τριάντα σχεδόν χρόνια διαδραματίζοντας, κατά γενική ομολογία σημαντικό ρόλο στη συγκράτηση των τιμών.
Αν δεν υπήρχε αυτή η Επιτροπή και ο Πληθωρισμός θα ήταν ψηλότερος και η αισχροκέρδεια θα οργίαζε.
Σταδιακά όμως άρχισε η πολιτική των ελευθεροποιήσεων των τιμών και εντάθηκε στη διάρκεια της εναρμόνισης μας με το Ευρωπαϊκό Κεκτημένο.
Δυστυχώς στην περίοδο αυτή δεν υπήρξε η αναγκαία αντίδραση από τη κυβέρνηση του Συναγερμού και η ενίσχυση εκείνων των μηχανισμών και θεσμών που θα προετοίμαζαν πιο ομαλά το πέρασμα στη ελευθεροποίηση των τιμών.
Πολλοί επιτήδειοι εκμεταλλεύονται την νέα κατάσταση για να αυξήσουν κατακόρυφα τις τιμές των προϊόντων τους και παρατηρείται μια τάση αισχροκέρδειας.
Με ικανοποίηση σημειώνουμε ότι η κυβέρνηση συνεργασίας λαμβάνει μέτρα στο κεφάλαιο της προστασίας του καταναλωτή. Η Συμβουλευτική Επιτροπή Καταναλωτών, συνέρχεται πιο τακτικά, ενισχύθηκε η Υπηρεσία Προστασίας Καταναλωτή, ενισχύονται οικονομικά οι οργανώσεις καταναλωτών για να ασκούν πιο αποτελεσματικά τον ρόλο τους.
Για το ΑΚΕΛ Αριστερά Νέες Δυνάμεις ελεύθερη αγορά δεν σημαίνει και ασυδοσία της αγοράς.
Μπορούν να γίνουν περισσότερα και θα εργαστούμε για να θωρακίσουμε πιο αποτελεσματικά τον καταναλωτή,
παρόλο που δυστυχώς δεν μπορεί να υπάρξει η προστασία που προσφερόταν όταν λειτουργούσε η Επιτροπή Τιμών.
Κωδικοποιώντας τα μέτρα που πρέπει να παρθούν για την προστασία του καταναλωτή αναφέρουμε τα εξής:
Συνέχιση της στελέχωσης της Υπηρεσίας Ανταγωνισμού και Προστασίας καταναλωτή, έτσι που να έχει επαρκές προσωπικό που να της επιτρέπει να ελέγχει αποτελεσματικά την εφαρμογή των Νομοθεσίων.
Αποτελεσματική λειτουργία της Επιτροπής Προστασίας Ανταγωνισμού.
Επίσπευση της δημιουργίας του Θεσμού Επίλυσης Μικροδιαφορών Καταναλωτή.
Εισαγωγή ειδικών προγραμμάτων για την προστασία του καταναλωτή στα σχολεία,
 ενώ το ίδιο το κράτος, μέσω του ΡΙΚ, θα πρέπει να καθιερώσει πάνω σε μόνιμη βάση τέτοια προγράμματα, για αντικειμενική ενημέρωση του καταναλωτή.
Αύξηση των προστίμων που επιβάλλονται στους παραβάτες της νομοθεσίας.
Να γίνει προσπάθεια όπως οι περιπτώσεις αισχροκέρδειας και οι παραβιάσεις της νομοθεσίας να δημοσιεύονται σ’ όλο τον τύπο
Όλες οι οργανώσεις να εμπλακούν ενεργά στην ενημέρωση, πληροφόρηση και την εν γένει εκπαίδευση και διαφώτιση των μελών τους.
Να ενθαρρυνθούν οι καταναλωτές ούτως ώστε να καταγγέλλουν είτε στις Οργανώσεις, είτε στα αρμόδια κυβερνητικά τμήματα τις παραβιάσεις της νομοθεσίας ώστε να προσάπτονται κατηγορίες στους παρανομούντες.
ΠΡΟΣΦΥΓΕΣ
Άνετη προσωρινότητα
Το ΑΚΕΛ Αριστερά Νέες Δυνάμεις θα συνεχίσει να αγωνίζεται για την εξεύρεση ορθής, ειρηνικής και βιώσιμης κοινά αποδεκτής λύσης του Κυπριακού, που να επανενώνει την πατρίδα μας,
 με κατοχυρωμένο το δικαίωμα επιστροφής των προσφύγων στα σπίτια και στις περιουσίες τους σε συνθήκες ασφάλειας και με διασφαλισμένα τα ανθρώπινα δικαιώματα του προσφυγικού κόσμου.
Μέχρι την επίτευξη της επιδιωκόμενης λύσης, η διασφάλιση άνετης προσωρινότητας όλων των προσφύγων ήταν και θα συνεχίσει να είναι καθημερινά στο κέντρο της προσοχής μας.
Η κυβέρνηση των συνεργαζομένων κομμάτων έχει επιτελέσει σημαντικό έργο για την επίλυση των προσφυγικών προβλημάτων.
Ψηφίστηκε Νομοθεσία που θεσμοθετεί τα δικαιώματα των προσφύγων για στέγαση
και θεσπίζει τη διαφάνεια στη λειτουργία των μηχανισμών στα στεγαστικά σχέδια.
Συμπληρώθηκε από το Υπουργικό Συμβούλιο η κωδικοποίηση και η βελτίωση για τη στέγαση των προσφύγων.
Ψηφίστηκε Νομοθεσία για την Π.Ε.Π. και ορίστηκε από το Υπουργικό Συμβούλιο Προσωρινή Εκτελεστική Γραμματεία για διεξαγωγή εκλογών και ανάδειξη αιρετών μελών.
Εγκρίθηκαν από το Υπουργικό Συμβούλιο οι νέες Προτάσεις για τη στεγαστική πολιτική των προσφύγων.
Περιλαμβάνουν: Αύξηση παρεχομένων χορηγιών κατά 15% για στέγαση σε Κυβερνητικό Οικόπεδο και αγορά κατοικίας.
Επέκταση  των εισοδηματικών κριτηρίων κατά 30%
Αύξηση της ήδη αυξημένης βοήθειας κατά 10% για την Αναδόμηση Κυβερνητικών Οικισμών.
Διεύρυνση της κατηγορίας κατοικιών που θα τυγχάνουν επιχορήγησης για βελτίωση.
Παροχή αυξημένης οικονομικής βοήθειας σε όσους πρόσφυγες εγκαταλείψουν οποιονδήποτε Κυβερνητικό Οικισμό και στεγαστούν με άλλο Στεγαστικό Σχέδιο.
Για το 2006 θα δαπανηθούν £51 εκ. για τους πρόσφυγες και η αύξηση για σκοπούς στέγασης είναι 39% σε σχέση με την προηγούμενη αναθεώρηση.
Υλοποιείται το πρόγραμμα Αναδόμησης και ριζικής βελτίωσης κατοικιών και πολυκατοικιών σε Κυβερνητικούς Οικισμούς.  Το συνολικό κόστος θα ανέλθει στα £100 εκ.
Ανέγερση νέων κατοικιών και συνέχιση της πολιτικής ανάκτησης προσφυγικών κατοικιών και κλήρων που κατέχονται παράνομα.  Μέχρι σήμερα ανακτήθηκαν 300 κατοικίες.
Αύξηση των οικοπέδων που διανοίγονται.  300 νέα οικόπεδα το 2006.
Αύξηση παροχών μέσω του Κ.Φ.Ι.Κ.Β. κατά £25 εκ. για τα τελευταία δύο χρόνια και πιο αποδοτική λειτουργία των κλειστών σχεδίων.
Η κυβέρνηση αποφάσισε να παραχωρήσει 13300 περίπου τίτλους ιδιοκτησίας σε εκτοπισθέντες που κατοικούν σε κυβερνητικούς οικισμούς και συνοικισμούς αυτοστέγασης,
όπως και 13500 οικόπεδα περίπου σε εκτοπισθέντες που κατοικούν σε τ/κυπριακές κατοικίες ή σε οικισμούς και συνοικισμούς που έχουν κτιστεί πάνω σε τ/κυπριακή γη και δεν μπορούν να απαλλοτριωθούν.
Υλοποίηση του προγράμματος ανάπτυξης των πρώην Τ/κ χωριών και συνοικιών.  Θα δοθούν £2,4 εκ για συντήρηση και επιδιόρθωση Τ/κ κατοικιών, £2 εκ. για βελτίωση και κατασκευή αγροτικών δρόμων σε Τ/κ χωριά ενώ £800,000 δαπανήθηκαν τα τελευταία 3 χρόνια για επιδιόρθωση / συντήρηση Τ/κ τεμενών, μνημείων, κλπ.
Προωθήθηκε το Σχέδιο Επιδιόρθωσης Κατοικιών των Εγκλωβισμένων, δαπάνης £1,5 εκ.
Παρ’ όλα αυτά ένεκα των συσσωρευμένων προβλημάτων και ιδιαίτερα στο στεγαστικό, πιστεύουμε ότι χρειάζεται να γίνουν ακόμα αρκετά.
Σημειώνουμε ότι χρειάζεται η Κυβέρνηση να έχει συνέχεια στην προσοχή της τον περαιτέρω εκσυγχρονισμό των κριτηρίων και των οικονομικών χορηγιών στα πλείστα στεγαστικά σχέδια για τους πρόσφυγες, για να συνάδουν με τα πραγματικά δεδομένα.
 Η όλη κατάσταση επιδεινώθηκε περισσότερο κατά τη δεκαετή διακυβέρνηση Κληρίδη ένεκα της πολιτικής που ακολούθησε για τους πρόσφυγες.
Για την αντιμετώπιση και λύση των προσφυγικών προβλημάτων το ΑΚΕΛ Αριστερά Νέες Δυνάμεις θα εργαστεί για τα πιο κάτω:
Ανέγερση νέων Κυβερνητικών Οικισμών για να καλύψουν τις ανάγκες των φτωχών προσφυγικών οικογενειών και ιδιαίτερα των νέων ζευγαριών
 και διάνοιξη νέων οικοπέδων κύρια πλησίον υφισταμένων οικισμών για να καλύπτουν τις νέες ανάγκες και να διατηρούν τη συνοχή των οικογενειών.
Να προχωρήσει με γοργότερους ρυθμούς η ριζική ανακατασκευή και αναδόμηση των υφιστάμενων Κυβερνητικών Οικισμών με συγκεκριμένα χρονοδιαγράμματα.
Να δοθούν τίτλοι ιδιοκτησίας σε όσους νόμιμα κατέχουν κατοικίες σε οικισμούς και σε αυτοστεγάσεις και να αντιμετωπιστεί το θέμα της άνισης μεταχείρισης που δημιούργησε η Κυβέρνηση Κληρίδη στο θέμα αυτό.
 Οι υπόλοιπες περιπτώσεις να αντιμετωπισθούν κατά τέτοιο τρόπο που να μη δημιουργούνται ανισότητες και αδικία.
Να κατατεθούν τάχιστα στη Βουλή οι Κανονισμοί για τη διενέργεια παγκύπριων εκλογών για την ΠΕΠ.
Οι κλίμακες επιδότησης του ενοικίου να διαφοροποιηθούν ουσιωδώς ώστε να συμβαδίζουν με τα σημερινά δεδομένα.
Τα ποσά που δίνονται για επιδιορθώσεις κατοικιών στις αυτοστεγάσεις χαμηλού κόστους να αυξηθούν ουσιαστικά για να ανταποκρίνονται στο σημερινό κόστος υλικών και να επεκταθούν κατά τρόπο που να καλύπτουν και τις αυτοστεγάσεις σε ιδιόκτητα οικόπεδα.
Οι χώροι που εξοικονομούνται στους Οικισμούς, οι οποίοι αναδομούνται, να αξιοποιηθούν για ανέγερση σύγχρονων πολυκατοικιών ή κατοικιών για νεαρά ζευγάρια, ιατρικών κέντρων, βρεφοκομικών σταθμών, γηροκομείων, πάρκων, χώρων άθλησης και υγιούς απασχόλησης της νεολαίας, χώρων εξυπηρέτησης του πολίτη, κτλ.
 και να δημιουργηθούν στους Συνοικισμούς κατάλληλοι χώροι πρασίνου, πεζοδρόμια, χώροι στάθμευσης και γενικά να ληφθούν τέτοια μέτρα που θα αλλάξουν την εικόνα των οικισμών και θα αναβαθμίσουν τη ζωή των κατοίκων.
Να ενισχυθούν ακόμα περισσότερο τα συνεργεία των Επαρχιακών Διοικήσεων ώστε πιο γρήγορα και ουσιαστικά να παρεμβαίνουν βελτιωτικά στις Τ/κ συνοικίες και Τ/κ  χωριά.
 Να αξιοποιηθούν οι κενοί χώροι για έργα υποδομής όπως χώροι νεολαίας, ιατρεία, γηροκομεία, πάρκα κ.α.
Να ληφθούν άμεσα μέτρα ούτως ώστε να αφαιρεθούν με τον κατάλληλο τεχνικό και επιστημονικό τρόπο οι αμίαντοι από δημόσια κτίρια και τις κατοικίες των οικισμών.
Να ενισχυθούν ακόμα περισσότερο τα κίνητρα προς πρόσφυγες που διαμένουν σε οικισμούς για να μετακινηθούν σε άλλη δική τους στέγη, εάν το επιλέξουν.
Να δημιουργηθούν περισσότερες και κατάλληλες βιοτεχνικές περιοχές για να καλύψουν τις επαγγελματικές ανάγκες του προσφυγικού κόσμου.
Να τοποθετηθούν όσο το δυνατό περισσότεροι ανελκυστήρες σε υφιστάμενες πολυκατοικίες στους Συνοικισμούς για να αντιμετωπιστεί το πρόβλημα κυρίως των υπερήλικων προσφύγων.
Να επισπευσθεί η επαναφορά του σχεδίου οικονομικής βοήθειας για τις ακριτικές περιοχές, το οποίο εδώ και αρκετό καιρό έχει διακοπεί.
Αγνοούμενοι
Η πιο τραγική πτυχή του κυπριακού προβλήματος είναι το θέμα των αγνοουμένων.
 Παρά το ότι τίθεται από ε/κυπριακής πλευράς σε καθαρά ανθρωπιστική βάση,
εντούτοις λόγω της απαράδεκτης στάσης της Τουρκίας και της Τουρκοκυπριακής ηγεσίας
και λόγω της έλλειψης αποφασιστικότητας από πλευράς των Ηνωμένων Εθνών τα ψηφίσματα του ΟΗΕ για το θέμα των αγνοουμένων παραμένουν χωρίς υλοποίηση.
Κατά καιρούς αναπτύχθηκαν θέσεις για εισαγωγή του τεκμηρίου θανάτου και κατηγοριοποίησης των αγνοουμένων, πράγμα το οποίο απερρίφθη γιατί συγκρούεται προς τις αρχές του διεθνές δικαίου για τους αγνοούμενους αλλά και με τον πραγματικό στόχο της διακρίβωσης της τύχης ενός εκάστου των αγνοουμένων.
Η συμφωνία της 31ης Ιουλίου 1997 περί εντοπισμού τάφων και εκταφής λειψάνων αγνοουμένων, δεν έχει εφαρμοστεί ακόμα.
Το μέρος της απόφασης στην 4η διακρατική προσφυγή που αφορά τους αγνοούμενους και τις υποχρεώσεις της Τουρκίας επίσης δεν έτυχε εφαρμογής, γι΄ αυτό ευρίσκονται σε εξέλιξη ενέργειες της Κυπριακής Δημοκρατίας με στόχο να οδηγήσουν την Τουρκία σε συμμόρφωση.
Η Διερευνητική Επιτροπή Αγνοουμένων (ΔΕΑ) πέρασε από μια μακρόχρονη στασιμότητα και εμφανίζει τα τελευταία δυο χρόνια κινητικότητα, αλλά όχι στους ρυθμούς που πρέπει.
Η Κυπριακή Δημοκρατία  προχώρησε με την βοήθεια ειδικών από το εξωτερικό στην εκταφή και ταυτοποίηση λειψάνων και έχει εκφράσει ορθά την θέση να προχωρήσει και σε εκταφή και ταυτοποίηση λειψάνων τουρκοκυπρίων αγνοουμένων νοουμένου ότι η πλευρά των τουρκοκυπρίων θα συνεργαστεί και θα δώσει στοιχεία γενετικού υλικού για συμπλήρωση της τράπεζας γενετικού υλικού που είναι αναγκαία.
Είναι θετικό το ότι παρουσιάζεται από πλευράς τουρκοκυπρίων ενδιαφέρον για τους δικούς τους αγνοούμενους ιδιαίτερα σε επίπεδο οικογενειών.
Στο παρόν στάδιο βρίσκεται σε εξέλιξη διαδικασία για εκταφές στις κατεχόμενες και ελεύθερες περιοχές με την βοήθεια οργάνωσης ειδικών από το εξωτερικό και θα πρέπει και οι δύο πλευρές να συνεργαστούν για να γίνει τούτο δυνατό.
Το θέμα των αγνοουμένων πρέπει να παραμείνει στις προτεραιότητες της Κυπριακής Κυβέρνησης και στην επιδίωξη συνεχούς διεθνοποίησης του θέματος ούτως ώστε με την ενεργοποίηση Κρατών, Κοινοβουλίων και ανθρωπιστικών Οργανώσεων και Φορέων να ασκηθούν προς την Τουρκία και την τουρκοκυπριακή ηγεσία τέτοιες πιέσεις που να μπορέσουν να οδηγήσουν στην πραγματική διερεύνηση κάθε περίπτωσης αγνοουμένου και της διακρίβωσης της τύχης τους.
Εγκλωβισμένοι
Ο αριθμός των Ελληνοκυπρίων και Μαρωνιτών εγκλωβισμένων μειώνεται συνεχώς σαν αποτέλεσμα της πολιτικής εθνικού ξεκαθαρίσματος που ακολουθήθηκε και σαν αποτέλεσμα των παραβιάσεων των ανθρωπίνων δικαιωμάτων των εγκλωβισμένων για σειρά ετών.
Βασικά ανθρώπινα δικαιώματα των εγκλωβισμένων όπως, διακίνησης, ασφάλειας ζωής, εκπαίδευσης, ιατροφαρμακευτικής περίθαλψης, υγείας, άσκησης θρησκευτικών καθηκόντων κ.α. δεν εφαρμόζονται δυνάμει των συμφωνιών αλλά και των αρχών του Χάρτη των Ηνωμένων Εθνών
Μετά την ανάληψη της εξουσίας από την παρούσα Κυβέρνηση κατέστη δυνατό να επαναλειτουργήσει το γυμνάσιο στην Καρπασία αλλά και να αντιμετωπιστούν λόγω της μερικής άρσης των εμποδίων της διακίνησης διάφορα προβλήματα των εγκλωβισμένων μας.
Στα θέματα των εγκλωβισμένων επιβάλλεται να συνεχίσουμε την προσπάθεια για να πεισθούν οι κατοχικές αρχές και η διοίκηση στις κατεχόμενες περιοχές να σεβαστούν τα δικαιώματα των εγκλωβισμένων που απορρέουν από τις συμφωνίες που έχουν υπογραφεί, στον Καταστατικό Χάρτη των Ηνωμένων Εθνών αλλά και στις διεθνείς συμβάσεις των ανθρωπίνων δικαιωμάτων.
Η Κυβέρνηση θα πρέπει να αντιμετωπίσει αποτελεσματικά τα προβλήματα τόσο των εγκλωβισμένων όσο και των παιδιών τους που ζουν στις κατεχόμενες ή στις ελεύθερες περιοχές με ιδιαίτερη έμφαση στα θέματα των παρεχομένων συντάξεων και επιδομάτων, της κατ΄ οίκον φροντίδας, της επιδιόρθωσης των κατοικιών των εγκλωβισμένων, της εκπαίδευσης και της επαγγελματικής αποκατάστασης των παιδιών των εγκλωβισμένων.
Παθόντες
Οι παθόντες στους οποίους ανήκουν οικογένειες των πεσόντων, των αγνοουμένων και των αναπήρων πολέμου βρίσκονται συνεχώς στο επίκεντρο της προσοχής του ΑΚΕΛ Αριστερά Νέες Δυνάμεις.
Το Κόμμα ανέπτυξε συγκεκριμένες και σημαντικές πρωτοβουλίες μέσα και έξω από την Βουλή για την επίλυση των καθημερινών προβλημάτων των παθόντων, αλλά και για την απόδοση σ΄ αυτούς των ανάλογων ηθικών και ειδικών τιμών που τους αξίζουν.
Παραμένουν όμως για να αντιμετωπιστούν διάφορα ζητήματα. Ως εκ τούτου  θα εργαστούμε για τα πιο κάτω: Η κοινωνία και το Κράτος έχουν υποχρέωση να στηρίξουν ποικιλόμορφα τις οικογένειες των παθόντων και τους ίδιους τους αναπήρους.
 Το θέμα της επαγγελματικής αποκατάστασης των παθόντων θα πρέπει να αντιμετωπιστεί με κάθε προτεραιότητα.
Το ΑΚΕΛ χαιρετίζει τις ενέργειες της κυβέρνησης των συνεργαζομένων κομμάτων για αναγνώριση της Αντίστασης ενάντια στον φασισμό, τη Χούντα και την ΕΟΚΑ Β΄ και την παραχώρηση προαγωγών και ηθικών αμοιβών στους αντιστασιακούς.
 Την καλούμε να προχωρήσει στην επίλυση προβλημάτων που παρουσιάστηκαν κατά την εφαρμογή της αξιέπαινης πολιτικής απόφασης.
Θα πρέπει να συνεχιστεί η πολιτική οικονομικής στήριξης των παθόντων και οι παροχές προς αυτούς θα πρέπει να τυγχάνουν ανάλογης αύξησης όπως και σε άλλες περιπτώσεις συνανθρώπων μας που βοηθά το Κράτος.
Να παραχωρηθούν διευκολύνσεις στην εκπαίδευση μέχρι και Πανεπιστημιακού επιπέδου, στην ιατροφαρμακευτική περίθαλψη, την κατ΄ οίκον φροντίδα εκείνων που έχουν ανάγκη και γενικά να υπάρχει συνεχής ανθρώπινη και κοινωνική στήριξη των παθόντων.
Να υλοποιηθεί η απόφαση της Κυβέρνησης για δημιουργία μνημείου ηρώων της Αντίστασης και της Δημοκρατίας καθώς και μνημείου πεσόντων όλων των αγώνων του Κυπριακού Λαού.
Να αντιμετωπιστούν και να λυθούν τα θέματα των αιχμαλώτων πολέμου.
ΝΕΟΛΑΙΑ
Με την Αριστερά υλοποιεί τα όνειρα της
Νεολαία και Αριστερά είναι έννοιες αλληλένδετες γιατί συμβολίζουν και αποτελούν στην πράξη το μέλλον, την προοπτική και την ελπίδα για το λαό και τον τόπο μας.
Οι δυνάμεις της δεξιάς και του κατεστημένου αντικρίζουν με εχθρότητα τα ιδιαίτερα χαρακτηριστικά της νεολαίας όπως ο αυθορμητισμός, ο ριζοσπαστισμός, η αμφισβήτηση και η τάση προς το καινούριο και την ανανέωση, σπρώχνοντας την νεολαία στην απαξίωση από την πολιτική.
 Αντίθετα, η Αριστερά ήταν και παραμένει ο πολυτιμότερος  σύμμαχος της νέας γενιάς στους αγώνες για τη διασφάλιση και επέκταση των δικαιωμάτων της στη ζωή, τη μόρφωση, την δουλειά και τη ψυχαγωγία.
Από την φύση του το ΑΚΕΛ, ως η πολιτική δύναμη της προόδου και της προοπτικής αγκάλιασε και αγκαλιάστηκε από την νεολαία, αφού ανέκαθεν αφουγκραζόταν τις έγνοιες, τις αγωνίες, τους προβληματισμούς, τις προσδοκίες και τα οράματα της νέας γενιάς και στήριζε έμπρακτα τους αγώνες της, στους οποίους μπροστάρης ήταν η ΕΔΟΝ.
Την τελευταία τριετία, συμμετέχοντας στην κυβέρνηση της Αλλαγής το ΑΚΕΛ επέδρασε καθοριστικά για την εκπλήρωση πολλών αγωνιστικών στόχων του νεολαιίστικου κινήματος από τα οποία ξεχωρίζει:
Η αναβάθμιση του κοινωνικού ρόλου της νέας γενιάς και της συμμετοχής της νεολαίας στα κέντρα λήψης αποφάσεων που την αφορούν, τομέας στον οποίο έχουν πραγματικά γίνει άλματα προς τα εμπρός, αφού η εποχή της παραγνώρισης της νεολαίας έχει παρέλθει μέσα από την πρακτική της παρούσας κυβέρνησης.
Η θεσμική πλέον εκπροσώπηση του Οργανισμού Νεολαίας Κύπρου (ΟΝΕΚ), της Παγκύπριας Ομοσπονδίας Φοιτητικών Ενώσεων (ΠΟΦΕΝ), της Παγκύπριας Συντονιστικής Επιτροπής Μαθητών (ΠΣΕΜ) και γενικά του οργανωμένου νεολαιίστικου κινήματος σε διάφορες μόνιμες ή ad – hoc επιτροπές είναι πλέον μια αναντίλεκτη πραγματικότητα.
Στον τομέα της αξιοκρατίας έχει επίσης καταγραφεί σημαντική πρόοδος όπως καταδεικνύεται από την αισθητή μείωση των προσφυγών κατά των αποφάσεων της ΕΔΥ και της ΕΕΥ, με την εφαρμογή της νομοθεσίας και την εισαγωγή αντικειμενικών κριτηρίων στην πρόσληψη εκτάκτων στην Δημόσια Υπηρεσία, τη διατήρηση του καταλόγου διοριστέων,  την εισαγωγή του συστήματος μοριοδότησης για τις μεταθέσεις στην Εθνική Φρουρά κ.α.
Για την δημιουργική αξιοποίηση του ελεύθερου χρόνου ανάμεσα σ΄ άλλα,  έχει λειτουργήσει το πρώτο Πολύκεντρο στην Εκάλη ενώ προωθείται η δημιουργία πολύκεντρων νεολαίας σε Λεμεσό και Πάφο.
Επίσης έχει λειτουργήσει ο Φεστιβαλικός χώρος στην Πύλη Αμμοχώστου και ο θεσμός των παιγνιοθηκών ενώ προωθείται αποφασιστικά ο θεσμός των ανοιχτών χώρων αθλοπαιδιών.
Αναφορικά με την αντιμετώπιση της νεανικής παραβατικότητας γίνεται μια ευρύτερη προσπάθεια στο τομέα της πρόληψης που αφορά την εκπαίδευση, την οικογένεια και τη δημιουργία συνθηκών υγιούς απασχόλησης της νεολαίας, έχει συσταθεί μόνιμη επιτροπή εγκληματικότητας, έχει ξεκινήσει η υλοποίηση του θεσμού των γονεϊκών συμβούλων ενώ αναβαθμίζονται οι υπηρεσίες στήριξης προς τους κρατούμενους στις κεντρικές φυλακές.
Στο στεγαστικό έχει προωθηθεί το ουσιώδες μέτρο για επιστροφή του ΦΠΑ για την ανέγερση πρώτης κατοικίας από τα νέα ζευγάρια καθώς και η διεύρυνση των κριτηρίων και αυξημένη χρηματικά ενίσχυση των διάφορων στεγαστικών προγραμμάτων.
Σ΄ ότι αφορά τους νέους εργαζόμενους ξεχωρίζει η σημαντική αύξηση του κατώτατου ορίου μισθού που από τις 280ΛΚ έχει φτάσει τις 365ΛΚ καθώς και η προώθηση και υλοποίηση του προγράμματος αυτοεργοδότησης με ποσά που φτάνουν τις 35000ΛΚ.
Οι στρατευμένοι νέοι έχουν λάβει αύξηση του επιδόματος, ενώ προχωρεί η βελτίωση των συνθηκών διαβίωσης των στρατευμένων.
Αναφορικά με τους φοιτητές και γενικότερα τα ζητήματα παιδείας ξεχωρίζει η προώθηση της εκπαιδευτικής μεταρρύθμισης, η δημιουργία του Τεχνολογικού Πανεπιστημίου Κύπρου (ΤΕΠΑΚ) το οποίο θα δεχθεί τους πρώτους φοιτητές το 2007,
 η στήριξη των άπορων φοιτητών με επιπρόσθετο ειδικό κονδύλι 100 χιλιάδων,
 η καθιέρωση της φοιτητικής ταυτότητας, η αύξηση των κονδυλίων για το Ίδρυμα Κρατικών Υποτροφιών
 και ιδιαίτερα η εισαγωγή κοινωνικών κριτηρίων για τις υποτροφίες, η συμπερίληψη των συζευγμένων ως ληπτών φοιτητικής χορηγίας καθώς και η συνεπής προώθηση της Πανεπιστημιούπολης και της επέκτασης του Πανεπιστημίου.
Η θετική αποτίμηση του κυβερνητικού έργου για την νεολαία όχι μόνο δεν μας οδηγεί σε επανάπαυση αλλά αντίθετα μας βρίσκει πανέτοιμους να συνεχίσουμε να παλεύουμε για την ολοκληρωμένη εφαρμογή του κυβερνητικού προγράμματος για την νεολαία και τη λήψη μέτρων που θα βελτιώσουν περαιτέρω την θέση των νέων στο κοινωνικό γίγνεσθαι.
Ειδικότερα, το ΑΚΕΛ – Αριστερά – Νέες Δυνάμεις θα συνεχίσει να αγωνίζεται στο πλευρό του νεολαιίστικου κινήματος για: Συνεχή αναβάθμιση του κοινωνικού ρόλου της νέας γενιάς μέσα από: την ολόπλευρη ενίσχυση και στήριξη του ρόλου του ΟΝΕΚ
την κατοχύρωση των συνδικαλιστικών ελευθεριών και δικαιωμάτων των φοιτητών και μαθητών
την διασφάλιση του δικαιώματος των νέων στην πληροφόρηση
την προώθηση και περαιτέρω ανάπτυξη του συμμετοχικού θεσμού των Δημοτικών και Κοινοτικών Συμβουλίων Νεολαίας
την εκλογή επιτροπών από τους στρατιώτες που σε συνεργασία με τις διοικήσεις θα ασχολούνται με θέματα συνθηκών ζωής και ψυχαγωγίας.
Διασφάλιση του δικαιώματος των νέων στην αξιοπρέπεια σε αντίθεση με τις όποιες πρακτικές του παρελθόντος αναξιοκρατίας και ρουσφετιού που τους εξωθούν στην υποτέλεια και την υποταγή.
 Ειδικότερα θα επιδιώξουμε: Επέκταση και εμβάθυνση με θεσμικό τρόπο, αντικειμενικών, αδιάβλητων διαδικασιών για τις προσλήψεις, προαγωγές, αποσπάσεις, μεταθέσεις στον ευρύτερο δημόσιο τομέα, μέσα από τις οποίες θα ελαχιστοποιείται ο ρόλος του υποκειμενικού παράγοντα.
Περαιτέρω προώθηση της διαφάνειας σ΄ όλα τα επίπεδα και σ΄ όλα τα στάδια αξιολόγησης υποψηφίων στην ευρύτερη Δημόσια Υπηρεσία
Διατήρηση της φιλοσοφίας και εκσυγχρονισμό του καταλόγου διοριστέων στην Δημόσια Εκπαίδευση
Βελτίωση του συστήματος μοριοδότησης για τις μεταθέσεις των στρατευμένων και εισαγωγή της εκ περιτροπής θητείας στα φυλάκια της πρώτης γραμμής.
Διασφάλιση συνθηκών δημιουργικής αξιοποίησης του ελεύθερου χρόνου των νέων μέσα από: τη δημιουργία πολυδύναμων κέντρων νεολαίας σ΄ όλες τις επαρχίες
επέκταση σ΄ όλα τα αστικά και περιφερειακά κέντρα του θεσμού των πολυκέντρων νεολαίας
ενίσχυση της πολιτισμικής αγωγής στη Δημόσια Εκπαίδευση
αναβάθμιση του τμήματος αθλητισμού στο Υπ. Παιδείας και γενικότερα του σχολικού αθλητισμού
δημιουργία Δραματικής Σχολής και Σχολής Καλών Τεχνών
υλοποίηση με ταχείς ρυθμούς του προγράμματος για μαζικοποίηση του αθλητισμού με τη δημιουργία κατάλληλης υποδομής όπως η δημιουργία ανοιχτών γηπέδων αθλοπαιδιών.
Απάμβλυνση του κοινωνικού προβλήματος της νεανικής παραβατικότητας με μέτρα προληπτικού κυρίως χαρακτήρα όπως Οικονομική και κοινωνική ενίσχυση των οικογενειών με χαμηλά εισοδήματα και συνεχής επιμόρφωση των γονιών για τα θέματα διαπαιδαγώγησης των παιδιών τους.
Αποφασιστική προώθηση της πρότασης για εκπαιδευτική μεταρρύθμιση και ιδιαίτερα των μέτρων που θα βοηθήσουν στην αντιμετώπιση της σχολικής αποτυχίας όπως η παραπέρα ενίσχυση του τμήματος εκπαιδευτικής ψυχολογίας, η επέκταση των ζωνών εκπαιδευτικής προτεραιότητας κ.α.
Δημιουργία ειδικού δικαστηρίου ανηλίκων
Δημιουργία ειδικού – ξεχωριστού χώρου κράτησης των νέων παραβατών
Λήψη εξειδικευμένων μέτρων για αντιμετώπιση της βίας στα γήπεδα
Εξειδικευμένη στήριξη σε κρατούμενους για δημιουργία προϋποθέσεων κοινωνικής επανένταξης τους.
Δικαιώματα στη δουλειά και δουλειά με δικαιώματα με μέτρα που αφορούν: την αντιμετώπιση της ανεργίας και της υποαπασχόλησης, του απλήρωτου χρόνου εργασίας μέσα από εξειδικευμένη αλλά και μέσα από την γενικότερη αναπτυξιακή πολιτική του κράτους,
 τη θεσμική κατοχύρωση επαγγελμάτων με βάση τα ακαδημαϊκά προσόντα των εργαζομένων,
 την ενίσχυση και ουσιαστική προβολή των προγραμμάτων αυτοεργοδότησης, την ουσιαστική αναβάθμιση της υπηρεσίας συμβουλευτικής αγωγής στο Υπ. Παιδείας.
Διασφάλιση του δικαιώματος στην συνδικαλιστική οργάνωση και στη σύναψη συλλογικών συμβάσεων.
Πλήρη τερματισμό της πολιτικής για πρόσληψη συνταξιούχων στην ευρύτερη Δημόσια Υπηρεσία.
Άμεσο τερματισμό των ενεργειών για παράταση του ορίου αφυπηρέτησης στην ευρύτερη δημόσια υπηρεσία και ιδιαίτερα στη Δημόσια Εκπαίδευση.
Λειτουργία δημοσίων ινστιτούτων επαγγελματικής κατάρτισης μονοετούς ή διετούς μεταλυκειακής φοίτησης.
Συνεχής αναβάθμιση και επέκταση των προγραμμάτων κατάρτισης από την Υπηρεσία Ανάπτυξης Ανθρωπίνου Δυναμικού.
Διασφάλιση του αναφαίρετου δικαιώματος για στέγαση των νέων ζευγαριών με μέτρα όπως:αύξηση της προσφοράς οικοπεδοποιημένης γης με ένταξη νέων περιοχών στις οικιστικές ζώνες, το διαχωρισμό οικοπέδων σε κρατική ή και απαλλοτριωμένη γη και παραχώρηση της σε τιμή κόστους στα νεαρά ζευγάρια.
διεύρυνση των προγραμμάτων των δύο οικιστικών οργανισμών,
 βελτίωση των όρων δανειοδότησης και ξεπέρασμα της γραφειοκρατικής διαδικασίας.
Καταβολή εφάπαξ βοηθήματος από την κυβέρνηση σε νεαρά ζευγάρια στη βάση εισοδηματικών κριτηρίων.
Περαιτέρω ενίσχυση της πιστωτικής δυνατότητας του Φορέα Ισότιμης Κατανομής Βαρών.
Ταχύτερη προώθηση της ανέγερσης καινούριων προσφυγικών συνοικισμών προς αντικατάσταση των πρώτων συνοικισμών χαμηλού κόστους που να καλύπτει και τα νεαρά ζευγάρια.
Για αντιμετώπιση των προβλημάτων των φοιτητών με μέτρα όπως: επέκταση της ειδικής χορηγίας ώστε να καλύπτει όλους τους φοιτητές
επέκταση γενικότερα της κρατικής φοιτητικής μέριμνας ιδιαίτερα προς τους φοιτητές που προέρχονται από τα ασθενέστερα εισοδηματικά στρώματα
επέκταση των ωφελημάτων από την φοιτητική ταυτότητα
δημιουργία φοιτητικής εστίας και για τους φοιτητές του ΤΕΠΑΚ και επέκταση της φοιτητικής εστίας του Πανεπιστημίου
αυστηρό έλεγχο των Ιδιωτικών Σχολών Τριτοβάθμιας Εκπαίδευσης τόσο ως προς τα επίπεδα σπουδών όσο και ως προς την οικονομική εκμετάλλευση των φοιτητών
και αναθεώρηση της νομοθεσίας σ΄ ότι αφορά το κερδοσκοπικό χαρακτήρα των Ιδιωτικών Πανεπιστημίων
μετατροπή της Κύπρου σε περιφερειακό εκπαιδευτικό κέντρο έχοντας ως βάση τη Δημόσια Τριτοβάθμια Εκπαίδευση
επέκταση του Πανεπιστημίου με καινούρια τμήματα και σχολές και έγκαιρος προγραμματισμός για επέκταση του ΤΕΠΑΚ
αύξηση των κονδυλίων του Ιδρύματος Κρατικών Υποτροφιών και αλλαγή των κριτηρίων ώστε να επωφελούνται οι άποροι φοιτητές που έχουν τις ψηλότερες ακαδημαϊκές επιδόσεις
εξειδικευμένη οικονομική στήριξη για τους άπορους φοιτητές.
Για τη διασφάλιση μιας δημιουργικής θητείας με δικαιώματα για τους στρατευμένους νέους με μέτρα όπως: ριζική αναθεώρηση του στρατιωτικού κανονισμού
δημιουργία συνθηκών αξιοποίησης του ελεύθερου χρόνου μέσα από επιμορφωτικά προγράμματα και δημιουργία υποδομής για αθλητική και πολιτιστική ανάπτυξη
πλήρη κατάργηση της πρόνοιας για υπηρέτηση της πειθαρχικής ποινής φυλάκισης πέραν του χρόνου της κανονικής θητείας
συνέχιση με εντατικότερους ρυθμούς της βελτίωσης των χώρων διαβίωσης των εθνοφρουρών.
πλήρη εξάλειψη της εθνικιστικής προπαγάνδας και των σοβινιστικών συμβόλων και συνθημάτων
περαιτέρω αύξηση του επιδόματος που λαμβάνουν οι στρατευμένοι.
ΝΑΡΚΩΤΙΚΑ
Πολεμούμε τον κόσμο των ψευδαισθήσεων και του θανάτου
Η μάστιγα των ναρκωτικών είναι ένα σύνθετο ψυχοκοινωνικό πρόβλημα.
 Η ιστορία και η εξέλιξη της χρήσης των ναρκωτικών ουσιών είναι άμεσα συνδεδεμένη με την ιστορία και εξέλιξη του κοινωνικού μας συστήματος.
 Έχει άμεση σχέση με το οικονομικό, κοινωνικό και πολιτιστικό πλαίσιο μέσα στο οποίο αναπτύσσεται η προσωπικότητα των νέων ανθρώπων οι αξίες και τα πρότυπα ζωής τους.
Ζούμε σε μια κοινωνική πραγματικότητα στην οποία παρουσιάζεται ως υπέρτατη αξία το χρήμα και υπέρτατος στόχος η απόκτηση του με κάθε θεμιτό ή αθέμιτο μέσο.
 Σε μια κοινωνική πραγματικότητα που χαρακτηρίζεται από κρίση αξιών και θεσμών,
από φαινόμενα σήψης και διαφθοράς, στην οποία επικρατεί ένας σκληρός και ανελέητος ανταγωνισμός στις κοινωνικές σχέσεις.
 Ζούμε σε μια κοινωνική πραγματικότητα που ολοένα και εντείνεται το φαινόμενο της ανθρώπινης μοναξιάς και της έλλειψης επικοινωνίας.
 Όλα αυτά οδηγούν τους ανθρώπους και ιδιαίτερα νέους ανθρώπους στις εξαρτησιογόνες ουσίες.
 Η αντιμετώπιση των κοινωνικο-οικονομικών αιτίων που κάνουν τους ανθρώπους να στρέφονται στα ναρκωτικά είναι και πιο αποτελεσματική μέθοδος καταπολέμησης της μάστιγας των ναρκωτικών.
Στην προσπάθεια αντιμετώπισης του μεγάλου προβλήματος της χρήσης εξαρτησιογόνων ουσιών από την κυβέρνηση της Αλλαγής, έχει υλοποιηθεί η αναδόμηση του Αντιναρκωτικού Συμβουλίου, η διαμόρφωση για πρώτη φορά πενταετούς στρατηγικής αντιμετώπισης του προβλήματος, η παροχή κινήτρων στους εργοδότες για επανένταξη απεξαρτημένων, η δημιουργία δυο μονάδων απεξάρτησης, της Πυξίδας και της Άνωσης, η λειτουργία κέντρου πρόληψης του ΟΝΕΚ στη Λεμεσό και του Κέντρου Τεκμηρίωσης και Πληροφόρησης για τα ναρκωτικά, και άλλα μέτρα προληπτικού χαρακτήρα.
Για την αντιμετώπιση της κοινωνικής μάστιγας των ναρκωτικών το ΑΚΕΛ Αριστερά Νέες Δυνάμεις θα συνεχίσει να παρέχει ολόπλευρη υποστήριξη στο Αντιναρκωτικό Συμβούλιο.
 Παράλληλα θα εργαστούμε για: Δημιουργία κέντρου απεξάρτησης ανηλίκων
Εισαγωγή προγραμμάτων υποκατάστατων σε μια προσπάθεια μείωσης των θανάτων
Θέσπιση κανονισμών στην βάση της Νομοθεσίας του ’92 περί τοξικομανών
Εκσυγχρονισμό της νομοθεσίας ώστε η προσοχή του νόμου να στρέφεται στους εμπόρους και όχι στους χρήστες
Προώθηση της εκπαιδευτικής μεταρρύθμισης, στήριξη του θεσμού της οικογένειας, διασφάλιση του κοινωνικού ελέγχου στα media σ΄ ότι αφορά τα αρνητικά πρότυπα που καλλιεργούν, δημιουργία προϋποθέσεων υγιούς απασχόλησης της νεολαίας.
Επέκταση και εισαγωγή καινούριων προγραμμάτων και δράσεων για κοινωνική επανένταξη των νεαρών χρηστών.
ΓΥΝΑΙΚΕΣ
Ισότητα στη κοινωνία και την πολιτεία
Το ΑΚΕΛ Αριστερά Νέες Δυνάμεις θεωρεί ότι τα δικαιώματα των γυναικών είναι αναπόσπαστο κομμάτι των ανθρωπίνων δικαιωμάτων
και αποτελούν μέρος του οράματος του για μια πιο δίκαιη, πιο ανθρώπινη κοινωνία.
Στη βάση αυτής της θεώρησης συνεχίζει να αγωνίζεται για καταξίωση της γυναίκας ως ισότιμου μέλους της κοινωνίας και ως ισότιμου πολίτη.
Η ανάδειξη, αναγνώριση και ανέλιξη της γυναίκας στην οικογένεια, στην εργασία, στην κοινωνική ζωή και  τα δημόσια αξιώματα δεν ήταν ποτέ και δεν είναι ζήτημα μόνο των γυναικών, αλλά ολόκληρης της κοινωνίας.
 Έχοντας υπόψη αυτό το αξίωμα  το ΑΚΕΛ Αριστερά Νέες Δυνάμεις,  συνέχισε και κατά το διάστημα των τελευταίων πέντε  χρόνων να εργάζεται με μεθοδικότητα και με συγκεκριμένες διεκδικήσεις για την αναβάθμιση του ρόλου και της θέσης της γυναίκας.
Θεωρούμε ως κυριότερη προϋπόθεση για την επίτευξη των πιο πάνω την προώθηση ολοκληρωμένης στρατηγικής για την υλοποίηση των θέσεων και προτάσεων μας ώστε η γυναίκα να βρει τη θέση που της αξίζει στην κυπριακή κοινωνία.
  Θα συνεχίσει να εργάζεται για την:Αναπροσαρμογή της στάσης της κοινωνίας απέναντι στους ρόλους των δύο φύλων.
 Προς αυτή την κατεύθυνση θα επιδιώξει την:Ετοιμασία προγραμμάτων επιμόρφωσης και ευαισθητοποίησης εκπαιδευτικών σε θέματα ισότητας.
Αξιολόγηση των εκπαιδευτικών εγχειριδίων από την οπτική γωνία του φύλου και των ίσων ευκαιριών.
Επαναπροσδιορισμό του σχολικού επαγγελματικού προσανατολισμού στην κατεύθυνση της άρσης του επαγγελματικού χάσματος λόγω φύλου.
Στήριξη αυτής της προσπάθειας από τα ΜΜΕ.
Ενσωμάτωση της αρχής της ισότητας ανδρών και γυναικών σε όλες τις  πολιτικές
Αναβάθμιση της συμμετοχής της γυναίκας σε όλους τους τομείς της κοινωνικής ζωής καθώς και στα κέντρα λήψης αποφάσεων και άσκησης εξουσίας.
Η ισότιμη συμμετοχή της γυναίκας στη δημόσια και πολιτική ζωή θα πρέπει να αντιμετωπιστεί από όλους ως θέμα ουσίας και όχι μόνο ως θέμα αριθμητικό.
 Στόχος πρέπει να είναι η δημιουργία εκείνων των προϋποθέσεων που θα δίνουν την ευκαιρία στη γυναίκα να συναγωνιστεί ισότιμα τον άντρα με αποκλειστικά κριτήρια ανέλιξης τις γνώσεις και τις ικανότητες της έτσι που να βρει τη θέση της σ’ όλους τους φορείς εξουσίας και τα κέντρα λήψης αποφάσεων.
Αναβάθμιση του ρόλου και διεύρυνση των αρμοδιοτήτων του Εθνικού Μηχανισμού για τα Δικαιώματα της γυναίκας.
Δημιουργία Επιτροπής Ίσων Ευκαιριών που θα επιλαμβάνεται όλων των ζητημάτων της ισότητας των δύο φύλων περιλαμβανομένων και εξέτασης  παραπόνων για κάθε μορφή διάκρισης εναντίον των γυναικών.
Δημιουργία μηχανισμών ελέγχου και πλήρους εφαρμογής των νομοθεσιών που ψηφίστηκαν και αφορούν την ισότητα, ιδιαίτερα στα πλαίσια της εναρμόνισης με το κοινοτικό κεκτημένο και οι οποίες κατοχυρώνουν ουσιώδη δικαιώματα των εργαζομένων γυναικών όπως την ισομισθία, την ισότητα ευκαιριών, τη γονική άδεια, την προστασία της μητρότητας κ.α.
Εξασφάλιση των εργασιακών και ασφαλιστικών δικαιωμάτων των εργαζομένων με άτυπες μορφές εργασίας, η πλειοψηφία των οποίων είναι γυναίκες
 καθώς και την προστασία των μακράς διάρκειας ανέργων και των ανασφάλιστων ηλικιωμένων.
Δημιουργία των αναγκαίων υπηρεσιών και προγραμμάτων τα οποία είναι απαραίτητα στην κάλυψη καθημερινών αναγκών των γυναικών, ώστε να εξαλείψουν τις διακρίσεις και να ενισχύσουν την καθημερινή αντιμετώπιση των πολλαπλών τους ρόλων στην κοινωνία,
και να διευκολύνουν τον συνδυασμό οικογενειακών και επαγγελματικών υποχρεώσεων.
Εισαγωγή ολοκληρωμένων μέτρων αύξησης της συμμετοχής της γυναίκας στην εργασία και αντιμετώπισης της ανεργίας ανάμεσα στις γυναίκες, τα οποία θα περιλαμβάνουν θέματα κατάρτισης και θέματα υποδομής διευκολύνσεων στις εργαζόμενες μητέρες.
Εισαγωγή του θεσμού της πληρωμένης γονικής άδειας και για τους δύο γονείς.  Αυτή να παρέχεται μετά τη λήξη της άδειας μητρότητας.
Προστασία των γυναικών από κάθε μορφή βίας μέσα και έξω από την οικογένεια.
  Προς αυτή την κατεύθυνση είναι απαραίτητη μεταξύ άλλων η επέκταση εξειδικευμένων Κέντρων Υποδοχής, η εφαρμογή προγραμμάτων συμβουλευτικής υποστήριξης και η εξασφάλιση ψυχοκοινωνικής υποστήριξης και απασχόλησης σε γυναίκες που έχουν χαρακτηρισθεί θύματα παράνομης διακίνησης και εμπορίας
Να εγκύψουν η πολιτεία και η κοινωνία με περισσότερο ενδιαφέρον και στοργή στα προβλήματα που αντιμετωπίζουν ειδικές ομάδες γυναικών, π.χ. μονογονιοί, με προβλήματα αναπηρίας, ανικανότητας για εργασία, μετανάστριες, ξένες καλλιτέχνιδες κ.α.
ΠΟΛΥΤΕΚΝΕΣ/ΠΕΝΤΑΜΕΛΕΙΣ ΟΙΚΟΓΕΝΕΙΕΣ
Αδιάπτωτο ενδιαφέρον
Οι πολύτεκνες οικογένειες αποτελούν σημαντικό κεφάλαιο της κυπριακής κοινωνίας, ιδιαίτερα σ’ ότι αφορά στη διατήρηση των δημογραφικών ισορροπιών.
Το ΑΚΕΛ Αριστερά Νέες Δυνάμεις επέδειξε διαχρονικά μεγάλη ευαισθησία και συνέβαλε σημαντικά στην παροχή κάθε δυνατής βοήθειας για αντιμετώπιση των πολλαπλών και σοβαρών προβλημάτων που αντιμετωπίζουν.
Κυρίως συνέβαλε στο να αρθεί μια σοβαρή αδικία εις βάρος τους, που επιβλήθηκε μέσα στα πλαίσια της Φορολογικής Μεταρρύθμισης, που έγινε από την προηγούμενη Κυβέρνηση.
 Η νέα ρύθμιση συμπεριλαμβάνει Επαναφορά του ορίου ενηλικίωσης για παραχώρηση επιδόματος τέκνου μέχρι το 25ο και 23ο έτος για αγόρια και κορίτσια αντίστοιχα.
Παραχώρηση δικαιώματος λήψης του επιδόματος Πολυτέκνων και στις οικογένειες που έγιναν ή γίνονται Πολύτεκνες μετά την 1/1/2003.
Αναθεώρηση του ύψους του βασικού επιδόματος τέκνου και διατήρηση της αρχής των εισοδηματικών κριτηρίων για λόγους κοινωνικής δικαιοσύνης.
Το ΑΚΕΛ Αριστερά Νέες Δυνάμεις συνέβαλε επίσης στην περαιτέρω βελτίωση σημαντικών διεκδικήσεων όπως αύξηση του επιδόματος εθνοφρουρού για παιδιά Πολύτεκνων οικογενειών.
Η επέκταση του δικαιώματος επιδόματος Πολύτεκνης Μάνας και στις Μάνες που παίρνουν κοινωνική σύνταξη.
Την εισαγωγή και βελτίωση στεγαστικών σχεδίων, που λειτουργούν μέσω του Οργανισμού Ανάπτυξης Γης, του Οργανισμού Χρηματοδοτήσεως Στέγης και του Υπουργείου Εσωτερικών, τα οποία απευθύνονται σε ευρύτερα στρώματα του πληθυσμού και λειτουργούν και προς όφελος των πολύτεκνων οικογενειών.
Πέραν των πιο πάνω το ΑΚΕΛ Αριστερά Νέες Δυνάμεις εκτιμά ότι παραμένουν ακόμα αρκετά σοβαρά θέματα για τα οποία με συνέπεια θα συνεχίσει να αγωνίζεται για τη προώθηση και επίλυση τους.
 Αυτά είναι:Η επέκταση του δικαιώματος επιδόματος Μάνας που να καλύπτει όλες τις Πολύτεκνες Μάνες.
Η αύξηση της χορηγίας για αγορά αυτοκινήτου.
Η χάραξη νέας τιμολογιακής πολιτικής για το ηλεκτρικό ρεύμα, έτσι που να λαμβάνει υπόψη της τις αυξημένες ανάγκες της Πολύτεκνης Οικογένειας.
Η βελτίωση του φορολογικού συστήματος.
Παράλληλα το ΑΚΕΛ εκτιμώντας ότι το Δημογραφικό πρόβλημα αποτελεί στις μέρες μας ένα από τα πιο σοβαρά θέματα της κυπριακής κοινωνίας, υποστηρίζει και προτείνει την δημιουργία Ενιαίου Φορέα με στόχο τη διαμόρφωση και υλοποίηση ενός ολοκληρωμένου προγράμματος Δημογραφικής Πολιτικής.
Την αναγνώριση της Πολυτεκνικής ιδιότητας και στις Πενταμελείς Οικογένειες. Αυτό θα αποτελεί ένα ουσιαστικό και πρακτικό μέτρο προς την κατεύθυνση ανακοπής της υπογεννητικότητας και θα δημιουργήσει παράλληλα μία στερεή βάση για αναπλήρωση και αύξηση του πληθυσμού.
Ως πρώτο μέτρο θα εργαστούμε για την αναλογική αφαίρεση του επιδόματος τέκνου κατά την ενηλικίωση καθενός από τα τρία παιδιά.
ΑΤΟΜΑ ΜΕ ΑΝΑΠΗΡΙΕΣ-ΕΙΔΙΚΕΣ ΑΝΑΓΚΕΣ
Αξιοπρέπεια και δικαιώματα
Το ΑΚΕΛ Αριστερά Νέες Δυνάμεις με συνέπεια και σταθερότητα εργάζεται έτσι που τα άτομα με αναπηρία να έχουν ισότιμη συμμετοχή στην κοινωνία και εργασία.
 Για την επίτευξη αυτού του στόχου εργαστήκαμε μαζί με τις οργανώσεις των ατόμων με αναπηρία έτσι που να υπάρξει ένας σύγχρονος προοδευτικός Νόμος, ο Νόμος «Περί Ατόμων με αναπηρίες», ο οποίος να κατοχυρώνει τα δικαιώματα των ατόμων με αναπηρία στη εκπαίδευση στη διακίνηση στην εργασία.
Αναλάβαμε πρωτοβουλίες και διαδραματίσαμε καθοριστικό ρόλο στον εκσυγχρονισμό του Νόμου για τα δημόσια βοηθήματα,
στην αύξηση του δημόσιου βοηθήματος και των άλλων παροχών που αφορούν τους ανάπηρους,
στην εισαγωγή προγραμμάτων και κινήτρων για ένταξη των ατόμων με αναπηρία στην εργασία.
Παρά τα βήματα που έχουν γίνει θεωρούμε ότι χρειάζονται να γίνουν πολύ περισσότερα στα θέματα των αναπήρων.
Ιδιαίτερης προσοχής πρέπει να τύχει η ανάγκη για σφαιρική μελέτη και αντιμετώπιση όλων των προβλημάτων των αναπήρων και η δημιουργία μιας δυνατής Υπηρεσίας Αναπήρων με αυξημένες εξουσίες.
 Η εργασία που η κυβέρνηση των συνεργαζόμενων κομμάτων έχει αρχίσει προς αυτή την κατεύθυνση πρέπει άμεσα να ολοκληρωθεί και να προχωρήσουμε σε πρακτικές ενέργειες.
Ως ΑΚΕΛ Αριστερά Νέες Δυνάμεις θα εργαστούμε για τα ακόλουθα: Θεσμοθέτηση και αναγνώριση του ρόλου της Κυπριακής Συνομοσπονδίας Οργανώσεων Αναπήρων (ΚΥΣΟΑ) με νομοσχέδιο που θα κατοχυρώνει τον ρόλο της και θα την στηρίζει οικονομικά.
Υιοθέτηση μέτρων θετικών δράσεων για ένταξη των ατόμων με αναπηρία στην εργασία όπως προνοεί και η σχετική νομοθεσία.
Εκσυγχρονισμό και αναβάθμιση των προγραμμάτων που προσφέρει το Κέντρο Επαγγελματικής Αποκατάστασης Αναπήρων.
Εκσυγχρονισμό και βελτίωση του επιδόματος βαριάς κινητικής αναπηρίας.
Τα επιδόματα και βοηθήματα που αφορούν τα επιδόματα με αναπηρία να διαφοροποιούνται με τρόπο που να αντιμετωπίζουν τις αυξημένες ανάγκες των ατόμων με αναπηρίες.
Αυστηρό έλεγχο και αποτελεσματικά μέτρα για διασφάλιση συνθηκών προσβασιμότητας του κτιρίου στα άτομα με αναπηρία και ελεύθερης διακίνησης τους.
Δημιουργία προγραμμάτων που θα καλλιεργούν σωστές στάσεις των πολιτών και των θεσμών έναντι των ατόμων με αναπηρία.
Η ποιότητα ζωής μιας κοινωνίας κρίνεται πρώτα από όλα από την ποιότητα ζωής των πιο ευάλωτων της ομάδων.
Θα είμαστε μαζί και δίπλα με το οργανωμένο κίνημα των ατόμων με αναπηρία για ζωή με αξιοπρέπεια και δικαιώματα.
Τα τελευταία χρόνια σε επίπεδο κοινωνίας και πολιτείας έχουν γίνει σημαντικά βήματα για ένταξη των ατόμων με ειδικές ανάγκες στην εκπαίδευση και γενικότερα στην κοινωνία. Αυτά τα θετικά βήματα θα πρέπει να συνεχιστούν.
Η τροποποίηση του Νόμου για τα Δημόσια Βοηθήματα, με βάση εισηγήσεις που ως ΑΚΕΛ καταθέσαμε, έχει βοηθήσει την διεύρυνση του όρου ανάπηρος με αποτέλεσμα άτομα με ειδικές ανάγκες, κυρίως παιδιά, να παίρνουν σήμερα δημόσιο βοήθημα.
Βήματα έχουν γίνει και στο επίπεδο της οικονομικής στήριξης εθελοντικών οργανώσεων που προσφέρουν προγράμματα σε παιδιά με ειδικές ανάγκες.
 Πολλές ήταν οι περιπτώσεις που το ΑΚΕΛ- Αριστερά- Νέες Δυνάμεις, εντός και εκτός της Βουλής, άσκησε πιέσεις για αυξημένη οικονομική στήριξη σε αυτά τα προγράμματα.
Εισήχθηκαν επίσης προγράμματα, όπως ο θεσμός της εργοδότησης με στήριξη, που είναι ιδιαίτερα σημαντικός για την ένταξη των ατόμων με ειδικές ανάγκες στην απασχόληση, και η επέκταση των σπιτιών στην κοινότητα.
Παρά την πρόοδο που έχει γίνει τα άτομα με ειδικές ανάγκες και οι οικογένειες τους εξακολουθούν να αντιμετωπίζουν αρκετά προβλήματα.
Σημειώνουμε ιδιαίτερα τα ζητήματα που αφορούν Βελτίωση της παρεχόμενης ιατροφαρμακευτικής περίθαλψης των ατόμων με ειδικές ανάγκες. Ιδιαίτερα να δοθεί προσοχή σε προληπτικά προγράμματα.
Απλοποίηση και επίσπευση των διαδικασιών παροχής βοηθητικών μέσων στα παιδιά με ειδικές ανάγκες
Επέκταση του θεσμού των σπιτιών στην κοινότητα και βελτίωση του ελέγχου της έτσι που να παρέχεται υψηλό επίπεδο φροντίδας και υπηρεσιών
Δημιουργία κέντρων για τη φροντίδα και στήριξη ενηλίκων ατόμων με ειδικές ανάγκες όταν οι γονείς τους αποβιώσουν
Αύξηση των ποσών που παρέχονται μέσα από το σχέδιο κρατικών χορηγιών στα διάφορα προγράμματα
Παραχώρηση κινήτρων για να υπάρξει ενοποίηση προγραμμάτων όπως και ένας συνολικός προγραμματισμός για τις ανάγκες σε υποδομές και προγράμματα.
Ως ΑΚΕΛ- Αριστερά- Νέες Δυνάμεις, θεωρούμε ότι η πολιτική για τα ζητήματα των ατόμων με ειδικές ανάγκες όπως και η πολιτική για τα άτομα με αναπηρίες είναι αναγκαίο να τεθούν κάτω από ένα ενιαίο φορέα με σωστή στελέχωση και αυξημένες εξουσίες.
Για την επίτευξη αυτών των στόχων επιβάλλεται η επίσπευση της υιοθέτησης της πολιτικής για σφαιρική αντιμετώπιση.
 Στην υιοθέτηση αυτής της πολιτικής ουσιαστικό ρόλο έχουν να διαδραματίσουν οι θέσεις και οι απόψεις των εθελοντικών οργανώσεων που ασχολούνται με τα θέματα αυτά.
ΠΑΙΔΕΙΑ
Για μια δημοκρατική και ανθρώπινη Παιδεία
Η Παιδεία αποτελεί για το ΑΚΕΛ βασικό κοινωνικό αγαθό το οποίο πρέπει να διασφαλίζεται, με τη δημόσια δωρεάν εκπαίδευση σε όλες τις βαθμίδες
 και την εξασφάλιση ίσων ευκαιριών μόρφωσης και την εξίσωση των δυνατοτήτων επιτυχίας για όλους.
Το ΑΚΕΛ από χρόνια έθετε το στόχο ότι η Κυπριακή Εκπαίδευση για να βγει από τα αδιέξοδα και την κρίση που την ταλανίζουν και να μπορεί να ανταποκριθεί στις σύγχρονες ανάγκες και προκλήσεις της εποχής χρειάζεται μια ριζοσπαστική μεταρρύθμιση με βαθιές τομές τόσο στη δομή της όσο και στο περιεχόμενο.
 Μια μεταρρύθμιση η οποία θα ανοίγει μέτωπα εναντίον της συντήρησης, του αναχρονισμού και της οπισθοδρόμησης, φέρνοντας το καινούργιο και την αλλαγή.
Ως αποτέλεσμα της δεκάχρονης διακυβέρνησης από τον ΔΗΣΥ, στο κυπριακό εκπαιδευτικό σύστημα είχαν συσσωρευτεί επικίνδυνα αδιέξοδα.
 Τα ποσοστά του λειτουργικού αναλφαβητισμού και της σχολικής αποτυχίας ήταν τρομακτικά και αποτελούσαν πέραν της μορφωτικής περιθωριοποίησης και την αιτία πολλών άλλων κοινωνικών προβλημάτων.
 Η παραπαιδεία είχε καταστεί ένα καρκίνωμα που μεταφέρει το κέντρο βάρους της μάθησης από το σχολείο στο φροντιστήριο, απομυζώντας το βαλάντιο των εργαζομένων γονιών και εξαφανίζοντας τον ελεύθερο χρόνο των μαθητών.
  Η υλικοτεχνική υποδομή των σχολείων ήταν ανεπαρκής και οι τεράστιες ελλείψεις δημιουργούσαν ασφυκτικές συνθήκες σε εκπαιδευτικούς και εκπαιδευόμενους.
Αυτή την εικόνα παρουσίαζε σε γενικές γραμμές η δημόσια εκπαίδευση στην Κύπρο το 2003 όταν ανέλαβε την εξουσία η κυβέρνηση της Αλλαγής.
Η κυβέρνηση της Αλλαγής, υλοποιώντας προεκλογικές της δεσμεύσεις προωθεί με όραμα και στρατηγική μια συνολική Εκπαιδευτική Μεταρρύθμιση που αγκαλιάζει όλες τις βαθμίδες της εκπαίδευσης.
Η έκθεση της Επιτροπής των Ειδικών Πανεπιστημιακών για την εκπαιδευτική μεταρρύθμιση με στόχο μια «δημοκρατική και ανθρώπινη παιδεία» αποτελεί το πρώτο βήμα για υλοποίηση της προγραμματικής διακήρυξης της κυβέρνησης για μια συνολική και σφαιρική μεταρρύθμιση της εκπαίδευσης.
Θεωρούμε ότι η έκθεση σε γενικές γραμμές ανταποκρίνεται στις θέσεις και προτάσεις που το ΑΚΕΛ Αριστερά Νέες Δυνάμεις κατάθετε όλα αυτά τα χρόνια.
 Διατυπώνει συνολική πρόταση για μια προοδευτική ριζοσπαστική εκπαιδευτική μεταρρύθμιση.
Σήμερα διεξάγεται ένας ανοικτός, δομημένος, κοινωνικός διάλογος για την υλοποίηση της εκπαιδευτικής μεταρρύθμισης, μέσω του Συμβουλίου Παιδείας, του Συμβουλίου Δημοτικής και Μέσης και του Συμβουλίου Ανώτατης Εκπαίδευσης, που για πρώτη φορά θεσμοθετήθηκαν.
 Στα συμβούλια, τα οποία διαδραματίζουν ενεργό ρόλο στην διαμόρφωση της εκπαιδευτικής πολιτικής, συμμετέχουν τα Κοινοβουλευτικά κόμματα, εκπαιδευτικοί και κοινωνικοί φορείς, πανεπιστημιακοί, και για πρώτη φορά εκπρόσωποι του μαθητικού και φοιτητικού κινήματος.
Βρίσκεται στην πορεία υλοποίησης η αναδόμηση του Παιδαγωγικού Ινστιτούτου, η ίδρυση Κέντρου Εκπαιδευτικής Έρευνας και Αξιολόγησης, η διαμόρφωση ενός νέου συστήματος  Αξιολόγησης και ενός ολοκληρωμένου προγράμματος  Επιμόρφωσης των εκπαιδευτικών.
Θεσμοθετήθηκε η δημόσια, δωρεάν και υποχρεωτική Προδημοτική για όλα τα παιδιά
και το κράτος ανέλαβε εξ ολοκλήρου το κόστος συντήρησης και λειτουργίας των δημόσιων Νηπιαγωγείων.
Μειώθηκε ο αριθμός μαθητών κατά τμήμα σ’ όλες τις τάξεις του Δημοτικού, στην Α’ Γυμνασίου και στην Γ’ Λυκείου.
Για αντιμετώπιση της σχολικής αποτυχίας εφαρμόζεται σε 3 περιοχές ο θεσμός των Ζωνών Εκπαιδευτικής Προτεραιότητας και τροχιοδρομείται η επέκταση του σε νέες περιοχές.
Ο θεσμός του ολοήμερου σχολείου όχι μόνο επεκτάθηκε ποσοτικά από τα 80 στα 150 δημοτικά σχολεία, αλλά βελτιώθηκε ποιοτικά το πρόγραμμα και εφαρμόζεται σε 12 σχολεία πιλοτικά για τα παιδιά όλων των τάξεων.
 Αναμένεται τη νέα σχολική χρονιά να εφαρμοστεί πιλοτικά το υποχρεωτικό Ολοήμερο στο δημοτικό και να επεκταθεί στην προδημοτική και στο γυμνάσιο  όπως διακήρυξε στο πρόγραμμα της η κυβέρνηση.
Στη μέση εκπαίδευση πέραν των αλλαγών που υλοποιήθηκαν, προχωρά η αναμόρφωση του συνόλου του εκπαιδευτικού συστήματος με την καθιέρωση της 10χρονης υποχρεωτικής εκπαίδευσης με ενιαιοποίηση του προγράμματος και η ενοποίηση της λυκειακής βαθμίδας
ώστε να αντιμετωπιστεί η παραπαιδεία και να δοθούν περισσότερες διέξοδοι και προοπτικές στους μαθητές.
Σ’ ότι αφορά την υλικοτεχνική υποδομή συνεχίζεται με έντονους ρυθμούς και καλύτερο προγραμματισμό η ανέγερση νέων σχολικών κτιρίων και η βελτίωση των υφιστάμενων.
 Με τις επενδύσεις που γίνονται και τον ολοκληρωμένο σχεδιασμό που υπάρχει σ’ αυτό τον τομέα σε λίγα χρόνια θα αλλάξει ριζικά η εικόνα των σχολείων όλων των βαθμίδων.
Επίσης οι αλλαγές που έγιναν στο «νόμο περί Σχολικών Εφορειών» ενισχύουν την αποκέντρωση με τη συμμετοχή και της Τοπικής Αυτοδιοίκησης
 και διευρύνουν τη δημοκρατική συμμετοχή με τη θεσμοθέτηση στο επίπεδο του σχολείου της σχολικής επιτροπής.
Το Πανεπιστήμιο Κύπρου επεκτείνεται με νέες σχολές, νέα τμήματα και νέα προγράμματα αυξάνοντας τον αριθμό των φοιτητών και αναβαθμίζοντας ποιοτικά τη δουλειά του.
Διορίστηκε η προσωρινή Διοικούσα του νέου Τεχνολογικού Πανεπιστημίου, η οποία σε σύντομο χρονικό διάστημα ετοίμασε ολοκληρωμένο πρόγραμμα, εργοδότησε το πρώτο προσωπικό και εξελίσσονται τα έργα ώστε το Σεπτέμβριο του 2007 να δεχθεί τους πρώτους φοιτητές.
Θεσμοθετήθηκε η φοιτητική ταυτότητα, πάγιο αίτημα του φοιτητικού κινήματος.
Το ΑΚΕΛ Αριστερά Νέες Δυνάμεις θεωρεί ότι η υλοποίηση  του προγράμματος της κυβέρνησης στον τομέα της Παιδείας και της Εκπαιδευτικής Μεταρρύθμισης πρέπει να προωθηθεί πιο αποφασιστικά και με ταχύτερους ρυθμούς.
Οι στόχοι που τίθενται για υλοποίηση της Εκπαιδευτικής Μεταρρύθμισης είναι αρκετά φιλόδοξοι.
Στόχοι που το ΑΚΕΛ Αριστερά Νέες Δυνάμεις πρέπει να παλέψει σ’ όλα τα μέτωπα και ιδιαίτερα στη Βουλή, για την υλοποίησή τους.
Οι στόχοι αυτοί είναι: Αναδόμηση, δημιουργία οριζόντιας διατμηματικής δομής
 και αποκέντρωση των υπηρεσιών του Υπουργείου Παιδείας.
Μεταμόρφωση του Κυπριακού σχολείου σε δημοκρατικό σχολείο του πολίτη.
Αύξηση των δημόσιων δαπανών ώστε σταδιακά να φτάσουμε στο 8% του ΑΕΠ το 2008, όπως δεσμεύτηκε προεκλογικά η κυβέρνησης της αλλαγής.
Δημοκρατικό σχολείο που να λειτουργεί για την κοινωνική ενσωμάτωση όλων των παιδιών και για την καταπολέμηση των διαρροών από το σύστημα και του κοινωνικού αποκλεισμού.
Η απάλειψη των στενά εθνοκεντρικών, μόνο πολιτισμικών και κατ’ επέκταση εθνικιστικών στοιχείων.
Η ενσωμάτωση στους στόχους, της διαπολιτισμικής και πολυπολιτισμικής αγωγής που να συνδέει τις Κυπριακές παραδόσεις με τη γνώση του πολιτισμού των άλλων.
Αναθεώρηση των βιβλίων της Ιστορίας, με στόχο η σύγχρονη ιστορία της Κύπρου να διδάσκεται ολοκληρωμένα και αντικειμενικά.
Η αναθεώρηση και εκσυγχρονισμός του περιεχομένου της εκπαίδευσης (αναλυτικά προγράμματα, βιβλία).
Ενίσχυση του μαθήματος της «παιδείας» του πολίτη.
Καλλιέργεια της κριτικής σκέψης και των ανθρωπιστικών αξιών.
Η επέκταση της δημόσιας δωρεάν υποχρεωτικής εκπαίδευσης από 10 σε 12 χρόνια.
Η ενιαιοποίηση της 10χρονης εκπαίδευσης μέσω της διαμόρφωσης δεκάχρονης διδακτικής ενότητας γενικής παιδείας.
Η ενοποίηση της Γενικής Παιδείας και της Τεχνικής Επαγγελματικής Εκπαίδευσης σε μια νέα μορφή Ενιαίου Λυκείου το οποίο θα συνδυάζει οργανικά τη γενική και την τεχνική επαγγελματική εκπαίδευση.
 Το Ενιαίο Λύκειο θα παρέχει στέρεη γενική ανθρωπιστική παιδεία και ταυτόχρονα τεχνική επαγγελματική εκπαίδευση μέσα από προσφορά πεδίων σπουδών (ανθρωπιστικών, θετικών, τεχνολογικών, οικονομικών, καλλιτεχνικών) και επαγγελματικών κατευθύνσεων.
Εκσυγχρονισμό και ολοκληρωμένη εφαρμογή της νομοθεσίας για την Ειδική Εκπαίδευση σ’ όλες τις βαθμίδες.
Η επέκταση της δημόσιας Πανεπιστημιακής Εκπαίδευσης με στόχο σε λίγα χρόνια η πλειοψηφία των φοιτητών να σπουδάζει στην Κύπρο
 και η χώρα μας να μετατραπεί σε περιφερειακό κέντρο εκπαίδευσης και έρευνας.
Η ίδρυση Ιδιωτικών Πανεπιστημίων ψηλού ακαδημαϊκού επιπέδου, μη κερδοσκοπικού χαρακτήρα, με κατοχυρωμένες τις ακαδημαϊκές ελευθερίες και τα δικαιώματα φοιτητών και ακαδημαϊκού προσωπικού.
Η δημιουργία δημόσιων Μεταλυκειακών Κέντρων Επαγγελματικής Εκπαίδευσης.
Εντατικοποίηση του προγράμματος επέκτασης και βελτίωσης της υλικοτεχνικής υποδομής των σχολείων σ’ όλες τις βαθμίδες.
Ενίσχυση και στελέχωση του Κυπριακού Συμβουλίου Αναγνώρισης Τίτλων Σπουδών (ΚΥΣΑΤΣ) ώστε να επιτελεί πιο αποτελεσματικά το έργο του.
Ενίσχυση, αναδόμηση και εκσυγχρονισμός του Ιδρύματος Κρατικών Υποτροφιών.
Αύξηση των δημόσιων δαπανών για την Έρευνα.
ΥΓΕΙΑ
Κοινωνικό αγαθό για όλους
Ο τομέας της Υγείας στην Κύπρο είναι αποδεκτό από όλους ότι συνεχίζει εδώ και πάρα πολλά χρόνια να λειτουργεί μέσα από ένα σύστημα ρυθμίσεων και σχεδιασμών, με τις κατά καιρούς αποσπασματικές διορθωτικές αλλαγές, που είναι κατάλοιπο των χρόνων της αποικιοκρατίας.
Η Κύπρος με την ένταξη της στην Ευρωπαϊκή Ένωση συγκαταλέγεται στις χώρες όπου οι δαπάνες που αφορούν στον τομέα της Υγείας πάντα σε σύγκριση και σαν ποσοστό του Ακαθάριστου Εθνικού Προϊόντος παρουσιάζουν μεγάλα περιθώρια αύξησης.
Τέτοιες αυξήσεις έχουν επιτευχθεί στη διάρκεια των τελευταίων χρόνων, και η αυξητική τάση συνεχίζεται και θα συνεχιστεί μέχρι την κατάκτηση των ψηλών μας στόχων.
Η αριθμητική όμως μόνο αύξηση των δαπανών δεν σημαίνει κατά ανάγκη και μεγαλύτερη αποδοτικότητα.
 Μια σειρά από σημαντικές διαρθρωτικές αλλαγές και σχεδιασμοί οφείλουν να μεταβάλουν και ποσοτικά αλλά και ποιοτικά τον ευρύτερο χώρο της Υγείας.
Η συνολική αντιμετώπιση των θεμάτων Υγείας με ένα σύγχρονο και αποδοτικό τρόπο πάνω στη βάση λειτουργίας του Γενικού Συστήματος Υγείας  αποτελεί για το ΑΚΕΛ Αριστερά Νέες Δυνάμεις μια ύψιστη προτεραιότητα, οφειλή αλλά και δέσμευση προς το λαό μας.
Θα αφιερώσουμε τις δυνάμεις μας και θα συνεχίσουμε να ασκούμε  την πολιτική επιρροή μας ώστε η υλοποίηση αυτού του στόχου να γίνει το συντομότερο δυνατό πραγματικότητα.
Εν τω μεταξύ, και σαν συστατικό στοιχείο αυτής της προσπάθειας, ένας αριθμός επιμέρους μέτρων προς αυτή την κατεύθυνση έχουν ήδη υλοποιηθεί: Συμπληρώθηκε η κτιριακή υποδομή με την αποπεράτωση της ανέγερσης των Νέων Νοσοκομείων Λευκωσίας και Ελεύθερης Αμμοχώστου.
Εφαρμόστηκε η νέα ριζοσπαστική τιμολογιακή πολιτική για τα φάρμακα που οδήγησε σε σημαντική μείωση των τιμών των φαρμάκων.
Αντιμετωπίστηκε ορθολογιστικά το θέμα της προμήθειας ιατρικού εξοπλισμού και φαρμάκων.
Το ΑΚΕΛ Αριστερά Νέες Δυνάμεις εκτιμώντας το θετικό έργο που έγινε από την κυβέρνηση συνεργασίας και με τη δική μας καθοριστική συμβολή, θα συνεχίσει να εργάζεται για την πλήρη υλοποίηση του κυβερνητικού προγράμματος και στον τομέα της Υγείας.
 Η Υγεία είναι για μας κοινωνικό αγαθό που οφείλει ένα κράτος πρόνοιας να το παρέχει στους πολίτες του στο πιο ψηλό δυνατό επίπεδο και την ώρα που το έχουν ανάγκη.
Είναι για τούτο που τα θέματα: σωστής οργάνωσης των υπηρεσιών,
ορθολογιστικής χρήσης των οικονομικών πόρων και του ανθρώπινου δυναμικού, ιατρικού, παραϊατρικού και βοηθητικού,
δημιουργίας συνθηκών μεγιστοποίησης των θετικών αποτελεσμάτων λειτουργίας των νοσοκομειακών μονάδων, βρίσκονται συνεχώς στο κέντρο της προσοχής μας.
Αποτελεί θέμα προτεραιότητας για εμάς η όσο το δυνατό και με γρηγορότερους ρυθμούς δημιουργία μηχανισμών οργάνωσης, ελέγχου και αυτορύθμισης στον τομέα της Υγείας ώστε αυτός να είναι σε θέση να αναπροσαρμόζει τις λειτουργίες του έγκαιρα και αποτελεσματικά ανάλογα με τις εκάστοτε απαιτήσεις και μακριά από χρονοβόρες διαδικασίες.
Η αξιολόγηση των λειτουργιών τόσο του Ογκολογικού Ιδρύματος της Τράπεζας Κύπρου που λειτουργεί με δαπάνες του δημοσίου όσο και του Ινστιτούτου Νευρολογίας και Γενετικής και η λήψη των αναγκαίων διορθωτικών μέτρων για τη βελτίωση των προσφερομένων υπηρεσιών τους είναι και αυτό μέσα στις προτεραιότητες για το κόμμα μας.
Προτεραιότητα μας είναι επίσης η ίδρυση Ιατρικής Σχολής στο Πανεπιστήμιο Κύπρου ώστε να προωθηθεί ο στόχος για μετατροπή της Κύπρου σε κέντρο προσφοράς ιατρικών υπηρεσιών.
Πρόληψη
Στα πλαίσια συνολικής αναβάθμισης του επιπέδου Υγείας του λαού μας αναγνωρίζεται ότι ο πιο σημαντικός αλλά και λιγότερο δαπανηρός τρόπος που αποφέρει την ίδια στιγμή και τα καλύτερα τελικά αποτελέσματα είναι το σύστημα προληπτικής ιατρικής.
Ένα ευρύ φάσμα δραστηριοτήτων αλλά και οργανωμένων προσπαθειών που περιλαμβάνει τον τομέα πρόληψηςλοιμωδών νοσημάτωνκακοηθών όγκωνAIDS,αποτελούν για εμάς τους ακρογωνιαίους λίθους των προσπαθειών μας.
Η πρόληψη οφείλει να αρχίζει μέσα από εξειδικευμένα προγράμματα σχολικής υγιεινής και να επεκτείνεται σε ευαίσθητες ηλικιακές και άλλες ομάδες του πληθυσμού στη βάση πάντα επιστημονικά τεκμηριωμένων στοιχείων αλλά και στατιστικά αποδεκτών δεικτών που προκύπτουν μέσα από ανάλυση πραγματικών δεδομένων.
Δημόσιος και ιδιωτικός τομέας
Ο δημόσιος τομέας πρέπει να παραμείνει η ραχοκοκαλιά του συστήματος Υγείας στην Κύπρο.
Σημαντικό βήμα προς την κατεύθυνση αναδιοργάνωσης του όλου συστήματος Υγείας αλλά και σαν ουσιαστικό βήμα για την προετοιμασία εφαρμογής του ΓΕΣΥ αποτελεί η δημιουργία συνθηκών παραγωγικής και ομαλής συνεργασίας μεταξύ του δημόσιου και ιδιωτικού τομέα.
 Είναι προς όφελος όλων η ταχύτερη συμπλήρωση αυτού του στόχου.
Η ολοκλήρωση αυτού του σχεδιασμού με τη λήψη συγκεκριμένων μέτρων θα απαλλάξει το σύστημα παροχής υπηρεσιών από αχρείαστες επαναλήψεις
 αλλά το σημαντικότερο θα ενεργοποιήσει με τον πιο αποδοτικό τρόπο όλες τις διαθέσιμες δυνάμεις τόσο σε έμψυχο επιστημονικό δυναμικό αλλά και κτιριακές εγκαταστάσεις με τελικό αποτέλεσμα τη μεγιστοποίηση της αποδοτικότητας των διαθέσιμων οικονομικών πόρων.
Κέντρα Υγείας
Οι σχεδιασμοί για προσανατολισμό του υγειονομικού συστήματος προς την κατεύθυνση κάλυψης των αναγκών πρωτοβάθμιας φροντίδας και πρόληψης μέσα από τη λειτουργία Κέντρων Υγείας αλλά και ανεξαρτητοποίησης της από τα Νοσοκομειακά ιδρύματα βρίσκεται σε εξέλιξη.
Ανθρώπινο δυναμικό
Απαραίτητο στοιχείο επιτυχίας όλων αυτών των προσπαθειών είναι η ενεργοποίηση στο μέγιστο δυνατό βαθμό του ανθρώπινου δυναμικού των Υπηρεσιών Υγείας και της αύξησης της αποδοτικότητας του.
Θα εργαστούμε σκληρά και με στόχο-προσήλωση για τη δημιουργία κλίματος ευγενούς εργασιακής άμιλλας
ικανοποίησης των δίκαιων αιτημάτων των εργαζομένων και δημιουργία συνθηκών εργασιακής ειρήνης στους χώρους εργασίας.
ΠΕΡΙΒΑΛΛΟΝ ΚΑΙ ΚΟΙΝΩΝΙΑ
Προστασία του περιβάλλοντος για καλύτερη ποιότητα ζωής
Τα σύγχρονα περιβαλλοντικά και οικολογικά προβλήματα δεν είναι παρά οι άμεσες επιπτώσεις του κυρίαρχου μοντέλου ανάπτυξης των τελευταίων αιώνων που οδήγησε παράλληλα τον μισό περίπου πληθυσμό της γης σε συνθήκες απόλυτης φτώχειας και εξαθλίωσης.
Στην Κύπρο τα περιβαλλοντικά προβλήματα έχουν οξυνθεί ως αποτέλεσμα του βίαιου διαχωρισμού του κυπριακού οικοσυστήματος, μιας άναρχης ανάπτυξης αλλά και της απουσίας για χρόνια σωστής και ολοκληρωμένης κρατικής πολιτικής.
Το ΑΚΕΛ Αριστερά Νέες Δυνάμεις θεωρεί ότι το περιβάλλον διαδραματίζει καθοριστικό ρόλο, σ’ αυτό που ονομάζουμε ποιότητα ζωής.
  Η περιβαλλοντική πολιτική λοιπόν δεν πρέπει να στοχεύει μόνο στην προστασία αλλά και στη βελτίωση και διαχείριση του περιβάλλοντος.
Σημαντικό ρόλο στην προώθηση ενός μοντέλου αειφόρου ανάπτυξης διαδραματίζουν οι ενέργειες της Κυβέρνησης της Αλλαγής στην κατεύθυνση της ενδυνάμωσης του νομικού πλαισίου προστασίας του περιβάλλοντος
 και του εκσυγχρονισμού των δομών περιβαλλοντικής διαχείρισης
αλλά και η προώθηση εξειδικευμένων θεμάτων όπως η εκπόνηση σχεδίων ολοκληρωμένης διαχείρισης στερεών και επικίνδυνων αποβλήτων, η αξιοποίηση εναλλακτικών μορφών ενέργειας κ.α. παρόλο που κύρια λόγω των συσσωρευμένων προβλημάτων, των χρονοβόρων διαδικασιών και του ψηλού κόστους αντιμετώπισης τους, η πρόοδος δεν είναι τόσο γρήγορη όσο θα επιθυμούσαμε.
Ως κύριο στόχο μας θέτουμε την επίτευξη της αειφόρου ανάπτυξης, για την εξυπηρέτηση των πραγματικών αναγκών της κοινωνίας, όχι μόνο για την τωρινή γενιά αλλά και για τις επερχόμενες, με βασικούς άξονες:
Τη δημιουργία αποτελεσματικών μηχανισμών ελέγχου της υλοποίησης της περιβαλλοντικής νομοθεσίας και πολιτικής
 και την προώθηση δημοσιονομικών μέτρων που να λειτουργούν προς αυτή την κατεύθυνση.
  Για το σκοπό αυτό είναι απαραίτητη η αποτελεσματική αντιμετώπιση του κατακερματισμού αρμοδιοτήτων σχετικών με την προστασία του περιβάλλοντος και η ενίσχυση των υπηρεσιών που ασχολούνται με το περιβάλλον.
Την εμπέδωση διαδικασιών έγκυρων, ολοκληρωμένων μελετών περιβαλλοντικών επιπτώσεων από προγράμματα ή έργα.
Την εμπέδωση διαδικασιών που θα ενθαρρύνουν τη συμμετοχή των πολιτών στη διαμόρφωση και εφαρμογή της περιβαλλοντικής πολιτικής
και τη στήριξη του ανεξάρτητου, οργανωμένου, περιβαλλοντικού κινήματος.
Την αναθεώρηση της επικρατούσας αντίληψης για το χαρακτήρα των πόλεων ως το πρώτο βήμα για αντιμετώπιση της συνεχούς υποβάθμισης της ποιότητας ζωής στους χώρους αυτούς.
 Συνυφασμένο είναι και το ζήτημα εφαρμογής τέτοιων μοντέλων ζωνοποίησης της ανάπτυξης του χώρου, που να δημιουργούν τις προϋποθέσεις για οικιστική ανάπτυξη οικονομικά και ποιοτικά προσιτή στον εργαζόμενο και φιλική προς το περιβάλλον.
Την προώθηση της χρήσης συστημάτων εξοικονόμησης ενέργειας και Ανανεώσιμων Πηγών Ενέργειας
 και την ορθολογιστική εκμετάλλευση του Ταμείου ΑΠΕ ως κοινωνικό αγαθό.
Την προώθηση πολιτικής αναζωογόνησης της υπαίθρου
 και την αναγνώριση και στήριξη του πολυλειτουργικού ρόλου του αγρότη μέσω μιας ολοκληρωμένης πολιτικής για ισόρροπη ανάπτυξη.
Τον προσανατολισμό της Παιδείας στην κατεύθυνση της καλλιέργειας περιβαλλοντικής συνείδησης αλλά και την ενημέρωση/διαφώτιση και τη δια βίου εκπαίδευση του κοινού για να καταστούν  ενεργοί πολίτες στη διαφύλαξη και ανάπτυξη του φυσικού περιβάλλοντος.
Δομημένο Περιβάλλον
Η πληθυσμιακή συγκέντρωση στα αστικά κέντρα, η απουσία χωροταξικού σχεδιασμού αλλά και οι πολεοδομικές παραβιάσεις έχουν οδηγήσει στη σωρεία των προβλημάτων με τα οποία βρίσκονται καθημερινά αντιμέτωποι οι πολίτες.
 Βασικός μας στόχος είναι η δημιουργία πόλεων φιλικών προς το περιβάλλον και τον άνθρωπο.
  Προς αυτή την κατεύθυνση θα προωθήσουμε: την πολεοδομική ανασυγκρότηση των πόλεων ενσωματώνοντας σ’ αυτήν περιβαλλοντικές παραμέτρους
τον μελετημένο σχεδιασμό και την τήρηση των κανόνων πολεοδομικής ανάπτυξης, ως μέσο ορθολογικής ανάπτυξης
την επέκταση των πεζόδρομων και ποδηλατοδρόμων
την εκπόνηση σχεδίων ανάπλασης και αναδιαμόρφωσης δημόσιων υπαίθριων χώρων και τη δημιουργία γραμμικών πάρκων κατά μήκος ποταμών-χειμάρρων
την ουσιαστική προστασία και αναβίωση των ιστορικών περιοχών
προώθηση της εφαρμογής της ευρωπαϊκής οδηγίας για τον περιβαλλοντικό θόρυβο.
Συγκοινωνιακό
ουσιαστικά μέτρα ενθάρρυνσης εναλλακτικών τρόπων μετακίνησης (μέσα μαζικής μεταφοράς, ποδηλατοκίνηση, πεζοπορία) περιλαμβανομένων σχετικών προνοιών στα υπό μελέτη οδικά έργα
δρομολόγηση λεωφορείων ειδικών διαδρομών (π.χ. για σχολεία, νοσοκομεία, βιομηχανικές περιοχές κ.λπ.) και κατασκευή σύγχρονων στάσεων και σταθμών λεωφορείων
κατασκευή πεζοδρομίων σε όλους τους δρόμους για ασφαλή και άνετη διακίνηση των πεζών και των τροχοκαθισμάτων
οικονομική στήριξη για ενθάρρυνση αγοράς λεωφορείων που να εξυπηρετούν αγροτικές περιοχές
Διαχείριση αποβλήτων
επιτάχυνση της εκπόνησης και εφαρμογής σχεδίων ολοκληρωμένης διαχείρισης στερεών αποβλήτων και ιδιαίτερα της δημιουργίας Μονάδας Συλλογής και Επεξεργασίας Επικινδύνων Αποβλήτων
αποφασιστική αντιμετώπιση των παράνομων απορρίψεων και καύσης αποβλήτων και αποκατάσταση των εγκαταλειμμένων και παράνομων σκυβαλλότοπων
επιτάχυνση της δημιουργίας αποχετευτικών συστημάτων
ενθάρρυνση στην κατασκευή (περιφερειακών ή/και τοπικών) μονάδων επεξεργασίας κτηνοτροφικών λυμάτων με σκοπό την παραγωγή βιοαερίου και ηλεκτρικής ενέργειας με την άμεση εμπλοκή των τοπικών αρχών
έλεγχος της επεξεργασίας αποβλήτων βιομηχανικών μονάδων και στήριξη της χρήσης μέσων που θα περιορίζουν την περιβαλλοντική ρύπανση (βιολογικοί σταθμοί, κτιριακές εγκαταστάσεις κλπ.)
ενίσχυση της προσπάθειας ανακύκλωσης με τη θέσπιση περιβαλλοντικών προτύπων που προσδιορίζουν υπό ποίους όρους ορισμένα ανακυκλωμένα απόβλητα δεν θεωρούνται πλέον απόβλητα.
Πανίδα και χλωρίδα
καταγραφή, μελέτη και εφαρμογή κοινοτικών και διεθνών προνοιών για την προστασία των οικοσυστημάτων (αλυκές Λάρνακας και Ακρωτηρίου, Ακάμας, Κάβο Γκρέκο κ.λπ) και της πλούσιας πανίδας και χλωρίδας της Κύπρου
αντιμετώπιση της καταστροφής βιότοπων από πυρκαγιές, εκχερσώσεις, αλόγιστη χρήση φυτοφαρμάκων και αεροψεκασμούς
αποφασιστική αντιμετώπιση της λαθροθηρίας.
Δάση
ανάπτυξη της έρευνας και της δημιουργίας τράπεζας δεδομένων
αναθεώρηση των λατομικών ζωνών και των προνομίων λατόμευσης και αποτελεσματικά μέτρα για την αποκατάσταση του τοπίου
μέτρα πρόληψης και αντιμετώπισης πυρκαγιών με τη βελτίωση εξοπλισμού, την επέκταση του δασικού οδικού δικτύου και των αντιπυρικών λωρίδων και την επεξεργασία αυστηρότερης νομοθεσίας
ανάταξη των δασών με συστηματική δενδροφύτευση και λήψη μέτρων αντιμετώπισης της διάβρωσης
περιορισμό της πολεοδομικής ανάπτυξης εντός ή πλησίον ευαίσθητων δασικών περιοχών.
Παραλίες
ενίσχυση του νομοθετικού πλαισίου περί παραλιών ώστε να συνάδει με τα καλώς νοούμενα συμφέροντα του συνόλου των πολιτών.
Διασφάλιση του δικαιώματος ελεύθερης πρόσβασης σε κάθε πολίτη.
αναθεώρηση του περιγράμματος της ακτής.
 Επανασχεδιασμός και αναπροσδιορισμός της ζώνης προστασίας των παραλιών με μέτρα τήρησής της.
εφαρμογή διεθνών συμβάσεων για την προστασία της Μεσογείου τόσο από θαλάσσιες όσο και από χερσαίες πηγές ρύπανσης.
Ακάμας
Ιδιαίτερη σημασία και προσοχή επιβάλλεται να δοθεί στην προστασία και διαφύλαξη του Εθνικού Πάρκου του Ακάμα.
Ταυτόχρονα με τη διαφύλαξη του Εθνικού Πάρκου θα πρέπει το Κράτος να μεριμνήσει για τη στήριξη της ανάπτυξης των κοινοτήτων της περιοχής στα πλαίσια ενός ολοκληρωμένου και ισορροπημένου σχεδίου.
Ενέργεια
σταδιακή αντικατάσταση των ορυκτών καυσίμων σε ποσοστό μέχρι 12% έως  το 2010 μέσω της αξιοποίησης ανανεώσιμων πηγών ενέργειας (ηλιακής ενέργειας, αιολικού δυναμικού, βιομάζας κλπ.) σε τομείς όπως ο κλιματισμός οικιστικών, βιομηχανικών, τουριστικών και άλλων μονάδων και ιδιαίτερα των δημοσίων κτιρίων
προώθηση συστημάτων εξοικονόμησης ενέργειας (θερμομόνωση κτιρίων κ.α.) στα πλαίσια του ευρύτερου στόχου για μείωση της κατανάλωσης ενέργειας μέχρι και 20% της ολικής μέχρι το 2010 περιλαμβανομένης της υποχρεωτικής θερμομόνωσης κτιρίων σε ορεινές περιοχές
ορθολογιστική αξιοποίηση του Ταμείου ΑΠΕ προς όφελος ιδιαίτερα των χαμηλά αμειβομένων στρωμάτων του λαού αποτρέποντας την εκμετάλλευση των κοινωνικών πόρων του για τη χορηγία επενδυτικών δραστηριοτήτων σε βάρος των υπόλοιπων συμβαλλόμενων μερών
ορθολογιστική αξιοποίηση του υπό εφαρμογή νόμου «για ρύθμιση της  ενεργειακής απόδοσης των κτιρίων» και καθορισμό αυστηρών κριτηρίων κατασκευής κτιρίων περιλαμβανομένης της υποχρεωτικής μελέτης εφαρμογών συστημάτων εξοικονόμησης ενέργειας σε υφιστάμενα και νέα κτίρια από προσοντούχους μηχανολόγους και ηλεκτρολόγους μηχανικούς
επέκταση της σήμανσης ηλεκτρικών συσκευών και μηχανών με χαμηλή κατανάλωση ενέργειας και σε συστήματα και μηχανήματα βιομηχανικής χρήσης και ενθάρρυνση της χρήσης τους από τους καταναλωτές
εφαρμογή της νομοθεσίας για χρήση βιοκαυσίμων ή άλλων ανανεώσιμων καυσίμων με την ενθάρρυνση κατασκευής βιοκαυσίμων στην Κύπρο και τη χρήση αυτών από τα μέσα μαζικής μεταφοράς.
Υδάτινοι πόροι
δημιουργία ανεξάρτητου φορέα υδάτων,
κίνητρα για εγκατάσταση συστημάτων επαναχρησιμοποίησης νερού σε νέες αλλά και υφιστάμενες οικοδομές,
συνυπολογισμό των υδάτινων πόρων στις αποφάσεις για χωροταξική διαρρύθμιση και διαχείριση.
αντιπροσωπευτική κοστολόγηση της χρήσης των υδάτινων πόρων λαμβάνοντας υπόψη κοινωνικές προτεραιότητες και ανάγκες.
βελτίωση στους τρόπους άρδευσης για αποτελεσματικότερη χρήση κάθε μονάδας νερού και ορθή διαχείριση των επεξεργασμένων λυμάτων.
Ποιότητα Τροφίμων, Βιολογικές καλλιέργειες
ενίσχυση του ποιοτικού ελέγχου σε όλα τα στάδια παραγωγής τροφίμων και συστηματοποίηση των ελέγχων για γενετικά τροποποιημένους οργανισμούς λαμβάνοντας υπόψη τις επιπτώσεις στην ανθρώπινη Υγεία και τη βιοποικιλότητα
στήριξη της βιολογικής γεωργίας και βιολογικής κτηνοτροφίας ιδιαίτερα στον τομέα της έρευνας, της τεχνογνωσίας και της χρηματοδότησης εφαρμοσμένων προγραμμάτων
καθορισμός προτύπων, έλεγχος σε όλα τα στάδια της παραγωγής, μεταποίησης, διανομής και εισαγωγής και ευκρινής σήμανση των καθαρών προϊόντων
μείωση της χρήσης φυτοφαρμάκων και της χορήγησης ορμονών κι άλλων μεταλλακτών φαρμάκων.
Ηλεκτρομαγνητικά πεδία
Το θέμα της επίδρασης των μαγνητικών πεδίων στην ανθρώπινη Υγεία απασχολεί τους πολίτες σε ολόκληρο τον κόσμο λόγω της σύνδεσης της με διάφορες ασθένειες.
 Θα προωθήσουμε τη διαμόρφωση πλαισίου πολιτικής για τα θέματα και την εφαρμογή προσέγγισης συνετούς "πρόληψης" όπου δεν υπάρχουν ικανοποιητικά δεδομένα.
Λατομεία, μεταλλεία
ενίσχυση του νομοθετικού πλαισίου που ελέγχει τη λατομική δραστηριότητα
 και πλήρη εφαρμογή του νόμου που προνοεί επαναφορά του φυσικού περιβάλλοντος
αντικειμενική κοστολόγηση των λατομικών υλικών με βάση και τις επιπτώσεις της συγκεκριμένης δραστηριότητας στο περιβάλλον (φυσικό, πολιτιστικό, οικιστικό).
Ατμοσφαιρική ρύπανση
επέκταση του δικτύου σταθμών μετρήσεων ατμοσφαιρικής ρύπανσης στις πόλεις και την ύπαιθρο.
έλεγχος των μηχανοκινήτων και έλεγχος των καυσαερίων στο δρόμο.
 Εφαρμογή της νομοθεσίας για απαγόρευση της εισόδου στο κέντρο των πόλεων βαρέων οχημάτων.
μέτρα προώθησης λιγότερο ρυπογόνων καυσίμων και λήψη μέτρων υποδομής (έλεγχος καταλυτών, χώροι απόρριψης).
καθορισμός προτύπων και μεθόδων ελέγχου των καυστήρων κεντρικής θέρμανσης.
μέτρα μείωσης των εκπομπών αερίων ρύπων από τη βιομηχανία και τις κτηνοτροφικές μονάδες.
υιοθέτηση προτύπου ποιότητας του αέρα σε κλειστούς χώρους και δημιουργία μηχανισμών άμεσης καταμέτρησης.
ενθάρρυνση χρήσης υβριδικών οχημάτων εντός των πόλεων με ταυτόχρονη δημιουργία δωρεάν χώρων στάθμευσης για αυτά εντός των αστικών περιοχών
ΤΟΠΙΚΗ ΑΥΤΟΔΙΟΙΚΗΣΗ
Για να έχει ο πολίτης ρόλο και λόγο
Ο θεσμός της Τοπικής Αυτοδιοίκησης, ένας θεσμός λαϊκός για τη στήριξη και ενδυνάμωση του οποίου δώσαμε πολλές μάχες στην πορεία του χρόνου, εξακολουθεί να βρίσκεται ψηλά στις προτεραιότητες του ΑΚΕΛ Αριστερά Νέες Δυνάμεις.
 Μια τολμηρή πολιτική αποκέντρωσης, όχι ως απλή μεταφορά αρμοδιοτήτων και πόρων αλλά ως μια ευρεία ανακατανομή πολιτικής και οικονομικής εξουσίας και η συνεχής ενίσχυση μορφών και θεσμών της αυτοδιοίκησης είναι πλέον προϋπόθεση για την αναβάθμιση και ανάπτυξη του.
Ως ΑΚΕΛ Αριστερά Νέες Δυνάμεις εκτιμούμε ότι προς αυτή την κατεύθυνση προωθούνται από την Κυβέρνηση της Αλλαγής μια σειρά δεσμεύσεων που είχαν αναληφθεί στο Πρόγραμμα διακυβέρνησης όπως η μελέτη του θεσμικού εκσυγχρονισμού αρχής γενομένης από τη δημιουργία Κοινής Πολεοδομικής Αρχής,
 η καθιέρωση του θεσμού των Δημοσίων Ακροάσεων σε μια σειρά διαδικασίες,
η δημιουργία υποδομής για την ολοκληρωμένη διαχείριση στερεών αποβλήτων και η επιτάχυνση της δημιουργίας αποχετευτικών συστημάτων, ιδιαίτερα στις κοινότητες, η εισαγωγή της υποχρέωσης για συμπερίληψη ποδηλατόδρομων σε μεγάλα πολεοδομικά έργα κ.α.
Ως ΑΚΕΛ Αριστερά Νέες Δυνάμεις θα συνεχίσουμε να αγωνιζόμαστε για: Τo θεσμικό εκσυγχρονισμό και την ενίσχυση της αυτονομίας της Τοπικής Αυτοδιοίκησης, σύμφωνα και με τις πρόνοιες του Ευρωπαϊκού Χάρτη Τοπικής Αυτοδιοίκησης, επιδιώκοντας μεταξύ άλλων:
την επεξεργασία θεσμικού πλαισίου που να διέπει τη συνεργασία μεταξύ γειτονικών Δήμων και Κοινοτήτων σε τομείς ζωτικής σημασίας, όπως ο πολεοδομικός σχεδιασμός, το συγκοινωνιακό, η διαχείριση αποβλήτων κ.α. που απαιτούν μια σφαιρική αντίκριση.
τη διεύρυνση των αρμοδιοτήτων της Τοπικής Αυτοδιοίκησης.
τη θεσμοθέτηση διαδικασιών και αντιπροσωπευτικών οργάνων που να διασφαλίζουν ότι στους σχεδιασμούς του Κράτους για θέματα όπως τα τοπικά σχέδια, η υγεία, η παιδεία, ο πολιτισμός, ο αθλητισμός, τα οδικά έργα κ.ά. θα λαμβάνεται σοβαρά υπόψη και η άποψη των τοπικών αρχών.
Τη διασφάλιση της οικονομικής αυτοτέλειας της Τοπικής Αυτοδιοίκησης, επιδιώκοντας πέραν της κατοχυρωμένης απόδοσης ποσοστού του κρατικού προϋπολογισμού :
την κατοχύρωση της θεσμικής δυνατότητας των τοπικών αρχών να αναπτύσσουν επιχειρηματική δραστηριότητα και να αξιοποιούν ακίνητη ιδιοκτησία τους προς αυτή την κατεύθυνση.
την ανάθεση της διαχείρισης Πολεοδομικών Έργων που χρηματοδοτούνται από το κράτος στα όργανα Τοπικής Διοίκησης με τη συνεργασία όταν χρειάζεται της κεντρικής κυβέρνησης.
τη στήριξη της Τοπικής Αυτοδιοίκησης στην εκπόνηση οικονομοτεχνικών μελετών και στη διαμόρφωση προγραμμάτων κατάρτισης ανθρώπινου δυναμικού.
τη δημιουργία ανεξάρτητης, κεντρικής ελεγκτικής υπηρεσίας που να καλύπτει όλες τις αρχές Τοπικής Αυτοδιοίκησης παράλληλα με την ενίσχυση των οικονομικών τους.
την ενθάρρυνση και στήριξη της δικτύωσης των τοπικών αρχών με άλλες ευρωπαϊκές πόλεις και κοινότητες
και της συμμετοχής σε ευρωπαϊκά προγράμματα.
Την ενίσχυση του πολύπλευρου κοινωνικού και αναπτυξιακού ρόλου της ώστε να διασφαλίζεται ψηλή ποιότητα ζωής για τους πολίτες, στοχεύοντας μεταξύ άλλων:
την ανάπτυξη προγραμμάτων της Τοπικής Αυτοδιοίκησης ή και συνεταιριστικών με το κράτος, που θα καλύπτουν ευαίσθητες ομάδες του πληθυσμού ιδιαίτερα των ηλικιωμένων, των νέων, των εργαζόμενων μητέρων, ατόμων με ειδικές ανάγκες, ανέργων, μεταναστών κ.α.
τη στήριξη κάθε προσπάθειας για την προστασία και ανάπτυξη του περιβάλλοντος, για τη δημιουργία υποδομής στους τομείς του πολιτισμού, του αθλητισμού, της κοινωνικής πρόνοιας, της στέγασης και της αναζωογόνησης υποβαθμισμένων περιοχών.
την αποφασιστική προώθηση των σχετικών κανονισμών που διασφαλίζουν την πρόσβαση ατόμων με κινητικά προβλήματα στα πεζοδρόμια και στους δημόσιους χώρους,
Τη διεύρυνση της συμμετοχής των δημοτών στις διαδικασίες τοπικής διοίκησης
και ανάπτυξης ως προϋπόθεση δημοκρατικής αποκέντρωσης, επιδιώκοντας μεταξύ άλλων μεγαλύτερη διαφάνεια και αξιοπιστία στη λειτουργία και στις διαδικασίες της Τοπικής Αυτοδιοίκησης.
την καθιέρωση αντικειμενικών διαδικασιών και αξιοκρατικών κριτηρίων σε ότι αφορά τη λειτουργία των αρχών τοπικής αυτοδιοίκησης.
την ενθάρρυνση δημιουργίας σε κάθε Δήμο ολοκληρωμένων μηχανισμών ελέγχου της προώθησης αιτημάτων και προβλημάτων που απασχολούν τους δημότες ώστε να ξεπεραστούν γραφειοκρατικές καθυστερήσεις.
την ενθάρρυνση της ευρύτερης συμμετοχής δημοτών αλλά και φορέων σε επιτροπές και άλλους μηχανισμούς που θα συμβάλλουν στην υλοποίηση του προγράμματος.
Για την επίτευξη των στόχων αυτών επιδιώκουμε τη συναίνεση και την κοινή δράση με τις άλλες πολιτικές δυνάμεις, αλλά και την άμεση συμμετοχή του λαού στη διαχείριση των τοπικών υποθέσεων με νέες μορφές και διαδικασίες.
 Ως ΑΚΕΛ Αριστερά Νέες Δυνάμεις, θέλουμε η Τοπική Αυτοδιοίκηση να είναι πραγματικά το πιο κοντινό προς τον πολίτη επίπεδο εξουσίας.
ΠΟΛΙΤΙΣΜΟΣ
Ισχυρό όπλο άμυνας και επίθεσης
Η κυπριακή κοινωνία έχει ανάγκη από πολιτιστικές αξίες και αρχές που θα δίνουν όραμα, περιεχόμενο και προοπτική στον άνθρωπο.
 Που θα τον γεμίζουν με αυτοπεποίθηση για αγώνα με στόχο την οικοδόμηση μιας κοινωνίας ελεύθερης, δημοκρατικής, όπου θα κυριαρχούν πανανθρώπινες αξίες και ιδανικά και θα σφυρηλατούνται η αξιοπρέπεια και η περηφάνια.
Η συνεχιζόμενη τουρκική κατοχή και η ισχυρή επέλαση του καταναλωτισμού, η εμπορευματοποίηση της τέχνης κ.ά. είναι παράγοντες που σταδιακά διαβρώνουν την συνείδηση του κυπρίου πολίτη, γι’ αυτό δημιουργείται η ανάγκη του σχεδιασμού της πολιτιστικής μας πολιτικής.
 Το ΑΚΕΛ Αριστερά Νέες Δυνάμεις επιζητά την πολιτιστική θωράκιση του κυπριακού λαού και ιδιαίτερα της νεολαίας, από τη διαβρωτική και ψυχοφθόρα επίδραση της ξενόφερτης αλλά και της ντόπιας υποκουλτούρας.
Για το ΑΚΕΛ Αριστερά Νέες Δυνάμεις οι Τέχνες, τα Γράμματα, η Λαϊκή δημιουργία, η Παράδοση και γενικότερα ο Πολιτισμός αποτελεί σημαντικό συστατικό στοιχείο της ίδιας της ύπαρξης του Κυπριακού Λαού.
Σε συνθήκες κατοχής ενός μεγάλου μέρους της πατρίδας μας η πολιτιστική δημιουργία είναι ισχυρό όπλο άμυνας αλλά και επίθεσης.
Στην πολιτιστική δραστηριότητα το ΑΚΕΛ Αριστερά Νέες Δυνάμεις έχει καταξιωθεί στη συνείδηση των πνευματικών ανθρώπων και του κάθε πολίτη ως το Κόμμα με την πιο σημαντική πολιτιστική προσφορά.
Τα τελευταία χρόνια οργάνωσε υψηλού επιπέδου πολιτιστικές εκδηλώσεις όπως συναυλίες, θεατρικές παραστάσεις, διαλέξεις, συμπόσια, βραβεύσεις δημιουργών κ.α.
 Ως ΑΚΕΛ προβάλαμε και τιμήσαμε το έργο των δημιουργών με εκδόσεις λογοτεχνικών έργων,  ποιητικών συλλογών, ψηφιακών δίσκων Ε/κυπρίων και Τ/κυπρίων.
 Βρεθήκαμε κοντά στο Θέατρα και τους ανθρώπους που το υπηρετούν και τους καλλιτέχνες γενικότερα.
 Το ΑΚΕΛ ανέλαβε πολλές πρωτοβουλίες, προώθησε ζητήματα που αφορούν τον Πολιτισμό και τους δημιουργούς του,
 είχε άμεση επαφή με τους ανθρώπους των Γραμμάτων και των Τεχνών,
 έκανε συγκεκριμένες εισηγήσεις για παραπέρα ανάπτυξή του,
και παρέδωσε στον κυπριακό λαό ολοκληρωμένη πρόταση για τον Πολιτισμό.
Για την υλοποίηση μιας πολυδιάστατης πολιτιστικής πολιτικής το ΑΚΕΛ Αριστερά θα εργαστεί για:
Τη σύσταση ανεξάρτητης Ενιαίας Αρχής Πολιτισμού, στην οποία να υπαχθούν όλοι οι υπάρχοντες σήμερα δημόσιοι πολιτιστικοί οργανισμοί και υπηρεσίες.
Στις αρμοδιότητες της Αρχής Πολιτισμού θα ανήκει πρώτιστα ο καταρτισμός πολιτιστικών προγραμμάτων σε κρατικό, περιφερειακό, δημοτικό και κοινοτικό επίπεδο με την άμεση εμπλοκή των δημιουργών και των ενώσεών τους.
Ως ΑΚΕΛ έχουμε χαιρετήσει την απόφαση της κυβέρνησης να διορίσει Επιτροπή Μελέτης, που θα επεξεργαστεί το πλαίσιο για δημιουργία Ενιαίας Αρχής Πολιτισμού.
Να δημιουργηθεί κρατική πινακοθήκη και μέγαρο μουσικής.
Τη δημιουργία Συμβουλίου Πολιτισμού και την αξιοποίηση σ’ αυτό προσωπικοτήτων του πνευματικού και καλλιτεχνικού χώρου, που ζουν στην Κύπρο και στο εξωτερικό, με στόχο την προώθηση της κυπριακής πολιτιστικής κληρονομιάς και δημιουργίας
και την προβολή του Κυπριακού προβλήματος μέσα από την Τέχνη και τα Γράμματα στο εξωτερικό.
Να αποκτήσουν ουσιαστικότερο και πιο ενεργητικό χαρακτήρα οι διακρατικές πολιτιστικές μας συμφωνίες και να αυξηθούν οι πολιτιστικές μας ανταλλαγές με άλλα κράτη, ιδιαίτερα με την Ελλάδα και τον ευρωπαϊκό χώρο.
Να γίνει η Κύπρος κέντρο πολιτισμού της Ανατολικής Μεσογείου.
 Με την ένταξη στην Ευρωπαϊκή Ένωση η Κύπρος μπορεί να παίξει ένα ουσιαστικό ρόλο στον τομέα του πολιτισμού. Η γεωγραφική της θέση μπορεί να αποτελέσει τη γέφυρα φιλίας και πολιτιστικής δραστηριότητας της Ευρώπης με άλλους λαούς, με διαφορετικές θρησκείες, παραδόσεις και πολιτισμούς.
Να αναβαθμιστεί η διδασκαλία και καλλιέργεια των τεχνών σε όλες τις βαθμίδες της εκπαίδευσης.
Να ενθαρρυνθούν και ενισχυθούν οι πολιτιστικές ανταλλαγές ανάμεσα στις δυο κοινότητες Ελληνοκυπρίων και Τουρκοκυπρίων με στόχο να βοηθηθεί η επανένωση της Κύπρου και του Λαού.
Με τη διαπίστωση πως η Κύπρος υστερεί έναντι άλλων ανεπτυγμένων χωρών όσον αφορά την υποδομή θα εργαστούμε για:
Να καταρτιστεί πρόγραμμα για δημιουργία έργων υποδομής όπως: πολιτιστικά κέντρα, θέατρα, βιβλιοθήκες, εξειδικευμένα μουσεία, εκθεσιακοί χώροι, κ.ά. με στόχο την πολιτιστική αποκέντρωση και την ορθολογιστική πολιτιστική ανάπτυξη.
Να δημιουργηθεί «Τράπεζα Πολιτιστικής Προσφοράς» για την παροχή βοήθειας προς ερασιτεχνικούς πολιτιστικούς οργανισμούς και δημιουργούς έτσι που τα διάφορα πολιτιστικά προγράμματα να βρουν μέσω τους, ευρύτερες προσβάσεις προς το λαό.
Να δημιουργηθεί Αρχείο Πολιτιστικής Κληρονομιάς, σκοπός του οποίου θα είναι η καταγραφή της πολιτιστικής μας κληρονομιάς με στόχο τη διάσωση, συντήρηση και μελέτη της.
Ακόμα, να βελτιωθεί και ενισχυθεί ο θεσμός της κήρυξης των διατηρητέων οικοδομών παρέχοντας πρόσθετα κίνητρα σε ιδιοκτήτες διατηρητέων για την πρέπουσα αναπαλαίωση και αποκατάσταση των οικοδομών τους.
 Την κήρυξη περιοχών ειδικού χαρακτήρα (ΠΕΧ), τη συντήρηση και καλύτερη αξιοποίηση των αρχαίων μνημείων και την ενθάρρυνση διαφόρων εκδηλώσεων για τη γνωριμία του κοινού με τους χώρους αυτούς, γιατί ο πολιτισμός και τα στοιχεία κάθε είδους (μνημεία, λαϊκή τέχνη, γλώσσα, έθιμα) είναι τμήμα του ανθρώπινου περιβάλλοντος και θα πρέπει να προστατεύονται και να διατηρούνται.
Να διαφοροποιηθεί ο ρόλος του ΘΟΚ. Ο ΘΟΚ να έχει την ευθύνη για τη θεατρική ανάπτυξη και να δημιουργηθεί παράλληλα Κρατικό Θέατρο.
Για την υλοποίηση μιας τέτοιας σύγχρονης πολιτιστικής πολιτικής χρειάζονται αυξημένα κονδύλια, γι’ αυτό και θα πρέπει να ενισχυθούν αισθητά τα κονδύλια για τον Πολιτισμό στους κρατικούς προϋπολογισμούς.
Παράλληλα να διατεθούν κέρδη από το ΛΟΤΤΟ και τα άλλα τυχερά παιγνίδια όπως έχει συμφωνηθεί με την Ελλάδα.
 Να αναληφθούν ακόμα οργανωμένες ενέργειες για να ενισχυθεί οικονομικά ο τομέας του Πολιτισμού και από την Ευρωπαϊκή Ένωση, την ΟΥΝΕΣΚΟ και άλλους διεθνείς οργανισμούς.
ΑΘΛΗΤΙΣΜΟΣ
Με στόχο την υγιή ενασχόληση του πολίτη
Ο αθλητισμός είναι κοινωνικό φαινόμενο που απασχολεί και στη χώρα μας χιλιάδες ανθρώπους, κάθε ηλικίας και φύλου αλλά ιδιαίτερα τη νεολαία, μέσα από έμπρακτη, καθημερινή ενασχόληση αλλά και απλό, φίλαθλο ενδιαφέρον.
 Σαν τέτοιο προσφέρεται και μπορεί να αξιοποιηθεί για την διαπαιδαγώγηση της νεολαίας και τη βελτίωση της υγείας του λαού.
 Παράλληλα ο αθλητισμός συμβάλει στην προβολή του τόπου μας μέσα από διεθνείς αθλητικές επιτυχίες και συμμετοχές, κάτι που είναι σημαντικό στις σημερινές δύσκολες συνθήκες.
Η άθληση, κάτω από σωστές προϋποθέσεις,  μπορεί να καλλιεργήσει τις δεξιότητες και τον χαρακτήρα του ατόμου, να προσφέρει δημιουργική απασχόληση και ψυχαγωγία στον ελεύθερο χρόνο του και να συμβάλει στην πολύπλευρη ανάπτυξη της προσωπικότητας του.
Ο αθλητισμός, μέσα σε σωστές συνθήκες, καλλιεργεί συνειδήσεις με πανανθρώπινες αξίες, προωθεί την ευγενική άμιλλα και τον υγιή ανταγωνισμό, αναπτύσσει την συναδέλφωση και την αλληλεγγύη μεταξύ λαών και ανθρώπων.
Οι θέσεις του ΑΚΕΛ Αριστερά Νέες Δυνάμεις  και οι στόχοι για τους οποίους θα εργαστούμε για τον αθλητισμό είναι οι ακόλουθες
Εκδημοκρατισμός – Εξυγίανση
Ο εκδημοκρατισμός και η εξυγίανση του αθλητισμού παραμένουν κυρίαρχοι στόχοι παρά το εμφανές και σημαντικό έργο που έχει επιτελεστεί την τελευταία 3ετία.
  Φαινόμενα όπως τα κλειστά κυκλώματα και το παρασκήνιο εξακολουθούν να λειτουργούν στη βάση κομματικών, οικονομικών και προσωπικών συμφερόντων και η προσπάθεια για το ξήλωμα τους χρειάζεται να συνεχιστεί.
Ταυτόχρονα φαινόμενα όπως ο παραγοντισμός, το ντόπινγκ και ο χουλιγκανισμός εμφανίζονται όλο και περισσότερο και πρέπει να εντατικοποιηθούν οι προσπάθειες  για να αντιμετωπισθούν αποτελεσματικά.
Κυρίαρχο ρόλο στις προσπάθειες για περαιτέρω εξυγίανση και αντιμετώπιση όλων των φαινόμενων που εκτροχιάζουν τον αθλητισμό, καλείται να διαδραματίσει ο Κ.Ο.Α., ως η ανώτατη αθλητική αρχή.
Αξιολογούμε ως πολύ θετικό το έργο του νέου Δ.Σ του ΚΟΑ, σε όλους σχεδόν τους τομείς της δράσης του. Έχει εφαρμόσει στην πράξη πολιτική χρηστής διοίκησης και ισονομίας έναντι των αθλητικών φορέων. Έχει εισάγει σύγχρονους αθλητικούς σχεδιασμούς, τόσο στον αγωνιστικό αθλητισμό όσο και σε θέματα αθλητικής υποδομής. Έχει καθιερώσει πολιτική οικονομικού νοικοκυρέματος και ελέγχου  τόσο στον ΚΟΑ όσο και στις Ομοσπονδίες.
Το Δ.Σ του ΚΟΑ θα πρέπει να συνεχίσει να λειτουργεί μέσα στα πλαίσια των πιο πάνω αρχών θέτοντας πάντοτε σαν στόχο την επιστημονική ανάπτυξη τόσο του αγωνιστικού όσο και του μαζικού αθλητισμού,
 την ισότιμη δημιουργία σε ολόκληρη την Κύπρο της αναγκαίας αθλητικής υποδομής,
 τον περαιτέρω εκδημοκρατισμό και εξυγίανση στη λειτουργία των ομοσπονδιών και άλλων φορέων και την αναχαίτιση των αρνητικών φαινόμενων που αποτελούν τροχοπέδη για την ανάπτυξη του.
Στο χώρο του ποδοσφαίρου, η πολιτεία, μέσω του ΚΟΑ, προσφέρει γενναιόδωρη οικονομική βοήθεια στα σωματεία για να ξεπερασθούν τα σοβαρά οικονομικά προβλήματα που αντιμετωπίζουν και να μπορέσουν να ευθυγραμμισθούν με τα απαιτούμενα κριτήρια της ΟΥΕΦΑ.
 Όμως θα πρέπει και τα ίδια τα σωματεία να προχωρήσουν άμεσα και χειροπιαστά στο νοικοκύρεμα των οικονομικών τους, λειτουργώντας ορθολογιστικά και στα πλαίσια των οικονομικών τους δυνατοτήτων.
Πέρα από την οικονομική εξυγίανση, το κυπριακό ποδόσφαιρο αντιμετωπίζει πολλά άλλα προβλήματα που το ταλανίζουν διαχρονικά  και το κρατούν δέσμιο στις διάφορες σκοπιμότητες (μεροληπτική διαιτησία, βία στους αγωνιστικούς χώρους, θέμα μείωσης ομάδων).
Μόνο μέσα από την εξυγίανση και την σωστή αναδιάρθρωση του, θα καταφέρει το κυπριακό ποδόσφαιρο να αναπτυχθεί περισσότερο και να εκπληρώσει τον κοινωνικό του ρόλο σε όλα τα επίπεδα.
Μαζικοποίηση - Ανάπτυξη
Μέσα στα πλαίσια μαζικοποίησης του αθλητισμού, να αναβαθμιστεί το εθνικό πρόγραμμα του ΚΟΑ, «Αθλητισμός για Όλους» με τον επανακαθορισμό του ρόλου του και την εκπόνηση νέων εξειδικευμένων προγραμμάτων.
Τα προγράμματα αυτά θα απευθύνονται σε διαφορετικές ομάδες του πληθυσμού, ανάλογα με τις ανάγκες που υπάρχουν. Τέτοια προγράμματα μπορούν να απευθύνονται σε έφηβους, οικοκυρές αλλά και σε διάφορες κατηγορίες εργαζομένων.
Ο ΚΟΑ να συνεχίσει να στηρίζει, οικονομικά και επιστημονικά, τον αγωνιστικό αθλητισμό και να ενισχύσει ακόμα περισσότερο τους σχεδιασμούς του για στήριξη των ανερχόμενων ταλέντων σε όλα τα αθλήματα, ομαδικά και ατομικά.
Να προσφέρει μέριμνα και φροντίδα στους αθλητές ψηλού επιπέδου, πέρα από τα οικονομικά κίνητρα, με στόχο την μελλοντική τους αξιοποίηση στο χώρο του αθλητισμού  με την εξασφάλιση εκπαιδευτικής κατάρτισης και εξειδίκευσης.
Το ντόπινγκ και η φαρμακοδιέγερση αποτελούν αναγνωρισμένους εχθρούς του καθαρού αθλητισμού αλλά και ανασταλτικούς παράγοντες για τη σωστή του ανάπτυξη.
Οι προσπάθειες για αντιμετώπιση τους πρέπει να ενισχυθούν περισσότερο από πλευράς του ΚΟΑ με τη στήριξη και παροχή κάθε βοήθειας στην Εθνική Επιτροπή Αντι-Ντόπινγκ που διορίζεται και λειτουργεί κάτω από την αιγίδα του.
Ο σχολικός αθλητισμός πρέπει να αναβαθμιστεί, τόσο σε επίπεδο δημοτικής όσο και μέσης εκπαίδευσης,  για να ενισχυθεί η υγεία των μαθητών.
Προς αυτή τη κατεύθυνση θα πρέπει να εισαχθεί ο θεσμός του καθηγητή φυσικής αγωγής στα δημοτικά σχολεία
και να αυξηθούν οι ώρες του μαθήματος της φυσικής αγωγής σε γυμνάσια και λύκεια.
Να εισαχθεί ο θεσμός του αθλητικού σχολείου για την καλύτερη αξιοποίηση των μαθητών-ταλέντων.
Για προώθηση των πιο πάνω πρέπει να αναβαθμιστεί και να εκσυγχρονιστεί το τμήμα αθλητισμού του Υπουργείου Παιδείας.
Η Τοπική Αυτοδιοίκηση να αναβαθμίσει τον ρόλο της στον τομέα του αθλητισμού συμμετέχοντας στην προσπάθεια για αναβάθμιση του προγράμματος «Αθλητισμός για Όλους».
Να βελτιώσει τις συνθήκες άθλησης των δημοτών με την αξιοποίηση του προγράμματος Κοινωνικού Αθλητισμού του ΚΟΑ για την δημιουργία μικρών και απλών αθλητικών εγκαταστάσεων  σε δήμους και κοινότητες.
Μέσα στα πλαίσια της διακηρυγμένης πολιτικής του ΚΟΑ για ισότιμη ανάπτυξη της αθλητικής υποδομής, να γίνει σχεδιασμός  για την ανέγερση αθλητικών χώρων που θα ικανοποιούν τις ανάγκες του κυπριακού αθλητισμού τόσο γεωγραφικά όσο και για όλα τα αθλήματα.
Στον σχεδιασμό αυτό θα πρέπει πρώτα να εξασφαλισθεί πλήρως η αξιοποίηση όλων των υφιστάμενων χώρων, καθώς και οι σχολικοί αθλητικοί χώροι, για να περιορισθούν στο ελάχιστο οι απαιτούμενοι πόροι.
Καταπολέμηση της βίας στους αθλητικούς χώρους
Η βία στους αθλητικούς χώρους είναι ένα φαινόμενο που δυστυχώς εμφανίζεται τακτικά με δυσάρεστα αποτελέσματα.
 Για την αντιμετώπιση αυτού του φαινομένου το ΑΚΕΛ Αριστερά Νέες Δυνάμεις θα εργαστεί ώστε να παρθούν από την πολιτεία τα ακόλουθα μέτρα:
 Προληπτικά: Τα μέτρα αυτά στοχεύουν στην καλλιέργεια και εμπέδωση σωστής αθλητικής νοοτροπίας από όλους τους εμπλεκόμενους στον αθλητισμό του Τόπου.
Κυβέρνηση – Υπουργείο Παιδείας. Θα πρέπει να πρωτοστατήσουν έτσι που οι προσπάθειες να είναι συλλογικές.
 Ο αλληλοσεβασμός, η φιλία, η συναδέλφωση, η ειρήνη είναι έννοιες που πρέπει να διδάσκονται στο σχολείο.
 Χαιρόμαστε γιατί η εκπαιδευτική μεταρρύθμιση υιοθετεί αυτές τις αρχές.
Κυπριακός Οργανισμός Αθλητισμού – Κυπριακή Ολυμπιακή Επιτροπή. Να προωθήσουν την οργάνωση σεμιναρίων, διαλέξεων και εκδόσεων που θα απευθύνονται σε όλους τους φορείς που εμπλέκονται στον Αθλητισμό.
Ομοσπονδίες. Στόχος τους πρέπει να είναι η αντικειμενική διοίκηση, η σωστή επίλυση των προβλημάτων η επιμόρφωση όλων των εμπλεκομένων, η καλλιέργεια φίλαθλου πνεύματος και η μέριμνα για σωστή απονομή δικαιοσύνης.
Σωματεία. Υποχρέωση τους είναι να καλλιεργούν τη σωστή αντίληψη για τον αθλητισμό, αλλά και τη σωστή νοοτροπία προς τους ποδοσφαιριστές και φιλάθλους τους.
 Οι ανακοινώσεις τους και άλλοι χειρισμοί ιδιαίτερα αναφορικά με τη διαιτησία, πρέπει να καλλιεργούν ήπιο κλίμα και να μην φανατίζουν.
Αθλητές. Η δική τους συμπεριφορά και τρόπος αντίδρασης παρακολουθείται και επηρεάζει χιλιάδες φιλάθλους.
 Οι διάφοροι σύνδεσμοι των αθλητών (ΠΑΣΠ κλπ) να καθιερώσουν κώδικα συμπεριφοράς για τα μέλη τους.
Σύνδεσμοι Φιλάθλων. Οι Σύνδεσμοι Φιλάθλων πρέπει να διαδραματίζουν το δικό τους θετικό ρόλο με ανακοινώσεις μέσα από τις οποίες θα καταπολεμούν το φανατισμό και θα προπαγανδίζουν την επικράτηση ήπιου κλίματος και με τη συμπεριφορά τους στην κερκίδα.
Διαιτητές. Πρέπει να είναι αμερόληπτοι στις αποφάσεις τους και να δείχνουν σεβασμό σε όλες τις ομάδες μέσα στο γήπεδο.
 Πέρα απ’ αυτό χρειάζεται να επιμορφώνονται συνεχώς.
Η Επιτροπή Διαιτησίας πρέπει να πείθει για την αμεροληψία της και να παίρνει σωστές αποφάσεις, αποτρέποντας έτσι οποιαδήποτε προκατάληψη εναντίον της ή/και εναντίον των διαιτητών.
Μέσα Μαζικής Ενημέρωσης. Μέσα από την παρουσίαση των αγώνων και τα σχόλια που κάνουν πρέπει να συμβάλλουν στην αντικειμενική προσέγγιση.
 Επίσης να συμβάλλουν στην επιμόρφωση για τους κανονισμούς των αθλημάτων.
Πέρα απ’ αυτά τα Μ.Μ.Ε. και ιδιαίτερα οι τηλεοπτικοί σταθμοί, μέσα από τα προγράμματα που προβάλλουν πρέπει να δημιουργούν θετικά πρότυπα για τη νεολαία και όχι να προβάλλουν ή να υποθάλπουν τη βία.
Κατασταλτικά:
Άμεση και αποτελεσματική εφαρμογή της υφιστάμενης και οποιασδήποτε νέας νομοθεσίας.
  Επαναφορά προς συζήτηση και εφαρμογή του θεσμού του Αθλητικού Δικαστηρίου.
Στέρηση της φίλαθλης ιδιότητας σε άτομα που αποδεδειγμένα δημιουργούν ή συμμετέχουν οργανωμένα και επανειλημμένα σε επεισόδια στους αθλητικούς χώρους.
Επαρκής αστυνόμευση των αγώνων, ανάλογα με το βαθμό κινδύνου τους.
 Αυστηρός έλεγχος των φιλάθλων πριν από την είσοδο στους αθλητικούς χώρους.
 Η όλη συμπεριφορά της αστυνομικής δύναμης να εμπνέει εμπιστοσύνη και σεβασμό και να μην είναι προκλητική.
Να εφαρμοστεί από τον ΚΟΑ και την Αστυνομία ο θεσμός των Επιτηρητών Τάξης σε συνεργασία με τα σωματεία και τους συνδέσμους φιλάθλων.
Προώθηση νέας νομοθεσίας για την αθλητική δεοντολογία η οποία θα καθορίζει τον τρόπο λειτουργίας και τις ευθύνες όλων των αθλητικών φορέων.
Αθλητισμός και επαναπροσέγγιση
Ως το κατ’ εξοχή κόμμα της επαναπροσέγγισης, το ΑΚΕΛ πιστεύει ότι και ο αθλητισμός μπορεί να αξιοποιηθεί μέσα στα πλαίσια της επαναπροσέγγισης των δύο κοινοτήτων και να συμβάλει στην επαφή Ελληνοκυπρίων και Τουρκοκυπρίων.
 Ο αθλητισμός και οι αθλητικές συναντήσεις Ελληνοκυπρίων και Τουρκοκυπρίων μπορούν να βοηθήσουν στη δημιουργία συνθηκών που θα οδηγήσουν στην λύση και επανένωση της πατρίδας μας,
Η ποδοσφαιρική συνάντηση της Ε/Κ ομάδας της Νέας Σαλαμίνας με την Τ/Κ ομάδα της Γενί-Τζαμί ήταν η πρώτη μεταξύ των δύο κοινοτήτων ύστερα από πενήντα σχεδόν χρόνια διαχωρισμού της αθλητικής δραστηριότητας.
 Ο αθλητισμός από τη φύση του ενώνει τους ανθρώπους και θα πρέπει να επιδιώξουμε τέτοιες συναντήσεις, παρά τις δυσκολίες που υπάρχουν, αφού φέρνουν Ε/Κ και Τ/Κ πιο κοντά.
ΑΠΟΔΗΜΟΙ
Το ΑΚΕΛ στάθηκε πάντα δίπλα στους απόδημους κυπρίους και συνέβαλε με διάφορους τρόπους στην οργάνωση τους.
 Διατηρεί στενές σχέσεις τόσο με τα οργανωμένα σύνολα τους, όσο και με συμπατριώτες μας σε όλα τα επίπεδα.
Το ΑΚΕΛ εκτιμά ιδιαίτερα την συμβολή των απόδημων κυπρίων στον αγώνα για τη δικαίωση της πατρίδας μας.
 Τα προβλήματα που απασχολούν τους  απόδημους μας βρίσκονται πάντα στην έγνοια του ΑΚΕΛ Αριστερά Νέες Δυνάμεις που εργάζεται συνεχώς για την επίλυση τους.
Το κράτος έχει να διαδραματίσει ένα ιδιαίτερο ρόλο στην επίλυση των προβλημάτων των αποδήμων.
Για την καλύτερη αντιμετώπιση των θεμάτων και προβλημάτων που αντιμετωπίζουν οι απόδημοι και οι επαναπατρισθέντες θα εργαστούμε όπως η Υπηρεσία Αποδήμων αναδιοργανωθεί και στελεχωθεί με επικεφαλής Σύμβουλο Αποδήμων ο οποίος να διαθέσει πιο αποτελεσματικά χρόνο, για καλύτερο συντονισμό και αξιοποίηση των αποδήμων.
Σταθεροποιηθεί η βοήθεια που παρέχει το κράτος μέσον του Υπουργείου Παιδείας στα οργανωμένα σύνολα που ασχολούνται με την παροικιακή εκπαίδευση.
Ενισχυθούν οι Ομοσπονδίες των Παροικιακών Οργανώσεων στις χώρες που λειτουργούν ως συντονιστικά σώματα, με γραμματειακό προσωπικό, ώστε να ενισχυθεί η προσπάθεια τους για καλύτερη δραστηριοποίηση στη διαφώτιση για το Κυπριακό.
Συμβουλευτική Επιτροπή Αποδήμων.
Η σύσταση της Συμβουλευτικής Επιτροπής Αποδήμων αποτελεί σημαντικό βήμα για τον καλύτερο συντονισμό, ενεργοποίηση και αξιοποίηση των Αποδήμων για την καλύτερη προβολή και προώθηση της διαφώτισης για το Κυπριακό.
Η Συμβουλευτική Επιτροπή Αποδήμων σε συνεργασία με την Υπηρεσία Αποδήμων οφείλει να μεριμνά για την εκπόνηση προγραμμάτων από το Υπουργείο Παιδείας και Πολιτισμού και για διαμόρφωση εκπαιδευτικό-πολιτιστικών δραστηριοτήτων που να απευθύνονται στους Απόδημους και τις κοινότητες τους για τη διδασκαλία της Ελληνικής και Τούρκικης γλώσσας
και στην πάλη για διατήρηση και προβολή της Πολιτιστικής μας Κληρονομιάς.
Η σύσφιξη των σχέσεων Ελληνοκυπρίων και Τουρκοκυπρίων στις Κοινότητες των αποδήμων χρειάζεται να προωθηθεί πιο αποφασιστικά.
Να σχεδιαγραφεί ειδική πολιτική που να αφορά τις σχέσεις με τους Απόδημους Τουρκοκύπριους και την αντιμετώπιση των προβλημάτων τους.
ΕΠΑΝΑΠΑΤΡΙΣΘΕΝΤΕΣ
Τα τελευταία χρόνια σημαντικός αριθμός αποδήμων πήραν το δρόμο της επιστροφής.
 Ο επαναπατρισμός τους συνοδεύεται από πολλά προβλήματα που συνεχώς πρέπει να επιλύονται. Το ΑΚΕΛ στέκεται δίπλα στους επαναπατριζόμενους, γνωρίζει τα προβλήματα που αντιμετωπίζουν και εργάζεται για την επίλυση τους.
Το κράτος επιβάλλεται να αντιμετωπίσει τα προβλήματα αυτά με ιδιαίτερο ενδιαφέρον και στοργή και να δώσει κίνητρα για ενθάρρυνση της επιστροφής και μόνιμης εγκατάστασης.
Πέραν από τα γενικότερα προβλήματα εκμάθησης της γλώσσας, εκπαίδευσης, στρατιωτικής θητείας, ιατροφαρμακευτικής περίθαλψης όπου έχουν γίνει κάποια σωστά βήματα, παραμένουν τα σοβαρά προβλήματα επαγγελματικής αποκατάστασης, σύντομης και χωρίς γραφειοκρατικές διαδικασίες πολιτογράφησης, καθώς και θέματα που αφορούν τη διαμονή, ιδιαίτερα αυτών που προέρχονται από κατεχόμενα εδάφη.
Για την καλύτερη ενημέρωση των επαναπατριζόμενων είναι αναγκαίο όπως επανεκδοθεί το βιβλιάριο με τα δικαιώματα και τις ευκολίες που παρέχει το Κυπριακό Κράτος.
Το κράτος οφείλει επίσης να θεσμοθετήσει ειδικό κονδύλι στον Προϋπολογισμό του, για επίλυση προβλημάτων που αντιμετωπίζουν οι παλιννοστούντες.
 Επιπρόσθετα: Ειδικά δικαιώματα που υπάρχουν για τους πρόσφυγες στην Κύπρο, να επεκταθούν και για τους πρόσφυγες που θα ήθελαν να επιστρέψουν στην Κύπρο
Να ισχύουν οι ίδιοι κανονισμοί για ιατρική περίθαλψη και για τους απόδημους
Να συνεχιστεί και βελτιωθεί η ενίσχυση που παρέχει το Κυπριακό Κράτος στις οικογένειες για την εκπαίδευση των παιδιών και οτιδήποτε άλλο που συμβάλει στην ομαλή ένταξη των παιδιών στην Κυπριακή κοινωνία.
Να τροποποιηθεί ο νόμος, ώστε να επιτρέπεται η εγγραφή στο σύστημα κοινωνικών ασφαλίσεων, ατόμων που δεν έχουν εργαστεί  στην Κύπρο και να αφαιρεθεί ο όρος που προϋποθέτει εργασία ενός χρόνου στην Κύπρο.
Νεολαία
Να συνεχιστεί η ενίσχυση του Κινήματος της Νεολαίας ΝΕΠΟΜΑΚ, ιδιαίτερα το πρόγραμα Discover Cyprus.
Να συνεχιστεί η επιχορήγηση παιδιών που επισκέπτονται την Κύπρο.
Η Ελληνική γλώσσα να μην αποτελεί εμπόδιο για την εργοδότηση παιδιών από τη Β’ και Γ΄ γενεά μεταναστών.
ΤΟ ΑΚΕΛ ΤΗΡΕΙ ΤΟ ΛΟΓΟ ΤΟΥ
Στις προηγούμενες σελίδες εκθέσαμε την πρόταση του ΑΚΕΛ Αριστερά Νέες Δυνάμεις προς το εκλογικό σώμα ενόψει των βουλευτικών εκλογών του 2006.
Οι προγραμματικές αυτές θέσεις είναι προϊόν συλλογικής μελέτης και επεξεργασίας των Ειδικών Γραφείων και των Σωμάτων του Κόμματος.
Απορρέουν από τις αποφάσεις του πρόσφατου 20ου Συνεδρίου του ΑΚΕΛ, είναι θέσεις και προτάσεις που προέρχονται μέσα από τους πολύχρονους αγώνες και τις εμπειρίες του ΑΚΕΛ και του Λαϊκού Κινήματος.
Το ΑΚΕΛ Αριστερά Νέες Δυνάμεις ως η μεγαλύτερη συνιστώσα της κυβέρνησης συνεργασίας έχει τη σημαντικότερη συμβολή στην μέχρι σήμερα υλοποίηση του κυβερνητικού προγράμματος.
Την ίδια ώρα ανανεώνουμε το συμβόλαιο τιμής με τον λαό ότι θα συνεχίσουμε να παλεύουμε για την ολοκληρωτική υλοποίηση αυτού του προγράμματος.
Δεν μένουμε όμως στο κυβερνητικό πρόγραμμα.
Προβάλλουμε και τις δικές μας θέσεις και προτάσεις και δεσμευόμαστε ότι με διεκδικητικότητα και αποφασιστικότητα θα αγωνιστούμε μαζί με το λαό, μέσα και έξω από τη Βουλή  να για να γίνουν ζωή και πράξη.
Η 80χρονη ζωή και δράση του ΑΚΕΛ, οι αγώνες των οργανώσεων του Λαϊκού Κινήματος, η συνέπεια, η αγωνιστικότητα και η υπευθυνότητα της Αριστεράς, η ακεραιότητα των ανθρώπων που κοσμούν τα ψηφοδέλτια του ΑΚΕΛ Αριστερά Νέες Δυνάμεις συνιστούν την καλύτερη εγγύηση ότι η πρόταση μας αυτή δεν θα μείνει στο χαρτί, γιατί εμείς κρατούμε το λόγο μας.
Το ΑΚΕΛ Αριστερά Νέες Δυνάμεις προχωρεί με αυτοπεποίθηση και σιγουριά προς την εκλογική αναμέτρηση της 21ης του Μάη 2006.
Μαζί με το λαό θα δώσουμε τη μάχη από τη νικηφόρα έκβαση της οποίας θα βγει κερδισμένη η Κύπρος μας, ο λαός μας, οι εργαζόμενοι.
