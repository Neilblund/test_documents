Økonomisk førstehjælp.  Vi skal producere og eksportere os ud af krisen.  Danmark kommer ikke ud af krisen med socialdemokratisk politik. Det er prøvet længe nok. Nu sidder vi kønt i det - med gæld og underskud. Et land, der næsten er kørt i sænk.  Socialdemokraterne er gode nok til at være julemænd med pengene, når der er nok af dem. Nu trænger vi til en borgerlig regering, der kan sørge for, at vi i Danmark tjener penge nok til at dække vort forbrug og komme ud af den gamle gæld.  Produktionen går i stå. Virksomheder indskrænker, lukker og jages til udlandet.  Det kan vi ikke leve med. Vi skal producere og eksportere os ud af krisen.  Det er dette, der nås gennem den konservative 4-punkts plan. Den bremser for pris- og indkomststigninger. Den betyder, at man kan købe mere for den samme løn.  Det giver resultater allerede i 1980. Det fører til højere beskæftigelse, fordi vi igen kan sælge flere danske varer.  Socialdemokraterne ved det godt - men de tør ikke sige det.  Det er de konservative, der fortæller sandheden om Danmark til danskerne.  Lad os bruge valget til igen at skabe orden i Danmark.  4-punkt planen som skaber orden i dansk økonomi.  1. Lønstop i den resterende del af overenskomstperioden.  I 2. Fire dyrtidsportioner ombyttes med en tilsvarende lettelse af de direkte skatter i form af højere lønmodtagerfradrag.  3. Dagpengeordningen ændres, så de to halvårlige automatiske reguleringer bortfalder, og understøttelsessatsen på 90% nedsættes til 80 efter et års ledighed.  4. Olieprisstigninger indregnes indtil videre ikke i kommende pristal. Pensionisterne skal holdes skadesløse.  Konservative standpunkter.  Vi kan ikke leve med de skatter.  Den konservative 4-punkts plan (se de foregående sider) vil bremse skatteskruen.  Når økonomien er bragt i orden, skal skatterne sættes ned. Den høje sociale standard skal først og fremmest sikres ved, at landet tjener flere penge.  Ikke ved at borgerne bliver flået.  Det offentlige kan spare meget mere.  De planlagte besparelser i statens udgifter på 2,5 milliarder i 1980 er slet ikke nok. De må mindst være dobbelt så store.  Vi vil bevare rentefradragsretten.  Hvis man ødelægger retten til at trække privat gæld fra på selvangivelsen, skaber man uhyggelige problemer for titusinder af familier i parcelhuse og ejerlejligheder.  Vi er imod værdistigningsafgiften.  Efter dette valg må planerne om en værdistigningsafgift lægges på hylden en gang for alle.  Klart nej til ØD.  ØD er et dødsstød mod det private initiativ, mod ejendomsretten og almindelige frihedsbegreber. En fælles fond vil bringe Danmarks produktionsmidler i lommen på LO's top.  Universiteterne skal ikke være  politiske slagmarker.  Styrelsesloven for den højere uddannelse må laves om, så vi igen får ordnede forhold på universiteter og læreanstalter.  Folkeskoleloven må rettes op.  Der skal være flere timer i Dansk og Regning. Der skal være afgangsprøve for alle, og karaktergivningen må ikke sløjfes.  Danmarks Radio skal have  konkurrence.  Vi må have et privat TV-2, så DR's monopol bliver brudt.  Vi kan ikke undvære kernekraft.  Det er nødvendigt, at vi bestemmer os for kernekraft nu, hvis vi ikke senere skal opleve en katastrofal energimangel.  Det skal kunne betale sig at spare op.  Der må gennemføres bedre regler for skattebegunstiget opsparing, og selvangivelsens 3.000-kr.s grænsen må forhøjes.  Arveafgiften må sættes ned.  De konservative har fremsat et konkret forslag i Folketinget. Nu må det gennemføres.  Ulandshjælpen bør gavne  beskæftigelsen herhjemme.  Ulandshjælpen skal i højere grad bestå af projekter, der skaber beskæftigelse på danske arbejdspladser, sådan som erhvervslivet og de konservative har foreslået.  Bedre mulighed for privat pleje.  Hvis man sparer det offentlige for store udgifter - f.eks. til plejehjemspladser - ved selv at passe sine svagelige, skal man have et skattefrit plejebeløb.  Pressionsgrupper skal ikke bestemme.  Hverken organisationer eller andre pressionsgrupper skal kunne sætte sig over Folketinget.  De lovligt valgte myndigheder skal bære ansvaret for landets politik. Også når det gælder økonomiske indgreb, fysiske blokader og andre ulovlige aktioner.  Større sikkerhed mod vold og indbrud.  Vi må give politiet bedre mulighed for at beskytte borgerne, og der må være langt hurtigere retsforfølgelse i en række voldssager.  Sikkerhed - også mod vold udefra.  Danmark må have et forsvar, der er tilstrækkeligt omfattende og tidssvarende til at sikre os mod overgreb eller trusler. Vi skal fortsat være medlem af NATO.  De er velkommen til at skrive til os og bestille mere uddybende materiale om konservativ politik.  Det konservative folkeparti  Vesterbrogade 40, 1620 København V.  Da valget blev udskrevet, udtrykte Poul Schlüter konservativ politik for en borgerlig regering  i disse klare punkter:  - Der bliver ikke gennemført ØD.  Der kommer ikke værdistigningsafgift på parcelhuse og anden privat ejendom.  - Rentefradragsretten bliver bevaret. Der kommer ikke højere skatter. Der vil komme et stop for pris- og  indkomststigninger.  Der vil komme et ansvarligt finanslovsforslag, forslag, som gør Danmarks underskud mindre.  Y Der vil komme et mere håndfast styre - også selv om LO gør sig vanskelig.
