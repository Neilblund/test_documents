Nu gælder det Deres hus...  Retten til at eje eget hjem er et gode både for den enkelte familie og for samfundet. Derfor har Det konservative Folkeparti altid ønsket, at så mange familier som muligt skal kunne bo i enfamiliehus, og at disse familier skal behandles retfærdigt fra det offentliges side.  I Danmark, hvor der aldrig har været et socialistisk flertal, er 60 pct. af de nye boliger parcel- og rækkehuse. I Sverige, hvor socialdemokratiet gennem mange år har haft flertal, er kun 30 pct. af de nye boliger enfamiliehuse. Det viser os noget om vilkårene for enfamiliehuse under et socialistisk flertal.  Men befolkningen skal ikke blot have mulighed for at erhverve egen bolig. Den skal også kunne bevare sin ret til at eje.  Det konservative Folkeparti har i sit arbejde på Christiansborg altid beskyttet ejendomsretten og arbejdet for at få den udvidet, så flere og flere kan komme til at eje faste værdier. Vi har vendt os mod alle forsøg på at beskære ejendomsretten eller underminere den gennem en urimelig beskatning.  Beskyt ejendomsretten til boliger.  Skal staten eje grundværdierne?  Den urimelige og uretfærdige grundstigningsskyld var en alvorlig trussel mod ejendomsretten til enfamiliehuse. Folkeafstemningen om jordlovene medførte, at folketinget afskaffede denne skat. Men Socialistisk Folkeparti har nu fremsat forslag om fuld grundskyld, så grundværdierne overtages af det offentlige. Socialistisk Folkeparti har udtalt håb om, at det kommende folketing får et flertal, som kan gennemføre dette forslag, og Socialdemokratiet har fuld grundskyld på sit program.  Skal loftet over grundskatterne fjernes?  Den 6. oktober 1966 har den socialdemokratiske regering fremsat forslag i folketinget om at fjerne det nuværende loft over beskatningen af grundværdierne. Herved åbnes mulighed for en ejendomsbeskatning af hidtil ukendt omfang. Det konservative Folkeparti foreslår derimod, at 25 promille af grundværdien bliver det absolutte maksimum for grundbeskatningen.  Hvad betyder lejeværdien?  Under forhandlingerne om boligforliget afviste Det konservative Folkeparti forslag om en kraftig forhøjelse af den skattepligtige lejeværdi af bolig i egen ejendom. Herved hindredes en kraftig stigning af indkomstskatten for de mennesker, der bor i eget hus. Det er derfor af største betydning, at boligforligets aftaler nu fastholdes.  Det konservative Folkepartis formand, dommer Knud Thestrup er den utrættelige forkæmper for ejendomsretten. Thestrup formulerede i 1962 Det konservative Folkepartis program om ejendomsretten: »Ejendomsret til alle« og virkede for ejendomsret til etagelejligheder.  Vi ønsker et samfund af ejere, fordi ejendomsret gør fri og uafhængig, skaber tryghed og personligt ansvar, og fordi privat ejendomsret hænger så nøje sammen med politisk frihed, at det ene ikke synes at kunne eksistere uden det andet. Først og fremmest ønsker vi, at alle skal kunne eje deres egen bolig.  Dette er et af de allervigtigste punkter i Det konservative Folkepartis politik.
