velkommen til valget  Vi har ventet på det lige siden SV-regeringens start. Og nu bliver det altså d. 23. oktober vi skal til valg.  Mange har prøvet det før og overvejer om de skal stemme som de plejer, eller om der er andre muligheder. Andre skal stemme for første gang og spørger måske sig selv: Er der noget at vælge imellem? Vil vi ikke få den samme politik, uanset hvordan vi stemmer?  De politikere, der så tit har svigtet, sidder nu og uddeler de samme valgløfter på ny. Hver især gør de reklame for "deres" mirakkelmedicin mod krisen, betalingsbalancen, arbejdsløsheden osv. osv.  Når skuden er ved at synke må vi alle give et nap ved årerne, siger de. Det koster anstrengelser og afsavn, men så skal vi nok blive reddet. De lover os, at hvis vi overlader dem rorpinden, vil de bringe det kriseramte Danmark sikkert i havn.  Der er lagt røgslør over problemerne og deres løsning. Vi er omgivet af en tyk stegeos af valgflæsk, der gør det svært at skimte realiteterne. Svært at vide, hvad man skal tro og vanskeligt at træffe et valg.  farvel til SV  13 måneder eksisterede SV-regeringen og det var 13 måneder for meget. Hvis man ikke er børshaj, spekulant eller mangemillionær, men som mennesker er  flest, er der ingen grund til at sørge over at det naturstridige regeringssamarbejde mellem arbejderbevægelse og storkapital er gået i opløsning. SV regeringen har været et ubehageligt bekendtskab. Dens erklærede mål var at sætte trumf på den arbejder- og ungdomsfjendske politik, som fik premiere under Hartling regeringen og som Anker Jørgensen, tragisk nok, aldrig tog af plakaten.  Det betød SV-regeringen  for arbejderen: Løndiktat igennem indgreb i overenskomsten. Momsforhøjelse og energiafgift, der udhuler vores løn. Fortsatte bestræbelser på at kriminalisere al faglig aktivitet.  for den uddannelsessøgende: Vores dokumentation af manglerne ved den nuværende uddannelsesstøtte blev modtaget med ophøjet ligegyldighed. De eneste der fik en forbedring var bankerne. Unge der ønsker en uddannelse afvises, - selv om arbejdsløsheden blandt de unge er katastrofal.  for lærlingen: Der kom ingen initiativer for at fremskaffe de manglende praktikpladser og det blev afvist at genindføre EFG lønnen. Det ville ellers gøre det muligt, at få skolerne fyldt op og at få mange ud af arbejdsløshedskøen.  for den arbejdsløse: Forringelser af arbejdsløshedsunderstøttelsen. En politik der betød at nye byrder blev væltet over på kommunerne, nedskæring af statens anlægsvirksomhed og indkomstpolitik. Altsammen betød det færre jobs og flere arbejdsløse.  De 13 måneder har været fyldt med skuffelser og vrede. Så systematisk som det har kunnet lade sig gøre, har Anker Jørgensen og Co. kasseret alle den socialdemokratiske bevægelses grundlæggende ideer om social retfærdighed og lighed, for at bevare makkerskabet med Venstre.  Nu er SV-regeringen væk og i valgkampen stiller vi os spørgsmålet: Hvad skal der så ske?  Koges eller steges  Hvad vil du helst?  For sådan lyder det spørgsmål, som de "ansvarlige" politikere stiller os overfor. Døden skal jo have en årsag, men den er svær at få øje på i SV regeringens tilfælde. Anker Jørgensen ignorerer alle de dårlige erfaringer med SV samarbejdet og erklærer ved valgkampens start, at han fortsat vil samarbejde med de reaktionære. Han ignorerer sine egne vælgere og arbejdernes og ungdommens protester. Anker Jørgensen går til valg hjulpet af nogle nye ord.  Tvangsindgreb i overenskomsterne, kaldes istedet en "social kontrakt". Tvangsopsparing, hvis formål er at skaffe risikovillig kapital til rådighed for storkapitalen hedder istedet udbyttedeling eller "økonomisk demokrati". Tvang og konfrontation skal her efterdags kaldes tillid og samarbejde.  Dagens Menu?  Alt i alt tilbyder Anker Jørgensen os at blive tilberedt i en gryde. De såkaldte firkløverpartiers svar er klart og tydeligt. De vil stege os istedet. Deres ide er, at en kulsort regering skal fortsætte hvor SV regeringen slap, i bestræbelserne på at undergrave vores rettigheder og forpeste vores tilværelse.  Man behøver ikke meget fantasi, for at skimte de uhyggelige perspektiver. En arbejdsgiver-marionet som statsminister, en halvgal kulturhader som kulturminister, en undervisningsminister som repræsenterer et reaktionært kristeligt livssyn, som gik af mode i begyndelsen af forrige århundrede, en NATO og EF elsker som udenrigsminister. Og i baggrunden sidder en tugthuskandidat, der er tiltalt for millionbedrageri og trækker i trådene.  Med en sådan regering kan vi kigge langt efter en forbedring af vores forhold. For dem som har nok af indflydelse og rigdom, vil en sådan marionetregering, der er iskold overfor befolkningens og fagbevægelsens ønsker og krav, åbne gyldne perspektiver. For alle os andre vil det være en tragedie. Derfor må det reaktionære sammenrend kvæles i fødslen.  Hvilket valg viser vejen?  Det drejer sig ikke om et valg der kun tillader os at vælge, om den reaktionære krisepolitik skal være lyserød eller grøn, om den skal være med flæser og blonder, eller måske indhyllet i camouflagenet.  Valgets hovedspørgsmål er: Skal monopolerne fortsat tilgodeses på vores bekostning, eller skal arbejderklassens og ungdommens interesser sættes i højsædet overfor storkapitalen.  Det er det valget skal dreje sig om. Det drejer sig om at ændre det politiske styrkeforhold. For vi er ikke i stand til at afvise de angreb som rettes imod vores tilværelse, hvis ikke vi får sat en effektiv stopper for reaktionær samarbejdspolitik og sort sammenrotning.  Derfor skal magten til de partier som vi selv har magten i og indflydelsen på, som fører kampen for vores krav og interesser i hverdagen, - uden at lade det blive ved snakken.  Gi' dem en begmand!  Men lad os være helt ærlige. Vi kan ligeså godt se i øjnene, at ingen af de progressive partier, uanset valgresultatet, alene vil få magt til at presse forandringer igennem. Derfor må disse partier finde sammen om det væsentlige. Nemlig, på tværs af meningsforskelle at finde sammen om de ting vi kan være enige om, at samles om en politik der tilbageviser indkomstpolitik og løndiktat, en politik der varetager arbejdernes og ungdommens interesser.  Selv om vi giver højrekræfterne en eftertrykkelig begmand ved dette valg, så er problemerne langt fra klaret af den grund. En styrkelse af de progressive partier kan blive begyndelsen til enden på de reaktionære krise-"løsninger". Det kan give os en chance, som bliver større jo bedre vi er i stand til at samle kræfterne i den konkrete kamp for vores rettigheder, på arbejdspladser og uddannelsessteder, i boligkvarterer, i interesseorganisationerne og i fagbevægelsen.  Forandringerne finder først sted når vi, der kun har været tiltænkt tilskuerens rolle, begynder at sætte os i bevægelse.  I tillid til arbejderklassen  Socialdemokratiet har nøglen til enheden, i kraft af dette store arbejderpartis indflydelse i arbejderklassen. Hidtil har de socialdemokratiske ledere spærret døren. Men socialdemokratiet er ikke kun Anker Jørgensen. Det er også de mange, der tager deres partiprogram alvorligt og vil en anden politik.  Derfor må vi presse på for at skabe den nødvendige enhed. Ikke i tillid til den socialdemokratiske top, men  i tillid til arbejderklassens styrke. Modstanderne af enheden må stilles over for en bevægelse med styrke og perspektiv. Alternativet til at gå med må være at bringe sig selv i en uholdbar isolation. Derfor er det også en falliterklæring, hvis venstreorienterede i deres harme over det socialdemokratiske svig, sidestiller en socialdemokratisk mindretalsregering med et borgerligt sammenrend. Samling af kræfterne og fælles aktion, det er kommunisternes politik.  syv punkter til en nypolitik  1. Statslig overtagelse, af nordsoens olie og naturgas  vil betyde, at det kan blive det danske folks interesser der bestemmer hvor meget olie og gas vi vil bruge og til hvilken pris.  2. Statsligt selskab til indkøb af kul og olie vil betyde, at enorme profitter vi nu forærer oliemonopolerne, istedet vil komme os selv tilgode.  3. Importregulering kan effektivt rette op på vores betalingsbalance, uden at det bliver den arbejdende befolkning der skal holde for.  4. Indefrysning af de samfundsskabte værdistigninger på jord og fast ejendom vil hindre den infaltionsskabende belåning, lette rentetrykket, hjælpe på betalingsbalancen og hindre spekulation i jord og fast ejendom.  5. En demokratisk skattereform der rydder op i fradragsjunglen, vil betyde en omplacering af skattebyrden, så rigmænd og spekulanter også begynder at betale skat.  6. En beskæftigelsesplan der bringer 120.000 i arbejde  vil være det første skridt hen imod fuld beskæftigelse. Den må indeholde: Byfornyelse og boligbyggeri, udvidet barselshvile, forbud imod overarbejde, udvidelse af de offentlige investeringer, forhøjelse at statens uddannelsesstøtte og genindførelse af EFGlønnen.  7. Besparelser på militæret vil være et dansk bidrag til afspænding og sikring af freden og det vil gøre os alle rigere.  Hvert af disse syv punkter indeholder en række konkrete forslag til løsning af vores mest påtrængende problemer.  Det er ikke alle de ting vi gerne vil have gjort, - langt fra. Men det er forslag, som vi tror kan få en positiv modtagelse hos alle der ønsker en anden politik.  Syv punkter kan - uanset deres indhold - ikke give os socialismen. Og socialismen er vores mål. Men de kan være begyndelsen til en udvikling, der samler arbejderklassen og alle progressive mennesker.  Vi ønsker at vi, alle almindelige mennesker, skal have fuld indflydelse på vores egen tilværelse. På vores arbejde, vores bolig, vores uddannelse og vores egen udvikling. Derfor ser kommunisterne en fare i den opsplitning af mennesker, med fælles interesser, som alt for tit finder sted. Og derfor er skabelsen af enhed imellem de progressive kræfter, for os, den første og vigtigste politiske opgave.  Og vi har erfaringer at bygge på, fra de bevægelser og organisationer, hvor du møder kommunister. Vi ved, at de resultater vi har vundet, er vundet når vi stod sammen om de fælles krav.  Enhed kan ikke skabes om hvad som helst. Den kan kun skabes omkring løsningen af de brændende problemer, som arbejderklassen og ungdommen står overfor.  Vi har givet et bud på, hvor der kan tages fat. Tag det op til overvejelse, - og gør noget ved det.  Stands reaktionen styrk venstrekræfternes enhed  stem på Kommunisterne  DANMARKS KOMMUNISTISKE UNGDOM  (01)14 01 14
