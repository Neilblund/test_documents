Kyösti Lallukka, liberaali:  AJA ASIAASI KESKILUOKKA  -irroita Suomi lamasta  Suomi on terve yhteiskunta  Suomalaisen yhteiskunnan perusta on kansanvaltainen, terve ja elinvoimainen. Se on kestänyt ankarat koettelemukset. Se kykenee selviytymään myös nykyisestä työttömyydestä ja lamasta. Meillä on hyvinkoulutettu kansa sekä runsaasti uusiutuvia luonnonvaroja.  Suomessa on terve ja hyvän peruskoulutuksen saanut nuoriso. Sille on taattava myös tulevaisuus. On tarjottava mahdollisuus ammattitaidon hankkimiseen ja työntekoon. Vain siten turvataan terve yhteiskuntakehitys ja elintaso.  Taloudellisen laman aika on osoittanut, että pien- ja keskisuuri teollisuus on suurteollisuutta paremmin kyennyt sopeutumaan muuttuneeseen tilanteeseen. Sillä on hallussaan avaimet myös parempaan aikaan. Meidän on vain tasoitettava sen tietä, kannustettava työntekoa ja yrittämistä, luotava edellytykset yritysten kilpailukyvyn paranemiselle ja toiminnan laajentamiselle.  Koulutus ja työ arvoon  Toimihenkilöt, virkamiehet, palveluammateissa toimivat ja pienyrittäjät muodostavat keskiluokan, joka suurimpana kansalaisryhmänä sisältää myös ammattitaitoisen työväestön. Keskiluokan yhteiskunnallinen merkitys kasvaa jatkuvasti.  Koulutuksen kautta hankittu tieto ja käytännön työssä saatu korkea ammattitaito ovat tavallisen kansalaisen parhaat panokset yhteiskuntaa kehitettäessä. Näiden hankkimista ja hyväksikäyttämistä on yhteiskunnan rohkaistava.  Kehitys on keskiluokan käsissä  Valistunut keskiluokka on useimmiten ratkaissut yhteiskunnan kehityksen suunnan. Sillä on suuri vastuu myös nyt vietäessä Suomea kohti parempaa aikaa. Keskiluokalla on aatteellinen tehtävä edistyksen ja kehityksen suunnan valitsemisessa sekä torjuttaessa pakkovaltaa vasemmalta ja taantumusta oikealta.  Keskiluokan oma panos yhteiskunnan kehittämisessä on sitä tuntuvampi, mitä yhtenäisempi se on poliittisesti ja ammatillisesti.  Hajanaiselle keskiluokalle on jäänyt vain veronmaksajan osa. Keskiluokka on useiden yhteiskunnan palvelujen osalta väliinputoaja, olkoon kyseessä vaikkapa oman asunnon hankkiminen tai lasten päivähoidon järjestäminen.  Yhdistäessään voimansa keskiluokalla on parhaat edellytykset taata työllisyys, kohtuullinen verotus sekä tasainen hyvinvointi.  Liberaalien työ keskiluokan puolesta ei merkitse etuoikeuksien vaatimista vaan keskiluokan saamista tasa-arvoiseen asemaan muiden kansalaisryhmien kanssa.  Irti jäsenkirjayhteiskunnasta  Yhteiskunnassamme tapahtunut puoluevaltaisuuden kasvu on oleellisella tavalla heikentänyt puolueisiin sitoutumattoman kansanosan oikeusturvaa. Tämä kehitys on pysäytettävä.  Tieto ja taito eivät katso puoluekantaa. Yhteiskunta, jossa poliittisesti sitoutumattomien asiantuntemusta jatkuvasti syrjitään ei voi menestyä. Sitoutumattomilla kansalaisilla on oltava koulutuksensa ja kykyjensä edellyttämä oikeus edetä virkaurallaan niin valtion kuin kuntienkin ylimpiin virkoihin saakka.  Nämä ovat liberaalien tavoitteita.  200 000 uutta työpaikkaa  Kuluneella vaalikaudella on luotu noin 100 000 työpaikkaa. Laman voittamiseksi niitä on luotava vielä kaksi kertaa enemmän. Se voidaan tehdä näin:  1. Liikevaihtoverojärjestelmä on uudistettava sellaiseksi, ettei se korota investointien kustannuksia ja lisää yritysten rahoitustarvetta eikä aseta kotimaisia tuotteita ulkomaisia heikompaan asemaan. Tämä tarkoittaa siirtymistä arvonlisäverojärjestelmään.  2. Työn teettämisen helpottamiseksi on työvaltaisilla aloilla työnantajien sosiaaliturva- ja eläkemaksut tulevaisuudessa maksettava pääasiassa liikevaihdon ja työntekijöiden palkkojen perusteella.  3. Yritysten mahdollisuudet hankkia uutta pääomaa on tehtävä helpommaksi laskemalla omaisuusveroa puoleen nykyisestä tasostaan ja edistämällä osakesäästämistä.  4. Verottajien harjoittama yrittäjien mielivaltainen harkintaverotus on lopetettava ja nykyinen järjestelmä korvattava maksuluonteisella verolla, jossa verotusperusteena tulisi olla esimerkiksi tietty prosentti liikevaihdosta ja omaisuuden verotusarvosta.  5. Öljyn ja ydinvoiman sijasta on edistettävä puun ja turpeen käyttöä kotitalouksissa, teollisuudessa ja lämpövoimaloissa. Tämä on tehtävä järkyttämättä luonnon tasapainoa.  Koulutusta ja työtä nuorille - avustusten asemesta  1. Nuorten työntekijöiden osalta on työnantajan sosiaalikustannuksia alennettava. Näin voidaan tehdä työnantajalle edulliseksi nuoren työntekijän palkkaaminen.  2. Oppisopimuskoulutusta on laajennettava. Työnantajalle maksettavaa harjaannuttamistukea on nostettava työnantajan kustannuksia vastaavaksi.  3. Ammattikoulutusta on lisättävä tarvittaessa vaikka vuoroluvun avulla ja palkkaamalla lisää ammattikoulun opettajia.  4. Nuorille vapautuu työpaikkoja, kun eläkeikä tehdään joustavaksi ja yksilölliseksi. Veteraaneille on sallittava vapaaehtoinen eläkkeellesiirtyminen.  Ahkeruutta ei saa verolla sakottaa  1. Palkanansaitsijan tuloverotusta on asteittain alennettava. Lisäksi työn luonteesta johtuvien palkanlisien kuten yötyö-, pyhätyö- ja ylityön ennakonpidätys on toteutettava normaalisti verotaulukkojen perusteella.  2. Lasten päivähoidosta aiheutuvat kulut ja kotitalouksien teettämän työn palkkakulut mukaan lukien ja kotiapulaisen palkka, on voitava tehdä verotuksessa vähennyskelpoisiksi kuluiksi.  3. Veroleikkuri eli verotaulukkojen ja verovähennysten inflaatiotarkistus on toteutettava lakisääteisenä pysyvästi.  4. Säästäjien suojaamiseksi inflaatiotappiolta on yli kuuden kuukauden talletusten inflaatiomenetykset tehtävä verotettavasta tulosta vähennyskelpoisiksi.  5. Kohtuuton ajoneuvokohtainen vero on asteittain poistettava. Liikenteen verot on perittävä yksinomaan polttonesteiden verona.  Oman asunnon kynnys matalammaksi  1. Asunnon tarvitsijoiden on päästävä 5 %:n omalla pääomalla ensimmäiseen omaan asuntoon. Tämä voidaan toteuttaa mm. täydentämällä valtion asuntolainoitusta kunnan antamalla lisälainalla.  2. Asuntolainojen maksuaikaa on pidennettävä myös "kovan rahan" asuntotuotannossa 15-20 vuoteen ja luotava valtiontakausjärjestelmä näiden asuntojen lainoitukseen.  3. Aravan laina-aikoja ja korkoa on porrastettava. Aravaehtoja tarkistettaessa on otettava huomioon perheen tulojen lisäksi myös muut varallisuuteen vaikuttavat tekijät esimerkiksi opintolainat.  4. Aravalainojen ehtoja on muutettava siten, että valtion asuntolainan voi saada myös vanhan asunnon omistamiseen.  Perheiden tukeminen on parasta elvytystä  1. Perheiden perustarpeet on tunnustettava. Laskeva syntyvyys ja perheissä esiintyvät sosiaaliset ongelmat ovat seurausta lapsiperheiden lisääntyneistä taloudellisista vaikeuksista. Ne on poistettava lisäämällä lapsiperheiden tukea ja heidän tarvitsemiaan palveluksia. Lapsiperheiden vanhempien taakkaa on kevennettävä. Heille on luotava lakiin perustuva oikeus tehdä osa-aikatyötä lasten ollessa pieniä. Lasten kotihoito- ja päiväkotihoito on tehtävä taloudellisesti tasavertaisiksi kotihoidon tuen ja hoitokustannusten verovähennysten avulla.  2. Lapsi tarvitsee vanhempiaan ja turvallisen kodin. Äitiysloma, josta osa on vanhempainlomaa, on jatkettava kunnes lapsi on vuoden ikäinen. Vanhempien on halutessaan voitava jatkaa työsuhdettaan menettämättä lapsen hoitolomaa kunnes lapsi täyttää kolme vuotta.  3. Lapsilisiä on porrastettava nykyistä voimakkaammin monilapsisia perheitä tukevasti.  4. Lasten hoito kotona on hyväksyttävä työsuorituksena työeläke- ja sosiaalivakuutusjärjestelmässä.  5. Työnantajalta kerättävät lapsilisämaksut on kokonaisuudessaan käytettävä lapsilisiin.  Puoluevallasta kansanvaltaan  1. Suomeen tarvitaan sopimus, jolla asetetaan rajat puoluevallalle. Yhteiskunnan palvelujen jakaminen poliittisin perustein on lopetettava ja rajoitettava jäsenkirjanimitykset minimiin. Pätevyys on uudelleen otettava julkisissa viroissa ainoaksi valintaperusteeksi. Selvästi poliittisiksi määriteltävät virat on muutettava määräaikaisiksi.  2. Neuvoa-antava kansanäänestys on toteutettava tärkeissä asioissa.  3. Yhdistyslaki on uudistettava. Suhteellinen vaalitapa on toteutettava kaikessa kansalaistoiminnassa, erityisesti ammattiyhdistysliikkeissä. Vain sen avulla voidaan turvata eri yhteiskuntanäkemysten tasapuoliset toteutumismahdollisuudet.  4. Epäoikeudenmukainen kansanedustajien vaalilaki on uudistettava siten, että eduskunnan kokoonpano vastaa tarkasti puolueiden äänimäärien suhteita.  5. Hallintoa on uudistettava. Päätösvaltaa on siirrettävä keskusvirastoilta ja ministeriöiltä läänin ja kunnan tasolle.  Terve ympäristö - terve ihminen  1. Asuinympäristön viihtyisyys ja toimivuus on otettava suunnittelun perustaksi. Alueellisessa suunnittelussa on paino pantava viherkaavoihin sekä luonnon- ja kansallispuistoihin.  2. Elintasojätteiden lajittelua ja uudelleenkäsittelyä on voimakkaasti lisättävä ja kehitettävä. Jätteiden kierrätyksen sekä vaihtoehtoisten energiajätteiden tutkimukseen ja kokeiluihin on suunnattava entistä enemmän voimavaroja.  3. Hajanaisen ja tehottoman ympäristöhallinnon järjestämiseksi on perustettava ympäristöministeriö.  4. Ympäristönsuojelun puitelaki on säädettävä ja on kiirehdittävä vireillä olevien ilmansuojelu- ja jätehuoltolakien sekä vesilain käsittelyä.  Puitko nyrkkiä taskussasi?  Annatko toisten päättää puolestasi? Hyväksyt ylikireän verotuksen, laman ja poliittisen syrjinnän virkanimityksissä? Sinä ilmoitat mielipiteesi äänestämällä vaaleissa. Äänestä älä nuku.  AJA ASIAASI. ÄLÄ ALISTU. ÄÄNESTÄ:  liberaali Kyösti Lallukka  ASIASI AJAJAKSI UUDELTAMAALTA,
