ĮVADAS. Svarbiausi VNDS įsipareigojimai 2004-2008 m. LR Seimo kadencijai
    Valstiečių ir Naujosios demokratijos partijų sąjunga (VNDS), 2002 m. apjungusi dvi partijas, Seimo rinkimuose dalyvauja pirmą kartą.
VNDS sutelkė tokią kandidatų 2004 m. Seimo rinkimams sudėtį, kurią pagrįstai vadiname Visuomenės lyderių koalicija.
Jai vadovauja prof.Kazimiera Danutė Prunskienė.
Praėjusiuose LR Prezidento rinkimuose antrajame ture už ją balsavo net 47,5 proc. rinkėjų.
Tai rodo didelį Lietuvos žmonių pasitikėjimą VNDS ir mūsų neformalios koalicijos lydere.
    Nepartinių, įvairius visuomenės sektorius atstovaujančių kompetentingų ir autoritetą turinčių asmenybių įtraukimas į kandidatų sąrašą greta jau nemenką patirtį turinčių VNDS narių yra ryškus šio sąrašo išskirtinumas.
Šiandieninėje Lietuvos politinėje situacijoje nepaprastai svarbu išvengti dviejų kraštutinumų: ligšiolinių valdžios partijų dominavimo ir jose įsivyravusių savanaudiškumo ir piktnaudžiavimo valdžia “virusų”, o taip pat – valdžia dar neišbandytų, todėl nepamatuotą riziką keliančių partijų vienvaldystės.
    VNDS kaip plataus vidurio orientacijos politinė jėga kartu su savo partneriais – įvairių visuomenės veiklos sričių autoritetais - siekia vienodai atstovauti visų Lietuvos žmonių, jų grupių bei ūkio sektorių ir subjektų teisėtus interesus.
Mūsų stiprybė: miestas ir kaimas – kartu.
    Dirbdami Seime, o sėkmės atveju ir Vyriausybėje:
•    VNDS atstovai aktyviai prisidės kuriant sąlygas spartesniam šalies ekonomikos ir žmonių gerovės augimui
bei jo skirtumų tarp regionų, atskirų miestų, tarp miesto ir kaimo bei socialinių grupių pajamų skirtumų mažėjimui.
Rūpinsis, kad priimant sprendimus visose institucijose būtų deramai atsižvelgiama į tolygios regionų plėtros interesus, ekonominio, mokslinio ir technologinio, kultūrinio ir socialinio augimo reikmes,
kad Lietuvos žmonių pajamos kuo greičiau pasiektų ES vidurkį.
Vidaus politikoje VNDS stengsis įtvirtinti svaresnį regioninių ir vietos savivaldos institucijų vaidmenį priimant sprendimus , kuriais siekiama decentralizuoti resursų valdymą ir efektyvesnės ES bei valstybės paramos atsiliekantiems regionams.
•    VNDS principingai sieks, kad Seime ar Vyriausybėje priimami svarbūs valstybei ir visuomenei sprendimai būtų prieš tai plačiai išdiskutuoti su atitinkamomis verslo, mokslo, kitas įvairias sritis bei visuomenės interesus atstovaujančiomis visuomeninėmis organizacijomis,
būtų užtikrintas konstruktyvus socialinis dialogas tarp Vyriausybės, darbdavių ir profesinių sąjungų siekiant visapusiškai efektyvių rezultatų.
•    Vienas mūsų prioritetų yra kuo palankesnių sąlygų sukūrimas aukštomis technologijomis pagrįstai, efektyviai gamybai, statybai ir paslaugoms;
Lietuvos infrastruktūros - telekomunikacijų, informacinių sistemų, transporto, energetikos modernizavimui bei integravimui Baltijos regione ir Europos Sąjungoje;
smulkiam ir vidutiniam verslui
bei kitų, darbo vietas gausinančių ir žmonių pragyvenimo šaltinius užtikrinančių, programų įgyvendinimui.
•    Rūpinsimės sėkmingu Lietuvos įsijungimu į bendros valiutos EURO sistemą;
sieksime didesnės ES paramos
ir numatysime racionaliausias paramos kryptis, užtikrinančias spartesnius Lietuvos ūkio, inovacijų, socialinės sistemos, aplinkosaugos ir kultūros pažangos tempus, jaunimo užimtumą ir palankesnę demografinę situaciją.
•    VNDS yra vienintelė Lietuvos politinė jėga, kuri šalia bendrų Lietuvos interesų labai svarbią vietą skiria kaimo plėtrai ir žemės ūkio konkurencingumo didinimui.
Turėdami savo gretose autoritetingus, kaimą profesionaliai atstovaujančius žmones – mokslininkus ir praktikus, stengsimės, kad Europos Sąjungos ir Lietuvos valstybės politika ir kaimui skiriama parama atitiktų laikmečio ypatumus ir reikmes,
būtų prieinamesnė jos gavėjams,
kad kaimo ūkinis ir socialinis atgimimas sąlygotų ir bendrą Lietuvos gyvybingumą, tautinių tradicijų, sveikos aplinkos ir mūsų krašto įvaizdžio patrauklumą.
        Tobulindami žemės ūkio politikos nuostatas, sieksime įteisinti palankias sąlygas žemės ūkio ir maisto produktų realizavimui rinkose,
siūlysime būtinas žemės ūkio sektoriuose rinkos reguliavimo priemones, kurios garantuotų visiems žemės ūkio produkcijos gamintojams palankias realizuojamų produktų kainas.
Sieksime, kad europietiškomis ekonominėmis priemonėmis būtų dar labiau skatinama tiekti vidaus ir užsienio rinkoms aukštos kokybės, sveikus maisto produktus
plėsti ekologinius ūkius,
tiekti daugiau žaliavos biologiniam kurui gaminti.
Kartu reikalausime, kad ir toliau būtų griežtinama ES tvarka saugant šalių vidaus rinkas nuo įvežamų nekokybiškų maisto produktų.
Įtakosime sprendimus, kurie skatintų technologinę pažangą žemės ūkyje,
užtikrintų efektyvią kaimo žmonių švietimo, perkvalifikavimo, profesinio parengimo paramą
ir sudarytų sąlygas naujų verslų kaime plėtrai
bei kaimo ir miesto infrastruktūros kokybės suartinimui
•    Sveikatos apsaugos srityje didinsime valstybinį medicinos finansavimą,
užtikrinsime kokybiškas ir savalaikes medicinos paslaugas žmogui,
gerinsime medicinos personalo darbo sąlygas ir apmokėjimą.
•    Užtikrinsime, kad švietimas, mokslas ir studijos taptų realiai prioritetinėmis sritimis,
būtų prieinami visų regionų ir socialinių grupių vaikams bei jaunimui.
Sieksime, kad kiekvienas žmogus turėtų realias mokymosi visą gyvenimą galimybes, pakankamas profesinio užimtumo ir socialines perspektyvas čia – Lietuvoje;
didinsime socialines garantijas mokytojams ir dėstytojams.
•    Globalizacijos, stiprėjančių išorės poveikių ir vis didėjančio Lietuvos atvirumo pasauliui sąlygomis ypatingos svarbos uždaviniu mes laikome tautinės savimonės problemų aktualizavimą,
tautinių vertybių, ypač lietuvių kalbos, apsaugą ir puoselėjimą,
tautinių bendruomenių kultūros saviraišką kartu puoselėjant tautinio tapatumo išsaugojimą
bei bendrų demokratinių, krikščioniškųjų ir dvasinių vertybių stiprinimą.
•    Neatitrūkdami nuo Lietuvos kultūrinės aplinkos, prisidėsime prie Lietuvos ir jos kultūros palankaus įvaizdžio formavimo,
mūsų kultūros paveldo, jos vertybių propagavimo šalyje ir kitose Europos Sąjungos šalyse,
o taip pat Lietuvos kultūros produktų įtraukimo į tarptautinius kultūros mainus;
ieškosime efektyvesnių finansinių svertų turizmui ir jo infrastruktūrai plėtoti.
Rūpinsimės Lietuvos sporto finansavimo gerinimu.
•    Palaikysime kaip įmanoma aktyvesnius ryšius su kitomis partijomis Lietuvos Seime, Lietuvos valstybės ir savivaldos institucijomis, verslo visuomene, kultūros atstovais, ES parlamentarais ir kitais pareigūnais, nevyriausybinėmis organizacijomis.
Stengsimės laiku bei adekvačiai reaguoti į Europos Sąjungos institucijose rengiamus sprendimus ir įtakoti jų turinį Lietuvos institucijose, siekiant kuo didesnės naudos Lietuvos žmonėms ir valstybei.
•    Sieksime, kad ES Konstitucija būtų įtvirtinta Lietuvos piliečių referendumu.
    VNDS, dalyvaudama rinkimuose kaip Kazimieros Prunskienės – Visuomenės lyderių koalicija, tikisi visokeriopos Lietuvos žmonių paramos rinkimuose ir bendradarbiavimo, įgyvendinant mums visiems rūpimus ir valstybei svarbius tikslus.
1. LIETUVOS EKONOMIKOS PLĖTRA IR KONKURENCINGUMAS
1.1. Konkurencinga ekonomika ir jos ugdymas
    Ekonomikos konkurencingumas - vienas iš svarbiausių Lietuvos narystės ES ir valstybės stiprėjimo galimybes išreiškiančių kriterijų.
Tai sąlygų visumos - politinių, teisinių, administracinių, socialinių - palankumas verslui ir įmonių sugebėjimas gaminti prekes bei teikti paslaugas, kurios tenkintų tarptautinių rinkų standartus ir poreikius bei didintų realias žmonių pajamas.
    Globalizuotoje ekonomikoje konkurencingumą galima padidinti tik inovacijų dėka, dirbant su naujomis moderniomis technologijomis, užtikrinančiomis žemus kaštus ir aukštą gamybos produktyvumą, panaudojant aukštos kvalifikacijos specialistus ir taip mažinant „protų nutekėjimą“.
    Lisabonos strategija, priimta 2000 m. Europos Sąjungos viršūnių susitikime, numato svarbiausią tikslą – pasiekti, kad Europos Sąjunga per dešimtmetį taptų konkurencingiausia ir dinamiškiausia žinių pagrindu augančia ekonomika pasaulyje, kurioje būtų suderinta tvari ekonominė plėtra su didesniu ir geresnės kokybės užimtumu ir tvirtesne socialine sanglauda.
    Ir ES, ir ypač Lietuvos politika dar neatitinka Lisabonos strategijos reikalavimų.
Moksliniams tyrimams ES skiriama 1,9% BVP, Lietuvoje mažiau nei1 %, tuo tarpu JAV – 2,7%, Japonijoje 3%.
    Todėl pereinant prie konkurencingos, dinamiškos žinių ekonomikos ir kuriant aktyvią gerovės valstybę būtina:
-     koordinuoti Lietuvos ir ES šalių programas, siekiant išvengti dubliavimo;
-     organizuoti tyrimų specializaciją ir pasikeitimą rezultatais,
užtikrinti efektyvų bendradarbiavimą tarp tyrimo centrų;
-     skatinti bendradarbiavimą tarp gamybos ir mokslo bei švietimo, įvertinant bei panaudojant Lietuvos mokslo ir gamybos potencialą;
-     įtvirtinti glaudesnius ryšius tarp verslo ir mokslo įstaigų, kurie sudarytų sąlygas inovacijų diegimui;
-     skirti daugiau biudžeto lėšų švietimui, mokslui ir tyrimams, eksperimentinei veiklai bei jų rezultatų įsisavinimui ekonomikos sektoriuose.
    Pagal produktyvumą Lietuvos ekonomika tesiekia 30% ES vidurkio, o žinioms imli pramonė tesudaro 6% (ES- 20-25%).
    VNDS nariai sieks Lietuvoje įgyvendinti ES suformuluotus konkurencingumo didinimo pagrindinius tikslus:
•    sudaryti sąlygas didinti investicijas, ypač į nematerialinius aktyvus: intelektinę produkciją, produktų sertifikavimą, informacines sistemas, žmogiškuosius išteklius, gamybos organizavimą, rinkodarą ir pan.
•    sudaryti pakankamai konkurencingą verslo aplinką, mokestines sąlygas, skatinančias konkurencinių pranašumų įgijimą ir ugdymą;
•    skatinti inovacinio verslo, ypač SVĮ, steigimąsi ir plėtrą,
investicijas į žinias bei inovacijas,
konkurencingesnę darbo jėgos, produktų ir kapitalo rinką, kuri yra būtina ekonomikos lankstumui bei augimui;
•    sukurti palankias sąlygas mažoms ir vidutinėms įmonėms steigtis,
pasinaudoti restruktūrizacija, tyrimų rezultatais, finansavimu, specialia mokymo – konsultacine pagalba ir sėkmingai konkuruoti su didelėmis įmonėmis, be kita ko ir viešųjų investicijų bei viešųjų pirkimų srityje;
•    remsime asmenų, dirbančių su verslo liudijimais tolesnę veiklą,
lauko prekyviečių išlikimą,
remsime jų infrastruktūros plėtrą.
1.2. Lietuvos infrastruktūros plėtra, integruojantis į Europos Sąjungą: energetika, transporto infrastruktūra ir statyba, paslaugų infrastruktūra
    Ypatinga vieta šalies ūkio sistemoje ir jos integracijoje į ES tenka infrastruktūros plėtrai.
    VNDS, pripažindama prioritetinę infrastruktūros svarbą efektyviam politiniam, ūkiniam bei įvairių verslo sričių, turizmui, kultūriniams ryšiams tarp ES šalių ir su ne ES šalimis plėtojimui, sieks palankiausių sąlygų kompleksinei ir subalansuotai visų infrastruktūros sektorių plėtrai.
Ypatingas dėmesys skiriamas Lietuvos transporto: oro uostų, geležinkelio, automobilių kelių ir Klaipėdos uosto;
energetikos, telekomunikacijų ir informacinių sistemų modernizavimui ir integravimui Baltijos regiono ir visos ES mastu.
Telksime institucijų pastangas ES sanglaudos ir struktūrinių fondų finansuojamų projektų rengimui ir efektyviam įgyvendinimui.
Energetika
    Svarbiausias mūsų pastangų elektroenergetikos srityje tikslas:
•    užtikrinti kuo pigesnės visų rūšių energijos gamybą Lietuvoje
saugų elektros energijos tiekimą vidaus ir ES bei Baltijos regiono rinkai;
todėl ypač svarbus kaip įmanoma ilgesnis IAE eksploatavimas;
 •    artimiausiu laikotarpiu – atpiginti šiluminės energijos tiekimą gyventojams ir verslui,
padidinant kompensacijas už šilumą mažas pajamas gaunantiems žmonėms;
 •    ilgalaikis tikslas sumažinti neigiamas socialines ir ekologines elektroenergetikos struktūrinių pertvarkymų pasekmes;
skatinti pigių alternatyvių energijos šaltinių įsisavinimą;
 •    pasiekti, kad ateityje su IAE reaktorių galimu stabdymu susiję kaštai ir naujų pajėgumų įvedimo poreikiai būtų dengiami iš ES biudžeto “atskira eilute”.
    Lietuvos elektroenergetikos perspektyva ir vaidmuo ES energetikos sistemoje priklausys nuo Ignalinos AE reaktorių stabdymo terminų ir sąlygų optimizavimo, užtikrinant atominės energetikos tęstinumą.
VNDS aiškinsis galimybes ir dės pastangas, kad būtų prailginti antrojo reaktoriaus eksploatavimo terminai
bei rems saugių ir ekonomiškų naujų reaktorių įsisavinimą, panaudojant turimą infrastruktūrą ir specialistus.
Visuose Lietuvos ir ES institucijų lygiuose sieksime užsitikrinti maksimalią ES bendruomenės paramą IAE reaktorių stabdymo problemoms spręsti bei alternatyviems energijos gamybos būdams plėtoti ir Lietuvos energetikos sektoriaus konkurencingumui tarptautinėje energetikos rinkoje didinti.
    Skatinsime Lietuvos integraciją į bendrą ES elektros energijos rinkos formavimą
ir sieksime, kad Lietuva šioje sistemoje būtų stipri ir patikima energijos tiekėja.
Tam būtinas energijos “tiltas”, jungiantis Lietuvos energetikos sistemą per Lenkiją su Vakarų Europos šalių sistema,
kartu išsaugant ir galimybę paraleliai dirbti su penkių šalių (Rusijos, Baltarusijos, Lietuvos, Latvijos ir Lenkijos) sistemomis.
Transporto infrastruktūra ir statyba
    Ūkio plėtros ir paslaugų infrastruktūros pilnavertiškumui reiklioje konkurencinėje ES rinkoje Lietuvai reikalinga šiuolaikinė transporto infrastruktūra:
modernių oro uostų pajėgumų išplėtojimas, būtent: II terminalo statyba Vilniaus oro uoste (įvertinant galimybę didelio oro uosto statybai tarp Vilniaus ir Kauno).
Būtinas greitųjų traukinių tarp ES ir Rytų šalių tinklo, kitų transporto sektorių plėtojimas.
LR Seimo, kitų Lietuvos institucijų bei Europos parlamentarų pastangomis turėtų būti užtikrintas greito starto projektas - Lietuvos geležinkelio modernizavimas,
ir technologiniais, kokybiniais bei teisiniais kriterijais paremtas integravimas į europinę sistemą;
    Siekiant išlaikyti Lietuvos vežėjų įgytą konkurencinį pranašumą kitų šalių vežėjų atžvilgiu ir kartu didinant Lietuvos galimybes tapti patrauklia tranzito valstybe, pritraukiančia krovinių srautus ir iš Vakarų, ir iš Rytų, būtina gerinti auto kelių transporto verslo sektoriui palankias politines, ekonomines, socialines, teisines ir technologines sąlygas.
    Būtina užtikrinti lygias konkurencines bei mokestines sąlygas skirtingoms transporto rūšims: kelių, geležinkelio, oro bei vandens transportui;
rūpinsimės vidaus vandens transporto kelių plėtra.
Remsime modernių multimodalinių terminalų ir pervežimų plėtrą.
    Svarbu užtikrinti, kad ES keliami reikalavimai kelių transporto saugumui ir aplinkosaugai tarnautų minėtų tikslų siekimui, bet netaptų neperžengiamomis kliūtimis kelių transporto verslui.
     Ypatingas vaidmuo tolimesnėje ūkio šakų ir privataus būsto bei aplinkos modernizavime ir plėtroje tenka statyboms.
Būtina užtikrinti išugdyto statybų sektoriaus potencialo išsaugojimą ir jo tolesnį stiprinimą,
sudaryti konkurencinę aplinką šio sektoriaus įmonėms dirbti Lietuvos ir ES bei regiono statybų rinkose.
     Rangos darbų viešųjų pirkimų praktikoje turi būti užkirstas kelias korupcijai ir rinkų monopolizavimui.
Paslaugų infrastruktūra
    Rekreacinių – sveikatinimo ir turizmo infrastruktūros objektų plėtojimas.
Šių paslaugų pasiūlos kiekybinis ir kokybinis nepakankamumas, aukštos skrydžių lėktuvais kainos, nepatogūs keleiviams ir lėti traukiniai, kiti sistemos trūkumai stabdo ir jau esamų paslaugų sferos įmonių: viešbučių, viešojo maitinimo, kultūros įstaigų, taksi ir kitų apkrovimą.
Valstybės politika ir priemonės šioje srityje turi įgyti sisteminį pobūdį, būti lankstesnėmis ir operatyvesnėmis, nes atsilikimas ir dėl jo neišvengiami praradimai skaudžiai atsilieps daugeliui gyventojų kartų.
Todėl mes ieškosime būdų, kaip efektyviau skatinti savo kraštiečius, europiečius ir kitų šalių žmones saugiai ir patraukliai ilsėtis ir keliauti Lietuvoje,
remsime Europos Sąjungos bei Lietuvos valstybinės paramos didinimą turizmo infrastruktūrai plėtoti.
    VNDS inicijuoja paslaugų infrastruktūros sektoriaus kaip vienos iš svarbiausių ir perspektyviausių Lietuvos ūkio šakų, galinčios sukurti naujų darbo vietų ir gauti papildomų pajamų įvairiuose šalies regionuose, plėtros skatinimo sistemos ir prielaidų sukūrimą.
Pabrėžiame, kad tik strategiškai pagrįsta, subalansuota ir valstybės efektyviai remiama įvairių infrastruktūros šakų plėtra gali užtikrinti jų bendrą konkurencingumą Baltijos jūros regione, šių paslaugų pajamingumą žmonėms bei valstybei.
    VNDS atkreipia paslaugų infrastruktūros verslininkų ir specialistų dėmesį į suderintos strategijos ir veiksmų reikalingumą bei inicijuos jų rengimą.
To dėka turime pasiekti, kad Lietuvos transporto, statybų, maisto ūkio, aprangos, viešbučių ir restoranų, turizmo ir poilsio, grožio ir rekreacijos, sporto, kultūros ir kt. įmonės augtų ir būtų kuo pilniau apkrautos darbu, didėtų darbo vietos ir programos.
1.3. Smulkaus ir vidutinio verslo plėtra
Verslumo Lietuvoje ugdymui smulkaus ir vidutinio verslo konkurencingumui tikslinga įgyvendinti tokias priemones:
•    populiarinti verslumo idėjas,
gerinti verslininko įvaizdį visuomenėje
ir propaguoti verslo karjeros pasirinkimą;
ypatingą dėmesį skirti jaunimo verslumo skatinimui;
•    siekti, kad verslo išsilavinimas būtų prieinamas visiems, o ypač techninių universitetų studentams ir mokslininkams.
Mokslo potencialo ir verslo žinių sintezė sąlygos greitesnį mokslinių pasiekimų pritaikymą naujai besikuriančiose įmonėse, užtikrins jų konkurencingumą;
•    siekti sumažinti asmeninę verslininko riziką jo verslo nesėkmės atveju įvedant naujas socialinio draudimo schemas;
būtina atskirti tyčinius nesąžiningus veiksmus versle nuo nesėkmių ir klaidų;
•    sukurti prevencines sistemas, padedančias verslininkams periodiškai ir objektyviai įvertinti įmonių padėtį,
ir, reikalui esant , suteikti įmonei neatidėliotiną finansinę ir/ar konsultacinę pagalbą;
•    sudaryti kuo palankesnes sąlygas veikiančio verslo perdavimui kitiems asmenims,
ypatingą dėmesį skiriant gyvybingų šeimos įmonių veiklos tęstinumui remti;
•    ypatingą dėmesį skirti socialinių įmonių kūrimosi ir jų veiklos sąlygų gerinimui;
•    sukurti socialinės apsaugos schemas, apimančias sveikatos apsaugą, pajamų garantijas nedarbingumo ar sumažėjusių verslo apimčių atvejais, pensijų teises smulkiems verslininkams, kas paskatins daugiau žmonių imtis verslo;
•    siūlysime teisines priemones verslo įmonių perdavimo, pardavimo procedūroms supaprastinti,
taip pat šalinsime biurokratines kliūtis, kurios apsunkina naujų įmonių kūrimo procesą;
•    siekiant pagerinti mažų ir vidutinių įmonių , o ypač, pradedančiųjų verslą, finansavimą, diegti įvairius finansinius instrumentus, tokius kaip ES plačiai paplitusias "biznio angelų" ir "mikro- biznio angelų" investicines sistemas, rizikos kapitalo fondus ir pan.;
•    būtina sumažinti administracinius ir biurokratinius barjerus, sąlygojančius papildomus įmonių kaštus ir mažinančius jų konkurencingumą.
Taip pat sieksime supaprastinti verslo mokesčių sistemą
ir gerinti reguliacinę aplinką, ypač įėjimo į rinką ir išėjimo iš jos mechanizmus;
•    tobulinti verslą reglamentuojančių teisės aktų kokybę, jų suprantamumą ir pritaikomumą:
tobulinti siūlomų teisės aktų numatomo poveikio tyrimo metodikas,
o naujų teisės aktų poveikį būtina vertinti, konsultuojantis su įmonėmis bei kitomis suinteresuotomis pusėmis.
    Naudojant ES reguliavimo priemones turime apsaugoti Lietuvos ūkį nuo importo dempingo, kitų ES šalių protekcionistinių veiksmų ir nesąžiningos konkurencijos.
Itin reikšmingais tampa pakankamų netarifinių kvotų (plienas, kitos žaliavos) Lietuvos ūkiui užtikrinimas
bei Lietuvos ūkio apsauga nuo pigaus, nepalankaus Lietuvos gamintojams importo į ES iš trečiųjų šalių.
    VNDS prisidės prie Lietuvos verslo įmonių ir jų produktų pristatymo ir palankaus įvaizdžio kūrimo bei ekonominių ryšių plėtros ES ir tarptautiniu mastu.
1.4. Mokesčiai ir biudžetas
    Vienu svarbiausių socialinės bei ekonominės pažangos veiksnių dabartiniame raidos etape turėtų tapti efektyvios mokesčių sistemos sukūrimas
ir racionalių valstybės bei savivaldybių biudžetų, nebiudžetinių fondų sudarymas,
mokesčių naštos mažinimas, prioritetą teikiant mažai uždirbantiems:
•    esminė mokesčių sistemos pertvarka turi garantuoti mokesčių naštos gyventojams ir verslui sumažinimą skatinant verslo plėtrą, darbo vietų kūrimą, darbo našumo didinimą, vartojimo augimą, aplinkos gerinimą;
 •    VNDS siekia darbo ir kapitalo apmokestinimo subalansavimo, sudarant galimybes palankiomis sąlygomis reinvestuoti pelną, mažinant finansinę naštą smulkioms ir vidutinėms įmonėms;
•    būtina mažinti darbo pajamų apmokestinimą gyventojų pajamų ir socialinio draudimo mokesčiais.
Tikslinga pertvarkyti gyventojų pajamų mokestį darbo pajamoms:
neapmokestinti minimalaus atlyginimo
ir/arba ženkliai sumažinti mokesčio tarifą (iki 24-25 proc.) mažus atlyginimus (iki vidutinių, t.y. ~ 1200 Lt) gaunančių gyventojų pajamoms, tuo suteikiant verslui konkurencines galimybes mažinti darbo kaštus ir didinti mažas pajamas turinčių šeimų perkamąją galią;
•    tikslinga plačiau naudoti gyventojų galimybes tam tikras tikslines išlaidas padengti valstybei sumokėtais mokesčiais
. Taip būtų didinamos ir legalizuojamos darbo pajamos,
surandamas tinkamas dialogas tarp valstybės ir mokesčių mokėtojų;
•    visų pirma reikia sudaryti galimybes dirbantiems besimokantiems studentams ir mokantiems už mokslą atskaityti iš mokamų mokesčių visą už mokslą sumokėtą sumą, o ne ketvirtadalį;
 •    reformuojant socialinio draudimo mokesčius tikslinga nustatyti maksimalias šiuo mokesčiu apmokestinamas pajamų ribas ir tuo sudaryti galimybę daugiau uždirbantiems sustiprinti socialines garantijas savarankiškai draudžiantis;
 •    socialinio draudimo mokesčiai neturėtų būti skaičiuojami nuo išeitinių kompensacijų, nes atleistasis neturi socialinių garantijų nedarbingumo, ligos atveju, nesiregistruodamas darbo biržoje;
•    mokesčių administravimas turi būti skaidrus, aiškus, paprastas ir efektyvus.
Mokestiniai ginčai, pasibaigę mokesčių mokėtojo naudai, neturėtų būti skundžiami teismine tvarka.
 •    VNDS siekia, kad valstybės išlaidos būtų racionalios, pagrįstos ir efektyvios.
Tai sudarytų sąlygas subalansuoti iki leistinų ribų valstybės pajamas su išlaidomis ir mažinti surenkamus ir perskirstomus per biudžetus mokesčius;
•    formuojant valstybės ir savivaldybių biudžetų išlaidas būtina numatyti išlaidas skoloms verslui padengti.
    Pinigų politika turi atitikti ES reikalavimus,
tačiau ji turi būti lankstesnė, reaguojanti ir įtakojanti konjuktūrinius pasikeitimus ekonomikoje.
1.5. ES paramos Lietuvai prioritetai ir įsisavinimo efektyvumas
    ES finansinė parama Lietuvai reikšminga visoms veiklos sritims, o ypač – ekonomikos konkurencingumui bei socialinei ir kultūrinei plėtrai.
Siekiant didesnio paramos masto ir efektyvumo, valstybė turi suderinti ilgalaikius raidos tikslus su ES paramos prioritetais.
    ES finansavimą šalims narėms skirsto pagal Bendrąjį programavimo dokumentą (BPD).
VNDS nuomone, kritikuotina tai, kad išsiderėtos iš ES paramos struktūra aiškiai atskleidžia rimtas spragas:
 •    švietimui, mokslui ir tyrimams per visus struktūrinius fondus numatyta tik 5 % visos paramos (Estijoje- 18%);
•    žmogiškųjų išteklių vystymui iš ES struktūrinių fondų Lietuvoje bus skirta 18,6% (didžioji dalis bedarbiams),tuo tarpu Slovakijoje 27,6%,Slovėnijoje - 33%.
•    pastebimas ryškus atotrūkis, konstruktyvaus dialogo stoka tarp paramos administravimo institucijų ir paramos gavėjų, kuriems stinga dalykinių konsultacijų;
 •    paramos suteikimo taisyklių rengimo vėlavimai, projektų ekspertizės paviršutiniškumas ir subjektyvumas, ekspertų elementarių verslo projekto aspektų nesuvokimas.
    Tai svarbios paramos įsisavinimo problemos ir grėsmė prarasti suteiktą paramą.
•    Struktūrinių fondų paramos įsisavinimas – naujas ir nelengvas uždavinys Lietuvai.
VNDS sieks keisti minėtą sistemą, sudarant BPD kitam laikotarpiui:
•    derantis su ES dėl paramos lėšų Lietuvai, būtina jas struktūrizuoti išskiriant specialią poziciją (eilutę) lėšoms Ignalinos AE stabdymo projektams, šio regiono socialinėms problemoms spręsti bei paramą naujiems atominiams reaktoriams statyti.
Taip būtina spręsti ir kitų lėšų ES bendriems interesams užtikrinti išskyrimą (Rytų siena, su Kaliningrado sritimi susiję projektai ir kt.);
•    tolesnėse derybose VNDS sieks žymiai tampresnio ES lėšų panaudojimo koordinavimo tarp atskirų struktūrinius fondus administruojančių institucijų,
skatins jas efektyviau padėti paramos gavėjams;
•    pasigendama ir aiškios regioninės politikos atskirų verslų vystyme.
Būtina įvertinti regiono specifiką, infrastruktūrą bei išteklius numatant vieno ar kito projekto finansavimą;
•    ES paramos Lietuvai prioritetuose turi būti aiškiai išskirti ir projektų vertinimo kriterijuose tinkamai atspindėti Lietuvos regioninės politikos aspektai;
•    būtina viešai teikti potencialiems ES paramos gavėjams, pirmiausia NVO, bendruomenėms, smulkiems verslininkams būtiną informacinę paramą;
 •    Valstybės nustatyta ES paramos teikimo tvarka negali įtvirtinti blogesnės nei didžiųjų verslo įmonių smulkaus ir vidutinio verslo padėties bei sumažinti jo konkurencingumo rinkoje;
•    būtina skubiai užbaigti visų valstybinių institucijų pasiruošimą administruoti ES lėšas.
Vykdyti didžiulį konsultacinį – aiškinamąjį darbą, skiriant tam pakankamai lėšų, kad informacija apie galimybes gauti ES fondų lėšas pasiektų kiekvieną potencialų lėšų gavėją ir jis tam galėtų tinkamai pasiruošti;
•    visos Lietuvos valdžios kompetentingos institucijos, administruojančios ir kontroliuojančios ES fondų lėšų įsisavinimą, turi garantuoti viešą, skaidrų lėšų paskirstymą, įsisavinimą ir prieinamumą.
Būtina supaprastinti ES lėšų gavimo procedūras ir tokiu būdu paramą padaryti prieinamesnę kuo didesniam gyventojų ratui.
2. REGIONINĖS POLITIKOS PRIORITETAI
2.1. Tolygesnė regionų plėtra
    VNDS parlamentarai dirbs, kad ES ekonominės ir socialinės sanglaudos ir struktūrinė politika remtųsi tolygios regionų plėtros principu,
užtikrintų esminę paramą neturtingesnių šalies ir regionų vystymui, atsižvelgiant į jų ūkines socialines, aplinkos sąlygas, augančius infrastruktūros ir socialinės plėtros poreikius;
įgalintų optimalų regioninių išteklių panaudojimą (pvz., ugdyti, turizmo potencialą);
    ES regioninėje politikoje ir struktūrinių fondų planavime Lietuva yra traktuojama kaip vieno tikslo regionas.
VNDS sieks, kad būtų pereita prie kelių tikslų regionų programos:
•    pagal BVP vienam gyventojui ir kitus bendrus socialinius-kultūrinius kriterijus būtų suformuoti Lietuvos regionai (apie 5 regionus);
•    pagal problemas (Ignalinos IAE regionas, kuriam ES parama turėtų būti skiriama atskira eilute).
    Detalesnė Lietuvos regioninė struktūra, susieta su ES ir nacionaliniais finansiniais instrumentais turėtų sudaryti prielaidas konkretesniam šalies regionų specifikos įvertinimui ir jų išsivystymo netolygumų išlyginimui.
    VNDS sieks lygių galimybių atskirų Lietuvos regionų žmonėms ir verslui.
Lietuvos regioninė politika turi būti veiksminga ir rezultatyvi,
o jos pirmaeiliai tikslai - pragyvenimo lygio,
socialinių paslaugų plačiąja prasme apimties ir kokybės,
sąlygų verslo investicinei ir ūkinei veiklai suvienodinimas atskiruose Lietuvos regionuose.
Antai, Kauno miesto ir regiono plėtros tempai galėtų suaktyvėti sustiprinus jo administracinius resursus ir įvaizdį.
Tam siūlome perkelti į Kauną dvi ministerijas – Žemės ūkio ir Aplinkos arba jų atskirus padalinius.
Dėl to jos galėtų efektyviau bendradarbiauti su savo sektoriniais partneriais: mokslo, projektavimo įstaigomis, ūkinėmis ir nevyriausybinėmis struktūromis, asociacijomis.
VNDS aktyviai rems visuose šalies regionuose parengtų perspektyvių ekonominių projektų, tokių kaip intermodalinių terminalų sukūrimas, įgyvendinimą.
    Tolygesnė regionų plėtra artimiausiais metais turėtų reikšti atskirų regionų rėmimo prioritetus.
VNDS sieks, kad regioninės politikos nuostatos būtų žinomos visai Lietuvos visuomenei,
o jos tikslai bei prioritetai būtų nustatomi ir vykdomi, nesukeliant gyventojų priešpriešos.
    VNDS sieks, kad regioninės politikos aspektai būtų įvertinti visų sričių programiniuose dokumentuose, o taip pat formuojant nacionalinį biudžetą .
    VNDS sieks, kad lėšos ES struktūrinės paramos administravimui būtų perskirstytos tiesioginių paramos gavėjų naudai, skiriant didesnę nei iki šiol jų dalį potencialių paramos gavėjų mokymams.
    Sieksime, kad regioninės ir struktūrinės paramos politikos įgyvendinimas būtų labiau decentralizuotas, suteikiant teisę šalies regionams administruoti projektus ir ES paramą,
o jos realizavimo tvarka būtų supaprastinta ir taptų suprantama daugeliui šalies gyventojų.
    Regioninės plėtros planavimo, koordinavimo ir valdymo stiprinimui siūlysime transformuoti apskritis į regioninės plėtros centrus, perduodant savivaldybėms visas ūkinės veiklos administravimo funkcijas.
2.2. Savivaldos stiprinimas
    Šiuolaikinės visuomenės vystymasis mažina valdžios galimybes spręsti iškylančias problemas centralizuotai, o atsakomybė tarp skirtingų politikos lygių turi būti griežčiau atskirta ir tuo pat metu tarp jų privalo atsirasti daugiau bendradarbiavimo santykių.
VNDS požiūriu, savivaldos stiprinimo politika turi būti pagrįsta šiais principais:
•    Subsidiarumo principas turi padėti atskirti skirtingų valstybės valdymo institucijų atsakomybes ir tikslus;
•    Decentralizacija
ir demokratizacija:
yra būtina paskatinti platesnį piliečių dalyvavimą
ir išplėsti atsakomybės delegavimą ne valdžios organizacijoms,
o centralizacija turi užtikrinti politikos ir veiksmų vienovę, kai efektyvumas ir nauda užtikrinami nacionalinėje ar dar platesnėje erdvėje.
    Politikos reorganizacija ir atsakomybės atskyrimas turi vykti šiuose lygmenyse:
•    Savivaldybė yra esminė institucija, atsakinga už vietos reikalų tvarkymą.
Piliečiams savivaldybė yra pirmoji administracinė institucija ir pirmoji valdžios institucija;
•    Tarpsavivaldybinis bendradarbiavimas- tai būdas siekti bendrų tikslų vietos lygmenyje;
•    Apskritis turėtų būti reorganizuota į Lietuvos vidinės ir ES regioninės politikos įgyvendinimo instituciją;
•    Centrinė valdžia- bendros valstybės politikos formulavimo ir įgyvendinimo institucija.
    VNDS, siekdama sustiprinti vietos savivaldą, mano, jog tikslinga inicijuoti teisės aktų, atveriančių kelią efektyviai savivaldybių veiklai:
•    patikslinti Vietos savivaldos įstatymą, numatant teisę savivaldybės Tarybai padidinti jos sudarytos kolegijos įgaliojimus
arba numatyti jai teisę, reikalui esant, kai kuriuos įgaliojimus perduoti merui ar administracijos direktoriui.
Aiškiau apibrėžti mero įgaliojimus;
•    suteikti galimybę savivaldybės viešąsias paslaugas gyventojams teikti ne tik įmonėms, bet ir seniūnijoms.
Dėl to reikėtų patikslinti Vietos savivaldos įstatymo dalį dėl viešųjų paslaugų teikimo pagrindinių nuostatų;
•    numatyti teisę savivaldybėms pervesti biudžetines lėšas (subsidijas, dotacijas) ne tik biudžetinėms įstaigoms, bet ir savivaldybės kontroliuojamoms įmonėms, viešosioms įstaigoms ir kitiems lėšų gavėjams.
Tuo tikslu reikėtų patikslinti Biudžetinės sandaros įstatymo sąvokos „Asignavimai“ turinį;
•    dabartiniu metu dviejų kambarių bute gyvenantys vieniši asmenys negali pretenduoti gauti piniginę socialinę paramą, nes vien tik buto kaina viršija nustatytą turto normatyvą.
Šią nuostatą reikėtų patikslinti, pakeičiant LR Piniginės socialinės paramos mažas pajamas gaunančioms šeimoms (vieniems gyvenantiems asmenims) įstatymo 11 straipsnį (dėl turto normatyvo);
•    siekiant efektyviau ir teisingiau spręsti nuosavybės į žemę atkūrimą, žemėtvarkos ir žemės reformos srityje numatytus apskričių viršininkų įgaliojimus būtina perduoti savivaldybėms;
 •    mokesčių, mokamų į savivaldybės biudžetą administravimo funkciją tikslinga būtų perduoti savivaldybių kompetencijai, padarant atitinkamų įstatymų pakeitimus;
•    vietos savivaldos įstatymas nenumato jokių funkcijų savivaldybėms viešosios tvarkos užtikrinimo srityje.
Reikėtų stiprinti kaimo policijos struktūras, artinti jas prie seniūnijų bei kaimų centrų.
artinti jas prie seniūnijų bei kaimų centrų.
Savivaldybių policiją tikslinga perduoti savivaldybėms,
numatyti lėšas jos išlaikymui;
metodinį vadovavimą paliekant Vidaus reikalų ministerijai.
Ši reforma padėtų gerinti žmonių saugumą kaimo vietose;
•    siūlome išplėsti savivaldybių tarybų teises jų nuosavybėje esančio turto valdymo srityje, nes dabar netgi privatizuojant savivaldybių nuosavybės teise valdomą turtą, privatizuojamų objektų sąrašą turi patvirtinti Vyriausybė;
•    reikalinga keisti statybų leidimų išdavimo bei statybos priežiūros vykdymo ir objektų pripažinimo tinkamais naudoti tvarką.
Šioje srityje nemažai funkcijų tikslinga perduoti savivaldybių kompetencijai, sudarant sąlygas operatyviau spręsti iki statybos pradžios būtinus procedūrinius klausimus;
•    savivaldos stiprinimo ir merų vaidmens šioje sferoje didinimo tikslais, siūlysime miestų ir rajonų merus rinkti tiesioginiuose rinkimuose.
•    Visokeriopai remsime kaimo bendruomenių kūrimąsi ir jų raišką kaip savivaldos stiprinimo būdą.
•    Savivaldos institucijų paslaugos turi būti grindžiamos praktiškumo, išlaikymo, administracinio poveikio kriterijais, tačiau administracinės procedūros turi būti supaprastintos, pirmiausia informacijos ir komunikacijos technologijų pagalba.
Savivaldos institucijų paslaugų kokybės stebėsena turi būti užtikrinama per vartotojų apklausas ir kokybės barometrus, taip pat korektišką piliečių skundų tyrimą.
•    Savivaldybių administracijos vidaus veikla turi būti organizuota „vieno langelio principu“.
Valdžios paslaugos turi sudaryti vieningą paslaugų tinklą visuose valdymo lygmenyse.
    Savivaldybė yra svarbiausias partneris, nes ji yra arčiausiai piliečių.
3. KAIMO IR ŽEMĖS ŪKIO PLĖTRA
3.1. Konkurencingas žemės ūkis ir kaimo verslai
    VNDS yra vienintelė Lietuvos politinė jėga, kuri šalia bendrų Lietuvos interesų labai svarbią vietą skiria kaimo plėtrai ir žemės ūkio konkurencingumo didinimui.
Turėdami savo gretose autoritetingus, kaimą profesionaliai atstovaujančius žmones, stengsimės, kad Europos Sąjungos politika ir kaimui skiriama parama atitiktų Lietuvos ypatumus ir reikmes, būtų prieinamesnė jos gavėjams, kad kaimo ūkinis, socialinis ir etnokultūrinis atgimimas sąlygotų bendrą Lietuvos gyvybingumą, tautinių tradicijų, sveikos aplinkos ir mūsų krašto įvaizdžio patrauklumą.
Sieksime ginti Lietuvos žemės ūkio rinkos prioritetus, kad Lietuvos žemės ūkyje dirbantys ir gaminantys produkciją piliečiai būtų lygiateisiais rinkos dalyviais.
    Mūsų pagrindiniai prioritetai ir uždaviniai šioje srityje yra:
•    ES tiesioginių išmokų ir kaimo plėtros paramos lygio suvienodinimas su šalimis senbuvėmis.
ES bendrosios žemės ūkio politikos reforma turėtų garantuoti, kad tolesnis paramos žemės ūkiui ir kaimo plėtrai dydis vienam hektarui, produkcijos vienetui ar atitinkamam ūkio subjektui būtų vienodas visose šalyse narėse (įskaitant naująsias nares), kad būtų išvengta šiuo metu egzistuojančių didžiulių skirtumų.
•    Siekti ateityje gauti didesnes žemės ūkio produktų gamybos kvotas, ypač perspektyviausiose šakose, kad mūsų žemdirbiai turėtų galimybę didinti gamybą, o tuo pačiu ir pajamas iš žemės ūkio verslo.
    Kaip vieną iš perspektyviausių žemės ūkio gamybos sričių sieksime skatinti ir labiau remti ekologišką maisto produktų gamybą.
    Būtina daugiau remti jaunuosius ūkininkus, tuo užtikrinant žemės ūkio verslo perimamumą iš kartos į kartą.
•    Efektyviomis priemonėmis stiprinti ūkinį gamybinį agrarinio sektoriaus potencialą,
ugdyti ir skatinti produkcijos gamintojų konkurencingumą,
o taip pat aktyviai spręsti kaimo gyventojų, turinčių asmeninius iki 3 ha ūkius, socialines ir ekonomines problemas.
•    Siekti kuo sparčiau įdiegti Lietuvoje ES rinkos reguliavimo priemones, kad žemės ūkio produktų supirkimo kainos būtų palankesnės žemės ūkio produkcijos gamintojams ir greičiau pasiektų europinį lygį
, tinkamai sureguliuoti santykius tarp žemės ūkio produkcijos gamintojų, perdirbėjų ir prekybininkų,
užkirsti kelią žemdirbių ekonominiam diskriminavimui.
•    Aktyviai ieškoti naujų rinkų žemės ūkio ir maisto produktams eksportuoti,
skatinti specialių eksporto tarnybų kūrimąsi kitose valstybėse.
•    Sugriežtinti visų į Lietuvą įvežamų maisto produktų kokybės kontrolę,
užkirsti kelią nekokybiškų maisto produktų patekimui į šalį.
Visi į Lietuvą įvežami maisto produktai turi atitikti ES kokybės reikalavimus.
•    Siekti pereinamųjų laikotarpių ES reikalavimų įgyvendinimui tose srityse, kuriose dėl realių ir objektyvių sąlygų, finansinių resursų stokos jų negalima buvo įgyvendinti stojimo į ES metu.
•    Žymiai efektyviau vykdyti kaime regioninę politiką.
Daugiau lėšų skirti kaimo plėtrai, kad kuo sparčiau būtų galima suvienodinti skirtingų regionų bei kaimo ir miesto gyventojų pajamas, jų gyvenimo sąlygas ir paslaugų prieinamumą, ypatingai švietimo, mokslo, sveikatos apsaugos, kultūros ir kitose srityse.
•    Siekti, kad ES žuvininkystės politika užtikrintų subalansuotą ir perspektyvią šio sektoriaus plėtojimą ir jūros, ir vidaus vandenyse,
kad būtų tobulinama naudojimosi ištekliais ir priėjimo prie rinkų teisė,
kad mūsų laivynas turėtų palankias žvejybos sąlygas,
galėtų žvejoti už ES priklausančių vandenų ribų.
•    Artimiausiai metais užbaigti žemės ir kito nekilnojamo turto grąžinimą,
skatinti žemės konsolidavimą, sudarant palankias sąlygas įsigyti žemės ūkio paskirties žemę Lietuvos žemdirbiams ir ypač jauniems ūkininkams, tam pritaikant ir ES kaimo plėtros priemones.
 •    Rūpintis, kad būtų saugomas ir didinamas dirvožemių našumas,
pašalintos iš laukų sovietinio laikotarpio fermų ir kitų pastatų liekanos,
o sutvarkyti jomis užimti plotai įjungti į žemės ūkio naudmenis.
•    Sukurti palankią ekonominę aplinką smulkaus ir vidutinio verslo įmonėms kaime kurtis ir plėtotis.
•    Vienas iš didžiausių ir labiausiai remtinų prioritetų žemės ūkio veikloje yra kooperacija.
Todėl siekiame didinti jai finansinę paramą ir iš ES, ir iš nacionalinio biudžeto
bei padėti perimti ES šalių patirtį šioje srityje.
•    Sukurti veiksmingą žemės ūkio subjektų kreditavimo sistemą, skatinant ir remiant tolesnę kredito unijų plėtrą bei kooperatinių bankų atsiradimą.
•    Šalia modernizuojamo žemės ūkio kaime turi būti sudaromos palankios sąlygos kitai ekonominei veiklai.
Šiandieniniame kaime tikslinga plėtoti kaimo verslų įvairovę, didinant paramą iš ES struktūrinių fondų, kaimo plėtros priemonių, kitų paramos šaltinių alternatyviems verslams, –amatams, paslaugų įmonėms, kaimo turizmui ir kt.
Turi būti daugiau investuota į kaimo turizmo aplinkos infrastruktūrą: kelius, prieigas prie vandens telkinių, kultūros, saugomų vertybių, sanitarijos objektus.
Būtina sukurti prielaidas dėl ūkių modernizacijos ir stambėjimo atsilaisvinusiems žmonėms susirasti darbą kitoje veikloje, taip stabdant migraciją iš kaimo į miestą ar kitas šalis.
•    Toliau stiprinti žemdirbių savivaldos organizacijų vaidmenį agrarinio sektoriaus veikloje,
priartinti žemės ūkio informavimo ir duomenų sistemas prie seniūnijų ir žemės ūkio skyrių.
•    Skatinti ir remti kaimo bendruomeninį judėjimą, skiriant pakankamas lėšas iš ES kaimo plėtros ir kitų fondų, nacionalinio biudžeto bendruomenių pateiktų projektų ir jų veiklos finansavimui.
Tuo prisidėsime ir prie pilietinės visuomenės ugdymo bei tobulėjimo.
•    Inicijuosime specialią valstybinę kaimo rėmimo ir jo visavertės plėtros programą ir jos paspartintą įgyvendinimą.
3.2. Kaimo infrastruktūra ir melioracija
    Tinkamos valstybės politikos melioracijos srityje nebuvimas, nepateisinamai mažas melioracijos biudžetinis finansavimas bei prasta melioracijos ir hidrotechnikos statinių priežiūra, žymiai pablogino sausinamų plotų melioracinę būklę, todėl atskiruose rajonuose daugiau kaip trečdalis melioracijos sistemų nebeatlieka savo funkcijų.
Gerinant situaciją iš esmės, būtina:
•    Pasirūpinti, kad kasmet būtų efektyviai panaudotos ES struktūrinių fondų lėšos melioracijos ir hidrotechnikos statinių renovacijai, siekiant sudaryti melioruotų žemių naudotojams normalias ūkininkavimo sąlygas ir didinti ūkių konkurencingumą.
•    Užtikrinti, kad iš valstybės biudžeto būtų pradėtas skirti programinis lėšų kiekis valstybės nuosavybėje esančių melioracijos ir hidrotechnikos statinių techninei būklei gerinti.
•    Įgyvendinant Melioracijos įstatymą, ūkininkams ir žemės ūkio bendrovėms būtų palankiomis sąlygomis skiriama efektyvi valstybės finansinė parama (iki 90 proc. projektų vertės) ūkinių melioracijos statinių priežiūrai ir savalaikiam jų remontui atlikti.
•    Ieškoti būdų, kad su valstybės parama būtų atgaivintas rūgščių dirvų kalkinimas ir sustabdytas Lietuvos dirvožemių degradacijos procesas.
•    Pasiekti, kad ES struktūrinių fondų ir nacionalinio biudžeto lėšomis kasmet būtų didinamas finansavimas vietinių kelių tinklo su kompleksiniais statiniais plėtrai ir jo būklei gerinti.
•    Užtikrinti, kad su ES ir valstybės parama būtų sutelktos valstybinių institucijų, savivaldos, kaimo bendruomenių pastangos svarbioms vandentvarkos problemoms kaimo vietovėse spręsti,
būtų tinkamai pasirūpinta kultūros, švietimo, sveikatos apsaugos objektų, sporto kompleksų ir kitų statinių plėtra ir renovacija.
•    Dėti pastangas, kad šių ir kitų infrastruktūrinių privalumų verslui ir žmogui sukūrimas tenkintų visų kaimo gyventojų gyvenimo kokybės reikalavimus.
4. SOCIALINĖ POLITIKA ŽMONIŲ GEROVEI
    Esminiai socialinės politikos uždaviniai - modernizuoti socialinės apsaugos sistemas (pensijų, sveikatos apsaugos), atsižvelgiant į visuomenės senėjimą ir didesnio mobilumo reikalaujančią darbo rinką,
parengti nacionalinį Socialinės sanglaudos planą, kuris numatytų priemones žymiai sumažinti skurdo riziką ir atskirų grupių socialinę atskirtį bei padidinti žmonių socialinę atsakomybę.
4.1. Vaikų ir jaunimo ugdymas bei parama šeimoms
    Sieksime įgyvendinti Lietuvos 2002 m. Jungtinių Tautų Generalinėje Asamblėjoje prisiimtus įsipareigojimus vaikams ir jaunimui.
Pasitelkiant Europos Sąjungos šalių patirtį prisidėsime parengiant aiškią vaikų ir jaunimo politikos strategiją, numatančią priemones:
•    užtikrinančias tinkamą vaiko vystymąsi, teikiant nemokamas, kokybiškas ir efektyvias sveikatos priežiūros bei socialines garantijas vaikams ir juos auginančioms šeimoms;
•    didinsime išmokas vaikams, augantiems šeimose, atsižvelgiant į šeimos padėtį;
•    vaikams su negalia ir turintiems specialių poreikių vaikams, galimybę gauti integruotas paslaugas, skatinančias kasdienę jų socializaciją su įvairiomis bendraamžių grupėmis;
•    bendradarbiaudami su VNDS Seimo ir savivaldybių Tarybų nariais, stiprinsime ir remsime vietos bendruomenę ir jose veikiančių organizacijų iniciatyvas ginant vaiko interesus ir darbą su probleminėmis šeimomis, siekiant išlaikyti vaiką šeimoje;
•    įgyvendinti vaiko teisių konvencijos nuostatas, parengiant savivaldybėse vaiko teisių įgyvendinimo programas skiriant tam reikalingas lėšas;
•    siūlysime inovacinių programų mažas pajamas turinčioms šeimoms, nukreiptų į galimybes dirbti ir uždirbti, o ne tenkintis pašalpomis;
•    dalyvausime ir stiprinsime vaiko teisių apsaugos sistemą Europos Sąjungos, nacionaliniu ir vietos lygiu, nustatant aiškų koordinacinį mechanizmą, garantuojant efektyvų sistemos veikimą;
•    prisidėsime prie Europos Sąjungos ir Lietuvos įstatyminės bazės tobulinimo, kovojant su prekyba vaikais ir smurtu prieš vaikus,
stiprinant nepilnamečių nusikalstamumo, narkomanijos ir kitų žalingų įpročių prevenciją, reformuojant vaikų ir nepilnamečių institucinės globos sistemą, ypatingą dėmesį skiriant vaiko globai šeimoje;
•    skatinsime programas ir jų finansinį užtikrinimą, kad Lietuvoje neliktų mokyklos nelankančių, į sveiką? socialinį gyvenimo būdą neintegruotų vaikų;
•    rūpinsimės mokyklų kompiuterizacija,
jų aprūpinimu vadovėliais ir įvairiomis mokymo priemonėmis ;
•    sieksime, kad būtų realizuojamos tėvų konstitucinės teisės mokyti vaikus pasirinkto tipo mokymo įstaigoje;
•    skatinsime verslo ir pilietinės visuomenės bendradarbiavimą Lietuvos ir Europos Sąjungos mastu rūpinantis vaikais;
•    parlamentaro galimybių rėmuose didinsime švietimo ir studijų prieinamumą visiems vaikams ir jaunuoliams nepaisant jų kilmės ir socialinės padėties;
•    rūpinsimės Lietuvos vaikų ir jaunimo ugdymu,
sąlygų Lietuvoje ir kitose Europos šalyse sudarymu jiems įgyti kuo daugiau žinių, lavinti savo gebėjimus, formuoti įgūdžius, prasmingai leisti laisvalaikį, lankant papildomo ugdymo užsiėmimus vaikų muzikos, meno ir sporto mokyklose, kultūros įstaigose ir vaikų vasaros poilsio stovyklose;
•    Lietuvos narystė Europos Sąjungoje atveria naujas didesnes galimybes jaunimo kvalifikaciniam ugdymui ir jo konkurencingumui ateities darbo rinkose ir Lietuvoje, ir Europos Sąjungoje.
Sieksime, kad Europos Sąjungos skiriama parama žmogiškųjų išteklių ugdymui būtų nukreipiama į perspektyviausias sritis ir įsisavinama kuo efektyviau,
sukuriant konkurencingą specialistų ir darbo jėgos rinką bei darbo vietų pasiūlą, užtikrinančią jaunimo išvažiavimo iš Lietuvos mažėjimą bei išvykusiųjų sugrįžimą į Tėvynę.
4.2. Stabilios socialinės gerovės sistemos kūrimas
    Lietuvos socialinė politika turi būti grindžiama tarptautinės Socialinės Chartijos nuostatomis, reglamentuojančiomis pagrindines socialines bei ekonomines žmogaus teises, kurios ir sukuria valstybės socialinės gerovės sistemą.
    Lietuvos ekonomikos plėtra turi užtikrinti gerovę visiems.
Tolesnis ekonomikos augimas, ūkio subjektų ir valstybės biudžeto pajamų didėjimas turi padėti įveikti dabartinius neeuropietiškus pajamų lygio skirtumus,
sukurti prielaidas viduriniosios socialinės grupės stiprėjimui;
 Svarbiausios socialinės gerovės sistemos kūrimo prielaidos (galimybės) yra šios:
 •    kurti naujas darbo vietas ir mažinti nedarbą ir ypač ilgalaikę bedarbystę.
Pasiekti, kad nedarbo lygis neviršytų 4-5 proc.,
organizuoti praradusių darbą žmonių perkvalifikavimą pagal europietiškų reikalavimų lygį,
remti iniciatyvą imtis savarankiškos veiklos,
taip pat ir įsisavinant Europos Sąjungos teikiamą paramą;
•    Europos regioninės politikos ir paramos priemonių dėka, mažinti gyvenimo lygio skirtumą mieste ir kaime, o taip pat – tarp regionų;
•    mokesčių ir socialinės šalpos sistemą pritaikyti tam, kad apsimokėtų dirbti ir ieškotis darbo;
skatinti lankstesnį darbo organizavimą,
užtikrinti saugias darbo sąlygas;
būtina peržiūrėti darbo rinkos reguliavimą, ypač nuostatas, reguliuojančias įdarbinimo sutartis;
•    integracijos proceso ir ekonomikos augimo dėka, žymiai padidinti minimalų ir vidutinį darbo užmokestį (2 ir daugiau kartų)
ir pasiekti, kad minimalus uždarbis sudarytų ne mažiau 50 proc. vidutinio darbo užmokesčio,
jau nuo 2005 m. neapmokestinti minimalaus darbo užmokesčio;
•    sudaryti tinkamas sąlygas deryboms dėl atlyginimo tarp socialinių partnerių, užtikrinant, kad nominalus atlyginimo augimas būtų suderintas su kainų ir produktyvumo pokyčiais;
•    modernizuoti pensijų sistemą ir padidinti pensijas tiek, kad pensininkas iš savo pensijos sugebėtų pragyventi savo namuose,
o reikalui esant, galėtų susimokėti už jam namuose teikiamas specialiąsias socialines paslaugas arba gyventi stacionarios globos įstaigoje;
•    plėtoti bendruomeninių socialinių įstaigų tinklą
ir sukurti mieste bei kaime operatyvią socialinės paramos sistemą –
išplėsti socialinių paslaugų asortimentą,
gerinti paslaugų kokybę,
priartinti ją prie Europos standartų;
•    didinti bendruomenių ir jų vadovų vaidmenį, suteikiant jiems didesnes vadovavimo ir finansines galimybes sprendžiant bendruomenės narių socialines problemas;
•    gerinti neįgaliųjų socialinę integraciją,
didinti neįgaliųjų galimybes mokytis,
būti savarankiškiems,
dalyvauti darbo rinkoje;
•    remti ir skatinti socialinių paslaugų neįgaliesiems teikimą bendruomenėje, teikiant tėvams ir dienos tipo institucijoms reikalingą finansinę paramą;
•    remiantis Vakarų Europos šalių patirtimi, gerinti neįgaliųjų socialinę integraciją:
pritaikyti jų poreikiams fizinę aplinką mokymo, ugdymo, socialinių paslaugų įstaigose;
•    skatinti ir remti nevyriausybinių organizacijų kūrimąsi,
aktyvinti jų veiklą,
taip pat didinti jų vaidmenį bendruomenių ir valstybės gyvenime (valdyme);
•    plėtoti socialinių paslaugų teikėjų kvalifikacijos kėlimo sistemą,
skatinti jų profsąjungų kūrimąsi;
•    didinti vaikų išlaikymo lėšas
bei užtikrinti šeimai reikalingas socialines paslaugas šeimos gyvenamojoje vietoje, taikant tėvams lanksčias darbo sąlygas;
•    didžiausią dėmesį skirti žmonių išsilavinimui, profesinei kvalifikacijai gerinti;
•    įtakoti LR Seimą ir Vyriausybę tobulinti įstatyminę bazę ir ieškoti finansinių resursų bei efektyvių ekonominių svertų darbo užmokesčiui valstybės ir privačiame sektoriuje didinti pagal galimybes artinant jį prie ES šalių vidurkio;
•    skatinti Vyriausybę mažinti gyventojų pajamų mokesčius.
Šiuo tikslu siūlome neapmokestinti minimalaus darbo užmokesčio;
•    ieškoti radikalių sprendimų ir sukurti realias prielaidas valstybės finansiniam potencialui sparčiai augti, kad visiems šalies gyventojams per 4 metus būtų grąžinti prarasti indėliai;
•    žymiai padidinti paramą vaikams, kuri pasiektų ir šeimose augančių, ir tėvų globos netekusius vaikus, tam pasitelkiant ES teikiamas galimybes,
užtikrinti, kad visi Lietuvos vaikai lankytų mokyklas ir gyventų sveikoje ? socialinėje aplinkoje;
•    socialinės gerovės priemonėmis mažinti socialinės rizikos šeimų ir jose augančių vaikų skaičių,
o taip pat likusių be tėvų globos vaikų skaičių,
pasiekti, kad žymiai sumažėtų nusikaltimų, kurių aukomis tampa vaikai;
•    VNDS rems daugiabučių gyvenamųjų namų savininkų bendrijų (DNSB) iniciatyvas, ginančias daugelio Lietuvos gyventojų teises į visavertį gyvenimą;
•    VNDS sieks, kad būtų peržiūrėti įstatymai, reglamentuojantys DNSB ir verslo įmonių bei valdžios institucijų santykius,
nuosekliai gins teisėtus bendrijų interesus;
4.3. Pensijos ir kitos socialinės garantijos
•    Reformuoti pensijų sistemą,
tobulinti pensijų skaičiavimo metodiką, kuri užtikrintų mažų pensijų didinimą neatsiliekant nuo ekonomikos augimo tempų,
pensininkų gyvenimo kokybę, atitinkančią ES reikalavimus.
•    Peržiūrėti priešlaikinių pensijų mokėjimo sistemą:
atsisakyti šiuo metu galiojančios įstatyminės nuostatos mažinti žmonėms, gavusiems priešlaikinę pensiją, tikrąją senatvės pensiją;
reikalingą šiai pensijai draudimo stažą sutrumpinti iki 25 metų.
•    Siekti, kad pensijinis amžius Lietuvoje nebūtų toliau didinamas, nes socialinė ir gyvenimo trukmės situacija Lietuvoje yra skirtinga nei Europos Sąjungos šalyse, kur einama pensinio amžiaus prailginimo kryptimi.
•    Europos masto problema, kuri būdinga ir Lietuvai - visuomenės senėjimas.
    Pirmaeiliu šios problemos sprendimo būdu Lietuvoje laikome gimstamumo skatinimą, ne tik finansiniu rėmimu, bet ir užtikrinant šeimai reikalingas socialines paslaugas šeimos gyvenamojoje vietoje.
5. SVEIKATOS APSAUGA
5.1. Sveikatos apsaugos gerinimas ir sveika gyvensena
    Sumažėjusi žmonių gyvenimo trukmė ir gimstamumas, padidėjęs sergamumas širdies, kraujagyslių, vėžio, psichinių, priklausomybės (narkomanijos ir alkoholizmo) bei kitomis tarp jų ir užkrečiamomis ligomis - dažniausiai esančiomis mirties priežastimi, nelaimingų atsitikimų ir savižudybių padažnėjimas - rodo, kad žmonių fizinei ir psichinei sveikatai, jų gyvenimo kokybei turi būti skiriamas didesnis dėmesys.
    Šias problemas turėtų aktyviai spręsti Seimo nariai, rūpindamiesi nauju Europos Sąjungos visuomenės sveikatos programos įgyvendinimu Lietuvoje, kuriant šalies sveikatos strategiją ir skatinant visuomenės sveikatos apsaugą tokiomis kryptimis:
 •    užtikrinant geresnį sveikatos būklės profilaktinio tyrimo ir medicininių paslaugų prieinamumą visoms gyventojų grupėms;
 •    keliant informacijos apie visuomenės sveikatą kokybę;
 •    plečiant galimybes greitai reaguoti į sveikatai iškylančias grėsmes;
•    sugebant atsižvelgti į sveikatos būklę lemiančius faktorius.
Ypatingas dėmesys turi būti skiriamas taršos atveju, epidemijų, nelaimingų atsitikimų, žalingų įpročių, kitų susirgimų bei mirtį iššaukiamų grėsmių prevencijai,
veiksmų koordinavimui ir situacijos kontrolei Europos Sąjungos mastu;
•    ypatingas dėmesys turi būti skiriamas nėščiųjų moterų ir kūdikių sveikatos priežiūros programoms, tinkamoms gyvenimo sąlygoms;
šiam tikslui įgyvendinti pasitelkti ir Europos Sąjungos remiamus projektus bei lėšas jiems finansuoti;
•    būtina užtikrinti su amžiumi susijusį ligų, tokių kaip Alzhaimerio, Parkinsono, artrito, reumato, osteoporozės ir kt. mokslinių tyrimų finansavimą ir vykdymą Europos Sąjungos mastu, kad iki gilios senatvės žmonės gyventų visavertį gyvenimą be izoliacijos ir skausmų;
•    rūpinsimės teisinių pagrindų ir finansinių prielaidų sukūrimu psichinės sveikatos sutrikimų keliamoms problemoms spręsti, šių ligonių užimtumo darbo rinkoje ir socialinės integracijos priemonių dėka;
•    prisidėsime prie Europos Sąjungos farmacijos ir aprūpinimo vaistais politikos pagal kurią kuriant ir vartojant vaistus atsižvelgiama į pacientų amžių, pacientų individualumą bei užtikrinamas geriausias vaistų efektyvumo ir kainos santykis;
sudarysime galimybes būtiniausius vaistus įsigyti nemokamai arba minimaliomis kainomis;
•    skatinsime gyventojų grupių sveikatos tikrinimo bei skiepijimo akcijų pagal Europos Sąjungos standartus praktiką,
racionalaus ir subalansuoto maitinimosi, amžių ir sveikatą atitinkančio sporto propagavimą;
•    Gerinant gyvenimo sąlygas turi būti atsisakyta ydingų kaimo vietovėse veikiančių ambulatorijų, medpunktų, slaugos ligoninių reformos principų.
Sveikatos apsauga ir medicinos paslaugos turi artėti prie kaimo žmogaus, o ne atvirkščiai.
Tai neatmeta galimybių ir svarbos ugdyti ir stiprinti sveikatos apsaugos centrus Lietuvos miestuose.
•    tobulinsime sveikatos apsaugos reformos modelį
ir kasmet reikliai ieškosime finansinių resursų sveikatos apsaugos sistemos finansavimui gerinti, artinant jį prie ES šalių vidurkio.
Remsime privačių medicinos įmonių plėtrą;
 •    ypatingai rūpinsimės, kad sveikatos priežiūrai skiriamos valstybės lėšos būtų naudojamos skaidriai ir efektyviai,
kad būtų užkirstas kelias korupcijai.
5.2. Medicinos darbuotojų socialinė padėtis
•    Sieksime sudaryti sąlygas ligoninėms ir kitoms medicinos įstaigoms apsirūpinti šiuolaikiška gydymo aparatūra, medikamentais ir aukštos kvalifikacijos specialistais,
sudaryti tinkamas darbo sąlygas gydytojams, kitiems medicinos darbuotojams ir taip užtikrinti laiku prieinamą pacientų gydymą ir jo kokybę.
•    Pasirūpinsime, kad būtų tinkamai išspręstas visų gydytojų ir medicinos personalo darbuotojų civilinės atsakomybės draudimas,
sumažinti “popierinio biurokratizmo” darbo krūviai gydantiems gydytojams.
•    Būtina artimiausiais metais žymiai padidinti gydytojų, slaugytojų ir kito medicinos personalo atlyginimus,
įtakosime valdžios institucijas, kad artimiausiais metais gydytojų atlyginimai padidėtų 1,5-2 kartus, priklausomai nuo darbo krūvio ir kvalifikacijos.
•    Skatinsime įsteigti Lietuvoje Europos klinikas su aukštos kokybės paslaugų pasiūla Lietuvos ir Europos regiono pacientams.
6. ŠVIETIMAS, MOKSLAS, KULTŪRA
6.1. Žmogiškųjų išteklių ugdymas, švietimo, mokslo ir studijų plėtojimas
    VNDS pabrėžia prioritetinį švietimo, mokslo ir studijų vaidmenį mūsų valstybės ir visuomenės perspektyvai.
    VNDS sieks, kad visi valstybiniai sprendimai, susiję su žmogiškųjų išteklių ugdymu, švietimo ir studijų plėtojimu būtų priimami demokratiniu būdu, aptariant jų prioritetines kryptis ir projektus su švietimo įstaigomis, kitomis suinteresuotomis institucijomis, regionų ir vietinėmis bendruomenėmis:
•    Vykdomų ugdymo ir švietimo įstaigų pertvarkymų pirmaeilis tikslas turi būti ugdytinio ar besimokančiojo gerovė, jo tobulėjimas, sveikata bei jo integravimas į konkurencinę visuomenę;
•    VNDS sieks, kad visi Lietuvos vaikai mokytųsi,
kad būtų didinamas “mokinio krepšelis” atsižvelgiant į atskirų šalies regionų, visuomenės grupių, skirtingas šeimų finansines galimybes, įstaigų darbuotojų kvalifikacinės struktūros ypatumus bei ligšiolinės švietimo reformos eigos patyrimą;
•    Mokyklas ir mokymo centrus, turinčius interneto ryšį, būtina paversti daugiafunkciniais mokymo centrais prieinamais visuomenei,
taip pat skatinti visapusiškai naudingas švietimo iniciatyvų partnerystę tarp švietimo, verslo ir mokslo institucijų;
•    Saugosime kaimo mokyklų tinklą,
plėsime jų socialines kultūrines funkcijas, kad šios mokyklos taptų visaverte švietimo sistemos ir mokymo sudėtine dalimi.
•    Būtina pagerinti mokyklų ir bibliotekų aprūpinimą vadovėliais, kita literatūra ir priemonėmis.
•    Sieksime, kad būtų parengtas ne skubotas, o dalykiškas, nuodugnus Aukštojo mokslo sistemos 2005-2009 metų plėtros planas,
, viešai aptartas, dalyvaujant akademinei bendruomenei ir ekspertams.
Aukštojo mokslo sistemos valdymo “reformos” neturi apriboti universitetų autonomijos ir iniciatyvų.
•    Reikia gerinti studijų kokybę,
o studijų programas būtina geriau orientuoti į valstybės ir visuomenės poreikius, numatomus ir artimesnėje, ir tolimesnėje perspektyvoje.
Tikslinga teisiškai ir metodiškai sureguliuoti bei finansiškai užtikrinti kolegijų absolventų tolesnių studijų tęstinumo universitetuose galimybes.
Ieškosime būdų padidinti finansavimą doktorantūrai bei jaunųjų dėstytojų socialiniam aprūpinimui;
•    Nepritariame siūlymams mažinti studijuojančių skaičių,
didinti įmokas už studijas.
ir mažinti studijuojančių aukštosiose mokyklose skaičių.
VNDS rūpinsis, kad būtų žymiai padidinta valstybės parama mokslui ir studijoms bei mokymuisi visą gyvenimą,
tobulinama studijų kreditavimo sistema,
kad žmogiškųjų išteklių ugdymui būtų sudarytos palankios finansinės ir socialinės sąlygos.
Numatome, kad valstybės biudžeto išlaidos (be apskaitomų valstybės biudžete mokslo ir studijų institucijų lėšų) turėtų pasiekti 1% BVP universitetinėms studijoms iki 2007 metų,
o mokslui ir eksperimentinei plėtrai 1% BVP - iki 2010 metų.
Kartu su verslo įmonių investicijomis mokslui, eksperimentinei veiklai ir studijoms 2010 m. turėtų būti skiriama 3% nuo BVP.
To siekiama ir ES mastu.
•    Reikia peržiūrėti kai kuriuos galiojančius teisės aktus, kad jie skatintų viešosios ir privačios partnerystės projektų įgyvendinimą aukštojo mokslo srityje
bei žinių ekonomikos plėtrą.
•    Lietuvos žmonėms turi būti užtikrinta jų poreikius atitinkanti ugdymo ir švietimo, mokslo ir studijų įstaigų bei jų teikiamų paslaugų įvairovė.
•    Užtikrinsime švietimo, mokslo ir kultūros darbuotojų, ypač turinčių mokslinį laipsnį, spartesnį atlyginimų didinimą ir kitas socialines garantijas.
Tuo būdu sustiprinsime šių darbuotojų socialinį statusą ir patrauklumą jaunajai kartai,.
stabdysime “protų nutekėjimą”.
Per artimiausius dvejus metus pasieksime, kad visi mokytojai turėtų įgūdžių darbui su skaitmeninėmis technologijomis;
•    Skatinsime mokslo ir studijų institucijų kūrybinį bendradarbiavimą su kitų šalių partneriais ir išvykusiais į užsienį tautiečiais, tam panaudojant tarptautinius ir vietinius fondus.
6.2. Tautinio tapatumo ir kultūros paveldo išsaugojimas.
Nuosekli kultūros ir sporto sklaida
•    Būtina sutelkti visų valstybės valdymo grandžių pastangas nuosekliai puoselėjant kultūrą kaip žmogaus tobulėjimo, valstybės galios ir jos išlikimo garantą.
Saugoti kultūros paveldą,
ugdyti šiuolaikinį kūrybos potencialą,
plėtoti sportą.
    Privalu įtvirtinti kultūros ir sporto prioritetų nustatymo kriterijų sistemą ir mechanizmus, kurių dėka būtų skirstomos biudžeto lėšos kultūros ir sporto ugdymui, kad jos pasiektų kiekvieną reikšmingą projektą.
Turėtų būti pasiekta kultūros ugdymą užtikrinanti pusiausvyra tarp kultūros prieinamumo bei jos masiškumo ir profesionalaus meno bei sporto plėtros.
    Sporto plėtros rėmimas turi tarnauti ne tik Lietuvos įvaizdžiui, bet ir žmonių sveikatai.
•    Globalizacijos, stiprėjančių išorės poveikių ir vis didėjančio Lietuvos atvirumo pasauliui sąlygomis ypatingos svarbos uždaviniu mes laikome tautinės savimonės problemų aktualizavimą,
lietuvių etninės kultūros, tradicijų, tautinių vertybių, ypač lietuvių kalbos, apsaugą ir puoselėjimą,
o taip pat Lietuvos gyventojų, ypač jaunų ir kvalifikuotų migravimą iš Lietuvos stabdymą.
•    Besiplečiančioje Europos Sąjungoje vis aštresnė tampa nacionalinių kalbų vartojimo problema, todėl turime siekti, kad lietuvių kalba būtų pripažįstama lygiaverte kitoms Europos Sąjungos tautų kalboms,
kad jos neužgožtų kitos, gausesnių ir įtakingesnių tautų kalbos, ypač mūsų namuose, Lietuvoje.
Todėl ją reikia kuo sparčiau kompiuterizuoti,
įdiegti automatizuotą vertimų sistemą,
užtikrinti ES dokumentų vertimą į lietuvių kalbą.
Šiems darbams sieksime ir ES paramos.
•    VNDS sieks prasmingo Bažnyčios ir pasaulietinės visuomenės bendradarbiavimo krikščioniškųjų vertybių puoselėjimo ir Lietuvos žmonių dvasinio tobulėjimo labui.
6.3. Lietuvos tautinės kultūros įsiliejimas į Europos Sąjungos kultūros vertybių visumą ir mainų sistemą
    Akcentuojant tautinės kultūros svarbą, kartu pripažįstame Lietuvoje gyvenančių įvairių tautų istorinio ir dabarties indėlio reikšmę.
Šį supratimą privalome skiepyti mokykloje ir šeimose.
Jis pasitarnaus aktyvesniems vertybių mainams ES viduje ir su kaimyninėmis šalimis.
    Lietuva, įsijungusi į Europos Sąjungą, turi išsaugoti savo tautinį tapatumą, kartu įnešdama vertingą kultūrinį indėlį į bendrą Europos Sąjungos kultūros vertybių visumą. 
    Todėl: •    visokeriopai remsime amžinąsias dvasines vertybes,
teigiančią ir puoselėjančią profesionaliąją meninę kūrybą,
jos teisinę apsaugą ir galimybes,
tradicinį liaudies meną,
vaikų ir jaunimo meninę saviraišką,
Lietuvoje gyvenančių tautinių bendruomenių kultūrą;
•    būtina padidinti valstybės dėmesį menininkams ir sportininkams,
pasiekti, kad jų kūryba ir pasiekimai būtų kuo plačiau pristatomi Lietuvoje ir už jos ribų,
deramai praturtintų Europos ir pasaulio dvasinę patirtį Lietuvos kultūros savitumus bei sporto pasiekimus.
•    sieksime įteisinti laisvo menininko statusą, suteikiantį meno žmonėms valstybės finansines galimybes atitinkančias socialines garantijas, kurios stabdys meno žmonių emigraciją iš Lietuvos;
•    prisidėsime prie Lietuvos ir jos etninių regionų kultūros paveldo ir meninės kūrybos vertybių patrauklaus įvaizdžio formavimo ir propagavimo Lietuvoje mūsų svečiams bei kitose Europos Sąjungos šalyse ir tarptautiniu mastu;
•    skatinsime privačių asmenų, kaimo bendruomenių, visuomeninių organizacijų, religinių bendruomenių kultūrinę veiklą ir iniciatyvas.
Sieksime, kad visiems Lietuvos piliečiams būtų prieinamos kultūros vertybės ir tenkinamos kultūros reikmės.
•    sieksime, kad regionų kultūros įstaigoms būtų sudarytos didesnės teisinės ir fiskalinės galimybės savarankiškai užsidirbti pinigų tiesiogiai bendradarbiaujant su verslo visuomene;
•    sieksime, kad būtų draudžiama platinti ir skelbti viešąją informaciją, galinčią pakenkti nepilnamečių fiziniam, psichiniam ir doroviniam vystymuisi (smurtas, savižudybės, pornografija, diskriminacija dėl rasės, lyties, religijos ar kitos priklausomybės);
•    atsižvelgdami į ES ir JUNESC’o rekomendacijas, ieškosime būdų kaip (valstybei paremiant) padėti kūrybinių sąjungų nariams apsirūpinti studijų ir dirbtuvių patalpomis.
•    dalyvausime kuriant Lietuvos kultūros produktų įtraukimo į tarptautinius kultūros mainus prielaidas ir pozityvias tradicijas,
kartu prisidėsime prie kultūros sferos atstovų kūrybos bei pajamų savo šalyje ir Europoje galimybių išplėtojimo,
prie Lietuvos kultūros bendros ekonominės padėties esminio pagerinimo.
7. INFORMACIJOS IR ŽINIŲ VISUOMENĖS PLĖTRA
    Internetas padarė revoliuciją žmonių komunikacijoje.
Globalus tinklas suteikia naujas galimybes kiekvienam žmogui, visai ekonomikai ir valstybės valdymui.
Tačiau Lietuvoje asmeninį kompiuterį namuose 2004 metais turėjo tik kas ketvirta šeima.
Internetu namuose naudojosi vos 10,6 procento šeimų.
Mieste internetą namuose turėjo kas septinta šeima, o kaime – vos dvi iš šimto.
    Elektroninės prekybos ir paslaugų srityje Lietuva irgi gerokai atsilieka.
2004 m. prekes ir paslaugas asmeniniais tikslais internetu pirko ar užsakė vos 0,7 procento apklaustųjų, arba 2,1 procento respondentų, kurie naudojosi internetu.
Apsirūpinimas kompiuteriais, mobiliaisiais telefonais, interneto naudojimas tiesiogiai priklauso nuo namų ūkio pajamų.
Tarp namų ūkių, kurių mėnesinės piniginės pajamos viršijo tūkstantį litų, asmeninį kompiuterį turėjo 57 procentai, internetą – 28 procentai namų ūkių.
    Artimiausiais uždaviniais informacijos ir žinių visuomenės plėtra reikalauja pirmiausia - sukurti prielaidas e.verslo ir e.komercijos klestėjimui,
išvengti informacinės atskirties,
suaktyvinti e.valdžią.
7.1. Skaitmeninio amžiaus ekonomika
    Informaciniame amžiuje erdvė ir laikas praranda savo principinę reikšmę.
Tuo tarpu mobilumas ir informacija tampa ryškiausiais verslo bruožais.
Kiekvienas ūkio vienetas, nepriklausomai nuo savo dydžio ir finansinių galimybių, įgyja galimybę tapti „globaliu žaidėju“.
Aktualiausia politikos užduotis yra panaikinti kuo daugiau barjerų, trukdančių įdiegti Internetą įvairiose verslo sferose:
•    Viešiems pirkimams, duomenų perdavimo sistemoms įrengti, valstybė turi skelbti konkursus, kurie turi būti organizuojami atsižvelgiant į Europos Sąjungoje vyraujančią praktiką, kai siekiama ne tik sutaupyti lėšas, bet kuo efektyviau jas panaudoti.
•    Užtikrinti platų priėjimą prie aukščiausios kokybės komunikacijų infrastruktūros
ir mažėjančias Interneto naudojimo kainas.
Nors didėjanti konkurencija priverčia mažinti kainas, dabartiniai Lietuvos įstatymai palieka galimybę Interneto tiekėjams nepagrįstai didinti kainas kartelinių susitarimų ir kitais būdais.
•    Išsprendus elektroninio parašo teisinio reguliavimo klausimus, reikia pradėti paruošiamuosius darbus įdiegiant jį į Asmens tapatybių kortelių sistemą.
•    Apsaugant verslininkų ir kitų piliečių informacijos slaptumą, reikia sureguliuoti elektroninių sertifikatų teikimo Lietuvoje teisinę bazę, atitinkančią ES tvarką.
7.2. Internetas kaip švietimo ir ugdymo šaltinis
    Žinios ir inovacijos yra pagrindiniai ateities resursai, kurie Interneto pagalba įgauna naujus mastus.
Jau 2004 metų pradžioje dauguma Lietuvos žmonių turėjo priėjimą prie Interneto, kuris palaipsniui tampa jų gyvenimo būdo dalimi.
Valstybė turi suformuluoti esmines visuomenės švietimo gaires, kurių privalės laikytis šiuo metu stichiškai veikiantys nauji Interneto informacijos šaltiniai ir elektroninė žiniasklaida:
•    Reikia reguliuoti ir apriboti smurto pateikimą Internete ir kompiuteriniuose žaidimuose.
Jaunimo apsauga nuo informacijos, susijusios su smurtu, yra pirmasis žingsnis kuriant darnią pilietinę visuomenę Lietuvoje.
•    Turi būti panaikintas elektroninis neraštingumas.
Visų pirma didžiausias dėmesys turi būti skirtas vaikams ir jaunimui, kurių elektroninis neraštingumas ryškiai apriboja jų profesines, visuomenines ir socialines galimybes.
•    Žiniasklaidos kompetencija skiriasi nuo techninės kompetencijos.
Elektroninės informavimo priemonės turi nepiktnaudžiauti Interneto galimybėmis ir teikti informaciją sąmoningai, struktūrizuotai ir sistemingai.
•    Turi būti sukurtos ir neatidėliotinai įgyvendintos bendro lavinimo mokyklų IT mokymo programos, kurios užtikrintų efektyvų moksleivių IT įvaldymą,
t.y. iki 12 metų visi bendro lavinimo mokyklų moksleiviai turi išmokti savarankiškai naudotis kompiuteriu, pagrindinėmis programomis ir internetu.
•    Interneto vartojimas turi būti integruotas į įvairių disciplinų medžiagos pateikimą mokyklose.
•    Turi būti skatinamas IT kompanijų ir mokyklų bendradarbiavimas,
o IT kompanijų investicijų į mokyklas paieška taptų vienu iš Švietimo ministerijos ir pačių mokyklų veiklos prioritetu.
•    Internetas turi tapti savaimine kvalifikacijos tobulinimo priemone, o ateityje – ir svarbiausia.
7.3. Saugumas Internete
    Absoliutus saugumas neįmanomas nei virtualioje, nei realioje erdvėje.
Todėl Interneto erdvė nėra laisva nuo teisinio reguliavimo.
Kaip ir kitose socialinio gyvenimo srityse valstybė turi čia aiškų tikslą užtikrinti saugumą.
Interneto erdvėje turi būti garantuojami pagrindiniai laisvės principai ir anonimiškumas:
•    Kiekvienas Interneto vartotojas turi suvokti Interneto grėsmes ir žinoti saugumo galimybes.
Valstybė turi pasirūpinti efektyvia prevencija, nes tai gali peraugti į didelio masto problemą.
•    Lietuva turi įsilieti į tarptautinę kovą su kriminaliniais nusikaltimais Internete, kurie daromi globaliai.
Tik taip mes galime užkirsti kelią nusikaltėlių veiklai Lietuvoje.
•    Reikia sustiprinti Interneto tiekėjų atsakomybę platinant ir gaunant neteisėtą informaciją.
Turi būti įteisinti tiekėjų savikontrolės teisiniai principai.
7.4. Politikos skaidrumo užtikrinimas ir viešųjų paslaugų tiekimas (e-Demokratija ir e-Vyriausybė)
    Interneto naudojimas kaip priemonė gerinti ryšius ir komunikaciją tarp valdžios ir piliečių jau yra ne šiuolaikiška privilegija, o valstybės pareiga.
Informacijos ir komunikacijos technologijų vystymasis leidžia valdžiai tapti labiau piliečiams prieinama, juos labiau informuojančia bei sąveikaujančia.
2000m. ES Lisabonos viršūnių susitikime buvo numatyta, kad nuo 2003 metų valstybėse narėse svarbiausios viešosios paslaugos bus prieinamos piliečiams elektroniniu būdu.
    Informacijos ir komunikacijos technologijų vystymasis verčia valdžios institucijas kurti elektroninę valdžią, kuri užtikrintų skaidrų ir interaktyvų valdžios ir piliečių ryšį.
Valdžios paslaugos turi sudaryti vieningą paslaugų tinklą visuose valdymo lygmenyse.
Viešosios administracijos vidaus veikla turi būti organizuota pagal „vieno langelio principą“.
Informacinės technologijos padaro skaidresnį politinį procesą ir sukuria naujas erdves ir būdus piliečių dalyvavimui visuomeniniame gyvenime (e-demokratija).
Internetas neišspręs visų demokratijos problemų, bet kiekvienam piliečiui galimybę šansą ją individualiai stiprinti.
E-Vyriausybė:
•    Naujų informacijos ir komunikacijos technologijų pagalba reikia iš esmės tobulinti viešųjų struktūrų vidinį darbo organizavimą,
pagerinti operacinę valdžios institucijų vadybą ne tik per kompiuterizaciją, bet ir informacijos bei žinių vadybą, modernizuoti hierarchinius ryšius ir aiškiau apibrėžti kompetencijas.
•    Turi būti sukurta vieninga viešųjų paslaugų teikimo sistema ir forma.
Tai reiškia, kad visos paslaugos turi būti pasiekiamos iš vienos svetainės,
informacija turi būti atrinkta, struktūruota ir suformuluota vartotojui patogia forma.
•    Kiekviena institucija turi kaupti paslaugų teikimo precedentus atsižvelgiant į įvairias piliečių gyvenimo situacijas
. Informacija apie individualių problemų sprendimo būdus turi būti prieinama visiems piliečiams.
•    Viešųjų pirkimų konkursų skelbimai, jų eiga ir rezultatai turi būti ne tik prieinami, bet ir organizuojami Internete. (e-Procurement)
E-Demokratija:
•    IKT sudaro geresnes galimybes visiems piliečiams gauti informaciją apie valdžios paslaugas ir politiką.
•    Internetas turi padidinti valdžios skaidrumą .
Teisėtvarka turi būti pristatyta Internete kaip procesas, kuriame galėtų dalyvauti visi piliečiai.
•    Internetas turi tapti efektyvia priemone nustatant viešąją nuomonę ir visuomeninį interesą.
Tai galima pasiekti forumų pagalba ir kitais betarpiško bendravimo būdais.
•    Palaipsniui į valstybės valdymą turi būti integruojamas elektroninis balsavimas.
7.5. Kaimo ir miesto informacinio atotrūkio mažinimas
    Ne visos visuomenės socialinės grupės yra vienodai imlios informacinėms technologijoms.
Internetas linkęs apjungti tuos, kurie jau įtraukti į komunikacijos tinklus.
Tuo pačiu likę už borto dar labiau atsilieka nuo jų.
Tokiu būdu netolygi Interneto plėtra didina miesto atotrūkį nuo kaimo, suteikdama miestiečiams daugiau galimybių naudojantis e-Vyriausybės paslaugomis, dalyvaujant e-Demokratijoje ir organizuojant verslą.
    Turi būti keičiamas požiūris į informacinės visuomenės plėtros pradinį tašką: valstybės dėmesį reikia pirmiausia skirti ne tik labiausiai pasiekusiems informacinėse technologijose, bet tiems, kurie yra labiausiai atsilikę.
8. APLINKOSAUGOS POLITIKA
8.1 Tvari plėtra
    Tvari plėtra – tai dabartinės kartos poreikių patenkinimas nekenkiant būsimoms kartoms.
Vadovaujantis nacionaliniais interesais, Lietuvos ilgalaikės raidos ir jos ūkio plėtros strategija bei ES ir Lietuvos darnaus vystymosi nuostatomis VNDS veikla bus nukreipta:
•    Reformuoti valstybės subsidijas taip, kad jos neskatintų aplinkai žalingos veiklos;
•    plačiai diegti ir ekonomiškai skatinti švaresnius, aukštomis technologijomis pagrįstus gamybos būdus, kurie žymiai sumažintų visų šakų įmonių ūkinės veiklos neigiamą poveikį aplinkai;
•    imtis efektyvių europinių priemonių geriamojo vandens kokybei miestuose gerinti
ir ypač šio vandens, gaunamo iš šachtinių šulinių užterštumui nitratais sumažinti;
•    tobulinti aplinkos oro kokybės vertinimo sistemą ir parengti veiksmingesnes programos transporto bei didžiųjų energetikos objektų keliamai oro taršai mažinti, kurios leistų visoje Lietuvos teritorijoje užtikrinti nepavojingą žmonių sveikatai oro kokybę ir sumažinti išmetamų į atmosferą teršalų ir šiltnamio efektą sukeliančių dujų kiekį BVP vienetui iki ES valstybių vidurkio;.
•    siekti sumažinti žemės ūkio veiklos poveikį ekologiškai jautrioms teritorijoms,
sparčiau plėtoti ekologinę ir priešerozinę žemdirbystę;
•    spręsti bešeimininkių tvenkinių priklausomybės ir tinkamos jų priežiūros bei naudojimo klausimus;
•    ugdyti intensyviai naudojamų ar kitų plotų vakarietiškos tvarkymosi bei priežiūros tradicijas, užtikrinančias kiekvienos teritorijos pagal jos panaudojimo paskirtį, gerą būklę, kuri įgalintų sukurti sveiką ir gražią aplinką.
8.2. ES poveikis aplinkosaugos politikai
•    siekti deramos ES paramos šalies aplinkosaugos infrastruktūrai gerinti ir gamybos ekologiniam efektyvumui didinti, kad pagal šį rodiklį būtų pasiekas ES valstybių vidurkis.
Bus rūpinamasi, kad Eurointegracijos sąlygomis intensyvus gamtos išteklių naudojimas ir sparti gamybos plėtra tinkamai derintųsi su aplinkosaugos reikalavimais;
•    siekti užtikrinti tolesnę efektyvią ES fondų paramą Nemuno ir kitų upių baseinų, Kuršių marių ir Baltijos jūros taršai mažinti;
•    ieškoti būdų visų Baltijos regiono valstybių veiksmams aktyvinti bei tarptautinių susitarimų šioje srityje efektyvumui didinti, kad atvirų vandens telkinių kokybė atitiktų ES direktyvų reikalavimus;
 •    apgalvotas ES finansinės paramos panaudojimas leis sukurti racionalią, visuomenės interesus tenkinančią buitinių ir pavojingų atliekų tvarkymo sistemą,
sumažinti neigiamą šių atliekų poveikį aplinkai ir žmonių sveikatai;
•    toliau plėtosime ir su ES pagalba tobulinsime saugomų teritorijų tinklą
ir derinsime prie Europos ekologinių tinklų,
didinsime Lietuvos miškingumą
bei imsimės konkrečių priemonių tradiciniam kaimo kraštovaizdžiui ir šalies biologinei įvairovei išsaugoti,
turizmui plėtoti;
•    sparčiai įgyvendinsime ES direktyvų reikalavimais pagrįstą mėšlo ir gyvulinės kilmės atliekų tvarkymo sistemą,
skubiai šalinsime lokaliosios taršos židinius kaimo vietovėse,
ribosime ir tinkamai kontroliuosime chemikalų naudojimą žemės ūkyje;
•    sieksime , kad oro tarša ir triukšmas miestuose neviršytų leistinų normatyvų,
žymiai sumažėtų transporto aukų,
kad būtų įgyvendinamos ES aplinkosaugos direktyvos energetikos sektoriuje.
9. TEISINĖ SISTEMA ŽMONIŲ IR VERSLO SAUGUMUI BEI NUSIKALSTAMUMO PREVENCIJAI
9.1. Žmogaus teisių apsauga. Vienodas teisingumas visiems
    Žmogaus teisės ir jų visavertis įgyvendinimas yra pirmaeilis valstybės, juo labiau – ES narės, tikslas. Todėl:
•    sieksime užtikrinti Konstitucines žmogaus teises ir jo privataus gyvenimo saugumą;
tobulinsime mechanizmus, užtikrinančius žmogaus teisių apsaugą Lietuvoje,
tarp jų ir pareigą atsižvelgti į Europos žmogaus teisių teismo ir Europos Teisingumo Teismo sprendimus;
•    sieksime padidinti Lietuvos piliečių pasitikėjimą teisine sistema, pareikalaudami iš jos institucijų ir pareigūnų efektyvesnės veiklos, didesnio viešumo ir atsakomybės,
sieksime teisinę sistemą paversti skaidresne, atskaitingesne ir prieinamesne savo piliečiams;
•    prisidėsime prie Europos policijos ir teismų bendradarbiavimo, siekiant vientisos institucinės ir teisinės sistemos žmonių saugumui ir teisingumui sustiprinti;
•    sieksime užtikrinti teisėsaugos institucijų veiklos atribojimą nuo politinių partijų įtakos;
•    užkirsime kelią korupcijai valdžios institucijose,
neskaidriai viešųjų pirkimų praktikai
ir nesąžiningai konkurencijai versle.
9.2. Nusikalstamumo prevencija
    Piliečių saugumo užtikrinimas yra esminis valstybės rūpestis, pradedant išorinių sienų kontrole, kova su terorizmu ir baigiant saugumu gatvėje, sveika aplinka, stabilia ekonomika ir užimtumu.
    VNDS prisijungia prie ES iniciatyvų, užtikrinant visuomenės saugumą ir padidinant civilinę bei teisinę piliečių apsaugą.
ES bendri veiksmai stabdant nelegalią migraciją, terorizmą, organizuotą nusikalstamumą yra žymiai efektyvesni nei pavienių valstybių veikla. Todėl:
•    sieksime stiprinti EP kontrolę
ir Europolo integraciją į ES institucinę sistemą,
bendradarbiavimą tarp valstybių narių teisminės priežiūros ir prokuratūrų sistemose, ypatingai – prevencinėje veikloje;
•    reikia suderinti veiksmus ir tarpinstitucinį bendradarbiavimą sunkių nusikaltimų: terorizmo, prekybos narkotikais, elektroninių nusikaltimų, pinigų plovimo prevencijos srityse;
•    raginsime ES valstybes efektyviau spręsti prekybos žmonėmis, ypač moterimis ir vaikais, problemas, nustatant tokių veiksmų baudžiamumą, tobulinant teisės aktus, stiprinant policijos ir teismų bendradarbiavimą bei suteikiant aukoms geresnę apsaugą.
•    Lietuva kartu su ES turės užtikrinti saugią išorinę sieną efektyvaus bendro sienų valdymo dėka,
įsisavinti ES paramą kovai su nelegalia imigracija, nusikalstamumu ir prekyba žmonėmis, jūros taršos grėsmėmis,
suderinti tarp ES šalių integracinę bei readmisijos politiką;
    VNDS skatins Lietuvos valstybės institucijų aktyvumą ir veiklos efektyvumą visomis piliečių saugumo ir nusikalstamumo prevencijos ir priežiūros kryptimis.
10. LIETUVA IR EUROPOS SĄJUNGOS UŽSIENIO IR SAUGUMO POLITIKOS ĮGYVENDINIMAS
    VNDS rems aktyvią bendrą Europos Sąjungos užsienio politiką,
taiką,
stabilumą ir saugumą pasaulyje.
10.1. Mažų valstybių lygiateisiškumo principas
    Atsižvelgiant į tai, jog Europos Sąjungos steigimo sėkmė yra glaudžiai susijusi su didelių ir mažų valstybių interesų suderinamumu, skelbiame savo siekį stiprinti Lietuvos pozicija šioje srityje.
Pamatinis mažųjų ir didelių valstybių lygiateisiškumo principas turi būti dinamiškai susietas su realia situacija, jos pažinimu ir įvaldymu todėl:
•    sieksime bendradarbiauti su kitų valstybių parlamentarais ir ieškoti sąjungininkų bei kooperacijos formų, kad būtų užtikrinta kuo didesnė Lietuvos ir kitų mažųjų valstybių įtaka ES tarptautinėje ir vidaus politikoje;
•    sieksime deramo mažųjų valstybių interesų atstovavimo ateityje reformuojant ES ir sprendimų priėmimo tvarką ES institucijose;
•    institucinis balansas, būdingas ES, turi užtikrinti ir ginti mažųjų valstybių interesus daugiau galių įgaunančiame Europos Parlamente.
Todėl mūsų parlamentarų vaidmuo jame turėtų būti aktyvus ir esminis;
•    sumaniai naudosime regiono ir koalicinio parlamentarų bendradarbiavimo ES viduje galimybes;
10.2. Taikos garantijos ir Europos bendros saugumo erdvės formavimas
    VNDS parlamentarai aktyviai dalyvaus Europos Sąjungos užsienio ir saugumo politikos formavime ir sprendimų priėmime:
•    sieks vieningos strategijos ir nuoseklių politinių veiksmų, realizuojant Lietuvos valstybės bei Europos Sąjungos bendrus interesus,
užtikrinant patikimą bendrą Europos saugumo erdvę,
taikos prielaidas Europoje ir visame pasaulyje;
•    rems konfliktų prevencijos ir krizių valdymo (pirmiausia – jų išvengimo) prioritetą kaip taikos Europoje ir pasaulyje garantą, ypatingą dėmesį skirdami taikos prielaidoms toliau stiprinti Baltijos jūros regione bei Rytų ir Vidurio Europoje;
•    sieks pusiausvyros tarp JAV ir Europos Sąjungos šalių NATO sistemoje, stiprinant ir prevencinių priemonių taikymo prioritetą bei praktiką globaliniu mastu vykdant NATO funkcijas, išvengiant karo veiksmų;
•    ES ir JAV turėtų ne konkuruoti tarpusavyje, o suformuoti naują strateginę ES ir JAV partnerystę, paremtą pagarba tarptautinei teisei ir JT sprendimams.
•    VNDS nariai kartu su kitais Europos parlamentarais sieks politinėmis prevencinėmis priemonėmis slopinti teroristinių veiksmų grėsmę ES mastu ir visame pasaulyje;
•    VNDS nariai prisidės prie tarptautinio bendradarbiavimo su ES nepriklausančiomis Europos ir kitų kontinentų šalimis, atsižvelgiant į bendrus ES užsienio ir saugumo politikos tikslus, strateginius interesus ir konkrečius susitarimus,
aktyvins politinius, ekonominius ir kultūrinius ryšius,
prisidės prie Lietuvos sisteminio konkurencingumo didinimo tiek ES, tiek ir už Europos Sąjungos ribų.
10.3. Geros kaimynystės ir aktyvaus tarptautinio bendradarbiavimo skatinimas
     VNDS parlamentarai, bendradarbiaudami su kitų Lietuvos partijų ir kitų šalių kolegomis, prisidės prie ES šalių politikos kaimyninių šalių atžvilgiu harmonizavimo ES mastu.
Sieksime, kad Lietuvos užsienio politikos “geros kaimynystės” nuostata, transformuotųsi į aktyvesnę ir ES šalių (Vokietijos, Prancūzijos ir kt.) poziciją, išreiškiančią partnerystės su kaimyninėmis šalimis galimybę, išskyrus atvejus kai tai ignoruoja kita pusė.
    Lietuva gali turėti svarbų vaidmenį taip pat atliekant specialų ES vaidmenį Rusijos, Ukrainos, Baltarusijos, Moldovos ir Kaukazo regiono valstybių atžvilgiu.
    VNDS parlamentarai aktyviai dalyvaus dialoge tarp ES ir Rytų Valstybių, tarp jų – Baltijos jūros regiono.
Toks dialogas padės suformuoti palankesnes prielaidas ekonominiams ryšiams su tomis šalimis, rinkų plėtrai ir investicijoms.
VNDS nuosekliai siekia, kad Lietuvos politika apsivalytų nuo “posovietinių” sindromų ir dalyvautų tarptautiniuose santykiuose kaip ori, patikima ir savo ateitimi pasitikinti ES valstybė.
    VNDS parlamentarai, bendradarbiaudami su kitų šalių kolegomis ir Lietuvos institucijoms, sieks, kad ES – Rusijos dialoge dėl Partnerystės ir bendradarbiavimo ir išplėtotose sutartyse Lietuvos interesai, tarp jų: plėtojant bendrą Europos saugumo erdvę, bendrą prekybos erdvę, vizų režimo, bendros energetikos sistemos, švietimo ir kt. srityse – būtų išreikšti mūsų šaliai priimtinu būdu.
PABAIGA
    VNDS - tai partija, kuri sieks konkrečių rezultatų gerinant Lietuvos piliečių kasdienį gyvenimą. Balsuodami už VNDS kandidatus rinkimuose į Lietuvos Respublikos Seimą 2004 metais, Jūs balsuosite už stabilią ekonominę pažangą ir gerovę visiems, už įsipareigojimą kurti teisingesnę Lietuvos valstybę, kuri būtų atvira savo piliečiams ir pasauliui. MŪSŲ STIPRYBĖ - MIESTAS IR KAIMAS KARTU!KAZIMIEROS PRUNSKIENĖS – VISUOMENĖS LYDERIŲ KOALICIJA (VALSTIEČIŲ IR NAUJOSIOS DEMOKRATIJOS PARTIJŲ SĄJUNGA) - TAI ATSAKOMYBĖ, VERŽLUMAS, KOMPETENCIJA!
