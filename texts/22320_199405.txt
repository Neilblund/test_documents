WAT MENSEN BINDT  PARTIJ VAN DE ARBEID VERKIEZINGSPROGRAMMA 1994-1998  INHOUD  Hoofdstuk 1 Inleiding  Hoofdstuk 2 Een natie op zoek naar zichzelf  2.1 Kracht en kwetsbaarheid van een terpvolk  2.2 Maatschappelijke vooruitgang en politiek  2.3 Traditie en sanering van de consensusdemocratie  2.4 Het kabinet voor strenge rechtvaardigheid  Hoofdstuk 3 Internationaal burgerschap  3.1 Europese veiligheid  3.2 Democratie in de Europese Gemeenschap  3.3 Oost samen met West  3.4 De migranten: een Europese en planmatige  benadering  3.5 Opkomen voor de rechten van de mens  3.6 Versterking van de Verenigde Naties  3.7 Duurzame ontwikkeling  Hoofdstuk 4 Sociaal burgerschap  4.1 Ecologische modernisering  4.2 Veiligheid in eigen land  4.3 Arbeid op maat: een ontspannen visie  4.4 De standaard voor zekerheid en zorg  4.5 Cultuurpolitiek als tegenwicht  Hoofdstuk 5 Democratisch burgerschap  5.1 Fundamentele democratisering  5.2 Bindend bestuur  5.3 De maatschappelijke enquête  Hoofdstuk 6 De prijs van burgerschap  6.1 Het financiële beleid  6.2 Het inkomensbeleid  HOOFDSTUK 1 INLEIDING  We leven in een roerige wereld waarin prachtige verworvenheden  en eerbiedwaardige instellingen ineens kwetsbaar  of overleefd blijken. En we weten het. Ook in Nederland  is in brede kring twijfel gerezen over de vraag 'of we  met z'n allen wel verstandig bezig zijn'. De hoge kwaliteit  van de Nederlandse wijze van leven en besturen staat  onder druk. Die druk komt zowel van buiten (bijv. de  concurrentie van de nieuwe, vooral Aziatische industrielanden)  als van binnen (bijv. afnemende tolerantie tegenover  vreemdelingen).  Nederland kent een hoge standaard voor consumptief  welzijn en voor beschermde rechten. We zijn daaraan gewend  geraakt. Onze opbrengst van geordend samenleven  omvatte altijd politieke en sociale stabiliteit. En ook  stijgende welvaart en verzorging van de wieg tot het  graf. Tegelijkertijd beginnen we te merken dat de huidige  opbrengst afneemt, schever verdeeld raakt of zelfs onhoudbaar  wordt. Voorbeelden van onhoudbare toestanden  zijn de massa arbeidsongeschikt verklaarde werknemers,  het verstopte autoverkeer en de door drugscriminaliteit  en verpaupering geteisterde buurten.  De tijdgeest is dubbelzinnig. Tegenover een stortvloed  van slecht nieuws (de Balkan) en reacties van afsluiting  en conservatisme staat het besef dat we met het einde van  de Koude Oorlog ook het einde beleven van een uitzonderlijke  periode van zekere welvaartsgroei, toenemende burgerlijke  vrijheden, een omlijnd zelfbeeld van democratie  en stabiele vrede achter een gesloten grens met het Oosten.  Aan de ene kant lijkt de malaise wijder vertakt dan  die na de oliecrises van 1973 en 1979, aan de andere kant  hebben velen een vaag gevoel dat ingrijpende verandering  onvermijdelijk is.  In zo'n situatie is het volgens de Partij van de Arbeid  (PvdA) de taak van democratische politiek om het bestaande  bestel te hervormen. Er moet een meer duurzame beschaving  tot stand worden gebracht. Het strafrecht, de betaalde  arbeid, de fiscus en nog veel meer systemen in  onze samenleving zijn als gebarsten klokken. Ze galmen  nog wel, en zelfs indrukwekkender dan sommige buitenlandse  klokken. Maar omsmelten is op den duur toch beter.  Hervormen is dus wat de PvdA wil, ook als dat gepaard  gaat met verdeeldheid en moeizame strijd. Een voorbeeld  hiervan is milieupolitiek: daar staan veranderaars zwak  omdat ze nieuwe taal ontwikkelen, nieuwe doelen stellen  en nieuwe middelen beproeven, en er allianties ontstaan  die op de oude voet verder willen. Dit mag echter geen  excuus voor links zijn om te vervallen in klagerige behoudzucht  of het initiatief voor hervorming met cynische  gemakzucht aan rechts te laten. Wim Kok heeft als leidervan de PvdA en minister van Financiën ondervonden hoe  lastig het is om, in een tijd van nijpende schaarste  binnen de publieke huishouding, een strengere en soberder  inhoud te geven aan het ideaal van sociale rechtvaardigheid.  De PvdA heeft haar regeringsverantwoordelijkheid  gebruikt om een antwoord te geven op de nieuwe vragen die  zich hebben aangediend. Wat is defensie, nu de communistische  vijand verdwenen is? Wat is openbaar bestuur, nu  zaken vanuit Brussel, Luxemburg of Straatsburg worden  geregeld? Wat is sociale zekerheid, nu volledige werkgelegenheid  in de klassieke zin van 'fulltime' deelname  aan betaalde arbeid van velen (met name mannelijke gezinshoofden)  tot het gouden verleden behoort?  Onze bewindslieden hebben veel in beweging gebracht. Er  zijn successen geboekt, zoals de vermindering van het  financieringstekort van de overheid, het herstel van  overheidsinvesteringen in de fysieke infrastructuur (milieu,  vervoer), de opwaardering van het ambt van leraren  en de invoering van behoorlijke asielprocedures. En er  zijn cultuurschokken ontketend, die de weg vrij maken  voor modernisering van de gezondheidszorg, de bijstand en  de werknemersverzekeringen. Maar er zijn ook fouten gemaakt,  zoals in het slepende proces van herziening van de  Wet op de Arbeidsongeschiktheid (WAO). En er zijn tegenvallers  geïncasseerd, zoals het geringe Haagse élan voor  de 'sociale vernieuwing' (de gemeenschappelijke bestrijding  van de vorming van getto's of een onderklasse, met  de gemeenten als strategisch middelpunt).  In de aanhang van de PvdA is een teruggang opgetreden,  wat te maken heeft met sommige ongunstige beleidsresultaten  maar ook met de al langer bestaande stagnatie van de  sociaal-democratische bewegingen in Europa. Terwijl de  PvdA zich met vallen en opstaan vernieuwt, is een aanzienlijk  deel van de achterban teleurgesteld en verontwaardigd  of heeft de partij de rug toegekeerd en vestigt  zijn hoop op politieke opening ter linkerzijde. Een veel  gehoord verwijt is dat de PvdA afbreekt zonder op te  bouwen en bezuinigt zonder visie.  Dit verkiezingsprogramma probeert te laten zien welke  beschaafde maatschappelijke orde de PvdA helpt opbouwen  en welke verbeeldingskracht nodig is om een zinnig vooruitstrevend  beleid te voeren op de drempel van de 21e  eeuw. De Nederlandse samenleving kampt met talloze problemen.  Maar de belangrijkste problemen zijn toch:  - de huidige wereldwanorde (burgeroorlog, armoede, overbevolking,  crisis in de Europese Unie),  - de onleefbaarheid van ons milieu,  - de onveiligheid op straat,  - de werkloosheid,  - de bedreigde bestaanszekerheid, en  - de ongeloofwaardigheid van het functioneren van zowel  overheid als democratie (het 'ongenoegen in de politiek').  Er bestaan geen onmiddellijke, simpele en goedkope  oplossingen voor deze problemen. Ze zijn ten dele ook  karakteristiek voor het hedendaagse Europese kapitalisme  en dus niet 'typisch Nederlands'. Hervormen komt er vaak  op neer dat van de nood een deugd wordt gemaakt. Dat is  geen schande.  In dit program wordt het zoeken naar oplossingen voor  de belangrijkste problemen van de Nederlandse samenleving  gezien als een beweging van individuen, huishoudingen,  maatschappelijke organisaties en overheid tezamen. De  motor van deze gemeenschappelijke beweging is burgerzin.  De PvdA doet een beroep op burgerlijke vaardigheden van  Nederlanders. Burgerzin is niet het berekenende en bekrompen  egoïsme dat helaas in de politieke beeldvorming  zo vaak aan mensen wordt toegeschreven. Burgerzin is het  besef dat eigen en soms heel persoonlijke belangen en  waarden onlosmakelijk verbonden zijn met een geordend en  beschaafd samenleven, zowel met landgenoten als met  vreemden op grote afstand. Dit betekent vandaag dat verantwoordelijke  kiezers erop moeten rekenen dat het leven  in bepaalde opzichten duurder, harder en moeilijker zal  worden. Terwijl verantwoordelijke politici niet alleen  kansen moeten scheppen op nieuw welzijn voor de bevolking,  maar zich ook moeten gaan bezighouden met de rationele  beheersing van risico's. Voor de PvdA is het bevorderen  van de weerbaarheid van allen en de wederkerigheid  tussen allen de eerste deugd van een democratische politiek  in het tijdvak 1994-1998.  Het is mode geworden te beweren dat de burgerlijke  samenleving onmaakbaar is en de politieke partij failliet.  Achter dit negatieve geluid, dat men ook ter linkerzijde  kan opvangen, gaat in feite een bijzondere waarde  schuil. Die waarde is de enige vrijheid waarin sceptici  echt geloven: 'de vrijheid om niet gestoord te worden'.  Het is precies deze vrijheid die de sociaal-democratie  altijd heeft verworpen. En die Nederland zichzelf  anno 1994, na Maastricht en Sarajevo, helemaal niet mag  toestaan.  Toegegeven, dit zijn grote woorden; maar niet zonder  betekenis voor de verwarrende realiteit die elke Nederlandse  kiezer door de nieuwsmedia en alledaagse indrukken  heeft leren kennen.  Op het internationale vlak moet de machteloosheid worden  doorbroken. We moeten inzien dat we grote belangen  delen met de bewoners van andere lidstaten van de Europese  Unie (EU) en met de Oost-Europeanen We moeten beseffen  dat deze belangen slechts op een Europese schaal politiek  en bestuurlijk kunnen worden behartigd. We moeten leren  dat onze veiligheid onmogelijk is zonder een versterking  van de Verenigde Naties en haar vermogen tot humanitaire  actie. We moeten aanvaarden dat de planeet een gehavendruimteschip is en Nederland zelf, gewild of ongewild, een  immigratieland met diverse godsdiensten en gebruiken.  Solidariteit over de grenzen en tolerantie plus wederzijdse  aanpassing daarbinnen zijn geen luxe artikelen  meer. Het zijn noodzakelijke voorwaarden geworden voor  een draaglijk bestaan voor allen.  Op het sociaal-economische terrein moet de onzekerheid  worden doorbroken. De fundamentele rechten op een leefbare  natuurlijke omgeving, op veiligheid van persoon en  bezit, op fatsoenlijke arbeid en zinvolle maatschappelijke  deelname alsmede op sociale zekerheid en zorg kunnen  wel degelijk worden veilig gesteld. Daarvoor is een herijking  van overheidstaken nodig. En ook een nieuwe scheiding  van verantwoordelijkheden tussen gemeenschap en  individu, en tussen de staat, de markt en het particuliere  initiatief. Op langere termijn behoeft er geen tegenstelling  te bestaan tussen een dynamische economie (met  meer rivaliteit en rivalen) en een meer gelijke verdeling  van vitale hulpbronnen, zoals diploma's en banen.  Op politiek-bestuurlijk vlak moet de afzijdigheid worden  doorbroken. De remedie tegen een falende wetgever,  een bemoeizuchtige beleidsmaker, een stroperig beraad van  belangenorganisaties en een verloederend publiek domein  in de steden is fundamentele democratisering. Dat is een  vernieuwing die zowel de politieke orde (parlement, gemeente,  departement, adviesorgaan) omvat als de economische  orde (vennootschappen, vakbonden, sociale partners).  De kern ervan is een grotere betrokkenheid van burgers en  meer doeltreffende besluitvorming.  Wie straks in het stemhokje haar of zijn vertrouwen in  de PvdA stelt, is misschien pessimistisch gestemd. Want  de huidige maatschappelijke ontwikkelingen baren zorgen,  de overheid maakt rare sprongen om bezuiniging en behoud  van goede algemene voorzieningen te verzoenen, en de PvdA  heeft zichtbaar moeite met heroriëntatie in eigen huis.  Ondanks dit alles, is de leidende gedachte achter dit  verkiezingsprogramma optimistisch. De gedachte van nieuwe  weerbaarheid en wederkerigheid drukt uit dat Nederlanders  bepaalde materiële en morele hulpbronnen nodig hebben om  volwaardig burger te kunnen zijn en dat een herstel van  burgerschap zelf nieuwe hulpbronnen opwekt. Het idee is  niet nieuw maar een actuele vertaling van de drie tradities  die de PvdA vanaf haar oprichting in 1946 hebben  beïnvloed: de vrijzinnig-democratische (open samenleving),  de sociaal-democratische (rechtvaardigheid) en de  cultuursocialistische (gemeenschapszin).  De opzet van het program is een beetje apart, omdat  ditmaal niet alle denkbare beleidskwesties uitvoerig aan  de orde komen. Er is bewust gekozen voor tegenwicht tegen  de versplintering van verkiezingsprogramma's. Daar komt  nog bij dat uiterst gedetailleerde beleidsvoornemens in  de huidige 'overgangsperiode' al gauw het risico lopenachterhaald te worden door conjuncturele omslagen, internationale  politieke crises e.d.  Dit verkiezingsprogramma geeft de kiezers allereerst  een visie van de PvdA op de wereld waarin we leven. Het  eerste deel (hoofdstuk 2) heeft de vorm van een essay, is  voor discussie vatbaar en daarom zo prikkelend mogelijk  opgeschreven. Er wordt aandacht gevraagd voor ontwikkelingen  en risico's in de samenleving, voor de onverminderde  actualiteit van een geloof in sociale vooruitgang,  voor de sanering van de Nederlandse consensusdemocratie  en voor het streven naar strenge rechtvaardigheid. De  veronderstelling is hier dat de Nederlandse kiezer ingelicht  wil worden over de wereldbeschouwing en de morele  houding die de drijfveer vormen van bepaalde politieke  keuzen. Diezelfde kiezer wordt al te vaak beledigd door  de kinderachtige beeldspraak en tot persoon en tactiek  verengde beetjes ruis ('soundbites') die meer en meer  oprukken in het politieke nieuws en debat.  Het tweede deel van het program vertelt vervolgens wat  de PvdA wil doen aan de belangrijkste problemen van ons  land. De hoofdstukken 3 tot en met 5 vormen een soort ABC  voor burgers, met (A) internationaal burgerschap, (B)  sociaal burgerschap en (C) democratisch burgerschap.  Het gaat om de volgende prioriteiten. Vanuit een open  en humanitaire houding wil de PvdA in internationaal  verband opkomen voor versterking van samenwerking en  democratie in de EG, voor harmonieuze verhoudingen tussen  Oost-Europa en West-Europa, voor een Europese en planmatige  opvang van de migratie, en voor een versterking van  internationale samenwerking, d.w.z. de rechten van de  mens, de macht van de Verenigde Naties en een wereldwijde  milieupolitiek.  Het binnenlandse programma staat in het teken van modernisering.  Ons milieu kan aanzienlijk worden verbeterd  door een marktconform beleid, dat de kosten van vervuiling  opneemt in de prijzen. Onze veiligheid kan fors  worden verhoogd door in de bestrijding van misdaad een  accent te leggen op preventie en een gerichtere inzet van  mensen en middelen in het politiële en gerechtelijke  apparaat. De werkgelegenheid zou bij een voorziene economische  groei van gemiddeld 1.75 % per jaar geleidelijk  weer kunnen toenemen naar een groei van het aantal banen  van 100.000 per jaar. Daartoe dienen alle middelen te  worden beproefd die passen in een fatsoenlijke arbeidsorde.  De inrichting van de verzorgingsstaat kan veel sterker  worden afgestemd op een aanpak van echte noden en  sociale achterstelling, en op een herintrede van uitkeringsgerechtigden  in het arbeidsbestel. De cultuurpolitiek  is er om een hoogwaardige culturele infrastructuur  te scheppen, als tegenwicht tegen verschraling en commerciële  eenheidsworst.  De voorstellen voor staatkundige vernieuwing zijn radicaal. Ze verbinden met elkaar de noodzaak van decentralisatie  van openbaar bestuur, van een open en zorgvuldige  bestuursstijl en van een drastische verhoging van zowel  de productiviteit als de reputatie van de publieke sector.  Uit elke bladzijde van dit programma spreekt de overtuiging  dat burgerzin loont. Maar het geeft ook aan, in  hoofdstuk 6, dat er een prijs voor burgerschap moet worden  betaald: een impuls in de publieke investeringen en  de productieve overheidsuitgaven in het algemeen, een  bezuinigingspakket, een verschuiving van de lastendruk  van arbeid naar milieu en van de 'onderkant' van het  sociale bouwwerk (de mensen met de laagst beloonde capaciteiten)  naar de bovenkant, alsmede een evenwichtige  inkomensontwikkeling.  'Wat mensen bindt' probeert een concrete schets van  politieke voornemens en beloften te zijn alsmede een  eerlijke weergave van wat realisering van de wensen van  de PvdA zou betekenen voor het dagelijkse leven van mensen.  Het is dus geen bespiegeling over compromissen en  favoriete coalities tussen partijen, geen gedetailleerd  aanvalsplan voor bewindspersonen in spé, geen doorgeefluik  voor pressiegroepen, geen concepthoofdstuk van  een regeerakkoord en geen Gouden Gids voor lobbyisten en  bestuurskundigen.  Het gevolg van deze opzet is wel dat over vele onderwerpen  (zoals het midden- en kleinbedrijf of de sport)  weinig of niets wordt gezegd. De opvattingen van de PvdA  daarover treft men aan in stukken van de Tweede-Kamerfractie  van de PvdA en in de serie Verkenningen onder  auspiciën van het Partijbestuur. Ze zullen zich aanstonds  vanzelf manifesteren in de verkiezingscampagne van 1994.HOOFDSTUK 2 EEN NATIE OP ZOEK NAAR ZICHZELF  2.1 KRACHT EN KWETSBAARHEID VAN EEN TERPVOLK  Waar Amerikanen zich karavaantrekkers wanen, daar zien  Nederlanders zichzelf als terpbewoners. De wereld begint  dankzij de ontzagwekkende internationale communicatie op  een goegemeente ('global village') te lijken. De meeste  Nederlanders spreken een woordje Engels mee. Door hun  vakanties, popmuziek en nog veel meer zijn het een soort  wereldburgers geworden, met ergens in het achterhoofd het  ideaal van liberale openheid en een communautair Europa  van Amsterdam tot Moskou. Maar in het nationaal zelfbewustzijn  zijn de volgende 'tegenspraken van het terpdorp'  al evenzeer verankerd.  Nederlanders hebben de durf en avontuurlijke aanleg  zich te vestigen in een druilerige delta die zonder technisch  vernuft eigenlijk onbewoonbaar is. Maar tegelijkertijd  zoeken ze gemoedsrust en geborgenheid achter de  dijken. Ze richten zich op andere volkeren en werelddelen,  want handel, goede betrekkingen en vlotte aanpassing  vormen het fundament van hun overleving en voorspoed.  Maar tegelijkertijd schermen ze zich af van globale dreiging  en doen ze alsof de extreme afhankelijkheid van de  grote buitenwereld niet bestaat. Ze scherpen de kleinst  denkbare interne scheidslijn aan (hoe kan men zich anders  afzonderen, zo dicht op elkaar?), maar tegelijkertijd  nemen ze hun welbegrepen eigenbelang bij eendracht in  acht. Ze koesteren hun opgestapelde waren in stilte (om  niet de afgunst van machtige grote mogendheden op te  wekken), maar tegelijkertijd twisten ze luidruchtig over  de beste bewaking en expansie daarvan. Dit laatste  strijdpunt betreft uiteindelijk het evenwicht tussen  behoud en aanpassing. Het is mede door de versnelde Europese  integratie opnieuw op de agenda gekomen.  Wie zich op een kritische afstand, met de statistiek  onder handbereik, een beeld tracht te vormen van de wijze  waarop Nederlanders tegenwoordig leven, komt al gauw  onder de indruk van de kracht daarvan. Nederland behoort  tot de landen in de wereld met:  - de oudste burgerlijke rechten,  - een hoog inkomen per hoofd van de bevolking,  - de hoogste graad van welzijn (volgens een index van de  Verenigde Naties die het inkomen, de levensverwachting  en de scholingsgraad omvat),  - de meeste inkomensgelijkheid (de meeste bruto inkomens  verhouden zich tot elkaar van 1 tot 4, en blijven zo  onder de norm van Den Uyl),  - de beste algehele concurrentiepositie (waaronder de  hoogste arbeidsproductiviteit), en  - het grootste aantal burgers dat zegt gunstig te oordelen  over de algehele kwaliteit van hun bestaan.  Nederlanders zijn gesteld op hun vrijheid. Met termen  als individualisering en postmaterialisme wordt vooral  bedoeld dat de ordenende werking en waardering van de  individuele keuze vanaf de jaren zestig sterk zijn toegenomen.  Dit blijkt uit schaalverkleining (met name van de  huishoudelijke eenheden), versoepeling van collectieve  bindingen (in bedrijf, huwelijk, formele organisatie en  club) en verpersoonlijking van consumptie, politieke  deelname, belangenbehartiging en de uitvoering van het  eigen levensplan in het algemeen. Deze drang naar vrijheid  en zelfregulering wordt gecombineerd met een streven  naar vreedzaamheid, verdraagzaamheid en saamhorigheid.  Separatisme en gewelddadig extremisme komen sporadisch  voor. De arbeidsverhoudingen zijn uiterst harmonieus,  afgemeten aan het aantal door staking verloren werkdagen  sedert 1970. Voorts zit er stijging in de goedkeuring van  alternatieve samenlevingsvormen, in de voorkeur voor  gelijkheid in de seksuele rolverdeling, in de appreciatie  van niet-autoritaire opvoeding, in de tolerantie jegens  homoseksuelen, in de waardering van democratische vrijheden,  in de religieuze tolerantie en in de afkeer van  discriminatie.  De solidariteit manifesteert zich niet alleen in de  kostbare en massaal aangesproken voorzieningen van de  verzorgingsstaat en de humanitaire gevoeligheid voor  ellende buiten de landsgrenzen. In de Nederlandse samenleving  vigeert een intensieve informele gifteconomie,  waarin jaarlijks zo'n 4,5 miljard aan geschenken en 3,2  miljard aan geldgiften omgaat. Het terpvolk is vrijgeviger  geworden.  Er is uiteraard ook een sociale statistiek met slecht  nieuws. Nederland kent een geringe arbeidsdeelname, in  het bijzonder een hoge werkloosheid (met inbegrip van de  werkloosheid die wordt verborgen door regelingen als de  WAO); een hoge belasting van het milieu (waaronder automobiliteit  en energieverbruik); een hoge publieke lastendruk;  een omvangrijk zwart circuit, en een aanzienlijke  criminaliteit. Zeker, bij de vermogensmisdrijven en geweldsmisdrijven  neemt Nederland een middenpositie in, met  Engeland en Duitsland boven zich en Noorwegen en Denemarken  eronder. En het aantal bij de politie bekende misdrijven  en de jeugddelinquentie zijn gestabiliseerd. Maar  het niveau van de criminaliteit is hoog en een deel ervan  lijkt ernstiger en meer georganiseerd te worden.  Slecht nieuws is ook dat sedert 1989 de verdraagzaamheid  jegens buitenlanders licht is gedaald. In 1992 meent  48 % van de Nederlanders dat er teveel buitenlanders zijn  en meent 13 % daarvan dat hun aanwezigheid persoonlijk  hinderlijk is.  Het slechte nieuws sluit het beste aan bij de dagelijkse beleving van veel mensen, de publieke opinie en de  stemming onder beleidsmakers en managers. Die zijn alle  negatiever geworden. Men ervaart een vermindering in de  greep van de overheid en de veerkracht van de gemeenschap.  Naast de gebruikelijke portie teleurstelling,  zelfmedelijden, onverzadigbaarheid en calvinistisch onbehagen  over de eigen bevoorrechte plek, is er een ongebruikelijke  onzekerheid gerezen. Men verwacht dat Nederland  zijn koppositie met betrekking tot rijkdom en concurrentievermogen  zal verspelen, dat individualisme omslaat  in egoïstische berekening en afwentelinggedrag in  de publieke sfeer, dat de koude solidariteit (sociale  rechten) en de warme solidariteit (spontaan geefgedrag)  het allebei begeven, dat vooruitstrevenden voorzichtiger  worden en dat er een tegenreactie van onverdraagzaamheid  en agressiviteit (racisme) zal komen. De ene keer steunt  dit sombere verwachtingspatroon op eigen ervaring en  harde gegevens. De andere keer wordt het idee van teloorgang  bijna apocalyptisch. Wezenlijk is dat de meeste  Nederlanders het gevoel hebben dat de hoge kwaliteit van  hun levenswijze kwetsbaar is geworden: nu gaat het nog  goed, maar hoe lang nog? Of in de woorden van het Sociaal  Cultureel Planbureau: "Wij zijn niet arm, maar we lopen  het risico het te worden".  Het antwoord van de PvdA op deze dubbelzinnige tijdgeest  is genuanceerd en moet dat ook wel zijn. De emancipatie  van de arbeidersklasse is voltooid, wat een niet  geringe prestatie is. Maar intussen duiken nieuwe sociale  kwesties op rondom arme landen (Afrika), ouderen, etnische  minderheden, vrouwen, werklozen en werknemers met  banen in de marge en met zwakke rechtsposities. Het is  verkeerd om paniek te zaaien en de alarmklok te luiden op  terreinen waar het publiek en de beroepspolitiek al oververhit  zijn en doordrongen van de ernst van de situatie  (criminaliteit, illegaliteit van buitenlanders, racisme).  Maar het is ook verkeerd om tot rust te manen en behoudzucht  in de hand te werken op terreinen waar men juist  neigt naar blindheid of zelfgenoegzaamheid (arbeidsongeschiktheid,  werkloosheid onder allochtonen, belastingontduiking  van witte boorden). Het is goed als een wetgever  rekening houdt met de menselijke natuur, anders wordt de  wet regentesk of een stukje papier. Maar het is fout  daarbij aan te nemen dat die natuur onbeïnvloedbaar is en  dat de meerderheid het zo wil houden. Het is verstandig  om een realistisch beeld te hebben van nationale kracht  en kwetsbaarheid, om op grond daarvan een toekomstgericht  en offensief beleid uit te stippelen. Maar dit vooronderstelt  dat politieke partijen de beste informatie hebben  en weten waar het met de geschiedenis heengaat. Deze  veronderstelling is nogal onwerkelijk. Het hoogst bereikbare  is hier een politieke verbeeldingskracht die wordt  aangewend voor praktische oplossingen voor de meest ernstige problemen.  Misschien is de belangrijkste maatstaf wel hoe Nederland  een moeizaam aanpassingsproces aan geheel nieuwe  omstandigheden kan voltrekken zonder dat de maatschappelijke  spanningen omslaan in verruwing van omgangsvormen  en verbitterde tegenstellingen. Daarom draait de rest van  dit program om burgerzin, onze bereidheid en ons vermogen  om ordelijk en beschaafd samen te leven met zowel landgenoten  als vreemden op grote afstand. Hierbij gaat de  aandacht uit naar achtereenvolgens internationaal burgerschap  (zie verder hoofdstuk 3), sociaal burgerschap (zie  verder hoofdstuk 4) en democratisch burgerschap (zie  verder hoofdstuk 5).  EEN GRENZELOZE WERELD  Waarom burgerzin? Waarom zelfs een ABC dat begint met  de A van op het buitenland gericht burgerschap en dan pas  voortgaat met de B van sociaal burgerschap en de C van  democratisch burgerschap? De PvdA wordt van oudsher bewogen  door idealen over wereldwijde samenwerking en solidariteit,  en opheffing van onderontwikkeling binnen en  buiten de landsgrenzen. De PvdA wenst ook vandaag met  volle overtuiging mede vorm te geven aan Europese integratie,  aan een humane internationale orde en aan beleidsmatige  coördinatie tussen soevereine staten. Maar de  werkelijkheid anno 1994 is op al deze punten onoverzichtelijker  en soms zelfs gevaarlijker geworden.  Ten eerste is er de internationalisering van de economie.  De productie van een en hetzelfde goed, bijv. Tulipcomputers,  heeft steeds vaker in verschillende landen en  zelfs op verschillende continenten plaats. Ondernemers  leveren niet alleen slag met landgenoten maar ook met  tegenspelers op internationale markten, waaronder de  Europese markt. Nationaal concurrentievermogen is niet  meer hetzelfde als het concurrentievermogen van bedrijven  met eigenaren uit eigen land ('onze' Koninklijke Olie,  Philips, Unilever, AKZO en DSM). Overheden zijn genoodzaakt  om buitenlandse bedrijven aan te trekken en buitenlandse  consumenten te subsidiëren. West-Europese landen  staan voor het eerst sinds de jaren zestig onder druk van  concurrentie van lagelonenlanden uit zowel Oost-Azië als  Oost-Europa.  De risico's van internationalisering zijn talrijk.  Wilde kapitaalmarkten en monetaire crises. Handelsoorlogen  en een om zich heen grijpend protectionisme. Afnemende  verschillen tussen landen op basis van beleidsconcurrentie  in de richting van de kleinste gemene deler van  sociaal-economische overheidsbemoeienis (een aantasting  van de sociale rechtsstaat en de sociale markteconomie).  Permanente of nieuwe onderontwikkeling van bepaalde landen  en gebieden. Daling van de inkomens en verslechtering  van de arbeidsomstandigheden voor nieuwe kwetsbare groepen  van werknemers. En snelle ontwaarding van middelen en  mensen in de nationale exportsector en, vervolgens, de  binnenlandse sector.  Ten tweede is er het huidige patroon van economische  groei en milieugebruik. Die wordt gekenmerkt door globale  conjunctuurbeweging (thans de overdracht van recessie),  uitputting en vernietiging van de natuur, inzet van kernenergie,  nieuwe technologie (waaronder biotechnologie),  krimp van oude industrieën, sectorale verschuivingen in  de dienstverlening (zoals de recente expansie van zakelijke  dienstverlening, horeca en gezondheidszorg) en  nieuwe publieke kapitaalgoederen (zoals hoger onderwijs  en strenge milieunormen in de voorhoedelanden).  De risico's van de huidige economische groei zijn eveneens  legio. Een depressie in combinatie met vermindering  van de macro-economische functie van de staat, zowel  nationaal als Europees. Ecologische rampspoed. Baanloosheid  en omschakelingswerkloosheid. Totale deïndustrialisatie  Publieke armoede, dat wil zeggen onderinvestering  in de publieke sector dan wel verkeerde overheidsinvesteringen.  En afname van het landelijk concurrentievermogen.  Ten derde is er de explosieve groei van de wereldbevolking,  met maar liefst 98 miljoen mensen per jaar tussen  1995 en 2000. Dit geschiedt in de landen buiten de club  van rijke volkshuishoudingen (de OESO) die zich niet  gestadig ontwikkelen (zoals Mexico) of achterblijven  (zoals Afrika). De overgang naar dalende geboortecijfers  en sterftecijfers is overigens wel van de grond gekomen  in Taiwan en China, onze nieuwe concurrenten of handelspartners.  En de druk van de plattelandsbevolking op grond  is bijzonder groot in Azië, waar Afrika zich onderscheidt  door de slechte kwaliteit van de grond en Zuid-Amerika  door de scheve verdeling ervan. Alweer rijst een veelvoud  van risico's op. Hongersnood. Onderdrukking, bijv. fundamentalistische  regimes. Massale en snelle migratie naar  de rijke landen, waaronder Europa en Nederland. En ecologische  chantage, waarbij kernbewapening slechts een deel  van het arsenaal vormt.  Ten vierde is er de federalisering van Europa. Dit  omvat de monetaire unie, de uitbreiding met lidstaten uit  Noord en Oost, de inrichting van de vierde bestuurslaag  alsmede de vorming van Europees beleid in politiële,  militaire, diplomatieke, ecologische en sociaal-economische  aangelegenheden. Hier vormen de risico's de volgende  reeks. Europese verlamming en verkalking, in plaats van  Renaissance. Nieuwe regionale ongelijkheden. Aanzienlijke  vermindering van de politieke soevereiniteit/macht van  Nederland. Ondermijning van de legitieme kerntaken van de  Nederlandse rijksoverheid (dus uitholling van subsidiariteit) en van de legitieme speelruimte van het Nederlandse  middenveld (dus uitholling van soevereiniteit in eigen  kring). Handhaving van het beruchte democratische tekort  op Europees niveau alsmede verwaarlozing van de sociale  en rechtsstatelijke dimensie van de Europese Unie.  Het bovenstaande is een duizelingwekkend overzicht van  tendensen die ten dele van buiten komen en die maatschappelijke  druk teweeg brengen. Maar het is géén sombere  voorspelling. Het Nederlandse Centraal Plan Bureau (CPB)  heeft uitgerekend wat Nederland tot aan 2015 allemaal zou  overkomen als het bezocht zou worden door allerlei negatieve  tendensen tegelijk. Maar het CPB spreekt van een  'scenario' en ontwikkelde ook vrolijke scenario's. Net zo  min als de nationale rekenmeester, kan de PvdA voorzien  welke risico's reeds in de komende vier jaar actueel  zullen zijn.  Wel is duidelijk dat Nederland zich onmogelijk kan  indekken tegen alle plagen van een grenzeloze wereld. Het  terpvolk is even onbeholpen in de rol van autarkie als  die van gidsland. Ook is duidelijk dat het zinloos is dat  politici en kiezers elkaar berekenend gedrag blijven  verwijten. De Duitse president Von Weiszäcker waarschuwt  in dit verband voor een grote en bedrieglijke uitruil,  waarbij kiezers de macht laten aan bestaande politieke  partijen en politici bij wijze van tegenprestatie met hun  handen van de huidige welvaart van kiezers af blijven. In  het beeld van burgerschap van de PvdA staat het 'calculerende  egoïsme' in elk geval niet voorop. Zij gelooft dat  Nederlanders inzien dat de tijden veranderd zijn, en dat  ze bereid zijn hun bijdrage te leveren, zolang maar duidelijk  is waartoe offers in de consumptieve sfeer worden  gedaan. Uit dit beeld van burgers volgen drie conclusies.  Burgers dienen zich voor te bereiden op een omslag in  hun levenswijze. Het leven zal in bepaalde opzichten  duurder, harder en moeilijker worden. Het spreekt niet  langer vanzelf dat de volgende generatie het materieel  beter krijgt dan de vorige. Nederland wordt een 'Risikogesellschaft',  een term van de Duitse socioloog Ulrich  Beck met een verpletterende toepasbaarheid op ons belangrijkste  buurland. Vele Nederlanders lijken al te anticiperen  op een omslag, onder de motto's 'nu kan het nog,  straks niet meer' en 'misschien valt het allemaal wel  mee'. Ze houden ook onbehagen en aarzeling, maar die  hebben eveneens te maken met het vastlopen van de consensusdemocratie  en kritiek op de regering.  Politici moeten het niet meer tot hun taak rekenen om  automatisch stijgende welstand en welvaart te garanderen.  Ze moeten ondernemender worden en kansen scheppen voor  blijvende verhoging van het welzijn van de bevolking.  Daarnaast moeten ze proberen de eerder opgesomde risico's  rationeel te beheersen. De politiek moet tijdig signaleren,  verwijderen, dekken of spreiden. De eerste deugd van  democratische politiek in de jaren 1994-1998 is het bevorderen  van de weerbaarheid van allen en de wederkerigheid  tussen allen.  De PvdA zelf heeft heel wat uit te leggen. Gelooft zij  nog in maatschappelijke vooruitgang? Welk model van de  Nederlandse maatschappelijke orde verdedigt zij in deze  bange tijden, waarin invloedrijke opiniemakers de nabootsing  van het Anglo-Amerikaans kapitalisme bepleiten? Welk  oordeel velt zij over de reactie van het kabinet-Lubbers  III op externe dreigingen? Welke politieke keuzen legt  zij voor aan de Nederlandse kiezers, aan al die toeschouwers  in een roerige en grenzeloze wereld die zich (terecht)  niet helemaal senang voelen bij de desoriëntatie  van het hele partijen-establishment en bij hun eigen  uitingen van machteloosheid, onzekerheid en afzijdigheid?  Het zijn deze dringende vragen die in de nu volgende  paragrafen en hoofdstukken systematisch worden beantwoord.  In hoofdstuk 3 over internationaal burgerschap worden  de politieke implicaties van de hierboven geschetste  internationale toestand uiteengezet. Er liggen gelukkig  nog vele kansen op internationale vrede, veiligheid en  duurzaamheid. Maar die moeten wel worden aangegrepen, ook  in Nederland.  2.2 MAATSCHAPPELIJKE VOORUITGANG EN POLITIEK  Er zijn momenteel vele tekenen van een tanend vooruitgangsgeloof.  Uit opinieonderzoek uit 1992 blijkt dat  steeds meer Nederlanders denken dat de welvaart niet zal  aanhouden, dat de werkloosheid zal stijgen en dat een  'pas op de plaats' nodig is. Overal is de publieke opinie  sinds 1989 omgezwaaid. Toen de droom van de burgerlijke  samenleving als het 'einde der geschiedenis' en het Euro-optimisme.  Thans de nachtmerrie van nieuwe autoritaire  regimes en het Europessimisme. De hele notie van 'vooruitgangsgeloof'  staat bloot aan bijtende kritiek uit  conservatieve, ecologische en confessionele hoek.  De PvdA ziet zichzelf als een vooruitstrevende beweging.  Dit streven voorwaarts omvat drie belangrijke doelen:  (1) rechtvaardigheid ten dienste van individuele ontplooiing,  (2) het waarborgen van een open en veelvormige cultuur,  en  (3) een duurzame modernisering van de economie.  Deze doelen zijn stuk voor stuk omstreden geworden. Hun  feitelijke betekenis voor de politiek dient daarom stuk  voor stuk opnieuw te worden aangegeven.  SOCIALE RECHTVAARDIGHEID  Het eerste doel is de rechtvaardigheid in een sociale  rechtsstaat. De sociale rechtsstaat heeft in Nederland  zijn beslag gekregen in grondrechten. Daartoe behoren  grondrechten als de vrijheid van levensovertuiging en het  kiesrecht. Er bestaan ook grondrechten die rechtstreeks  verbonden zijn met de sociaal-economische ontwikkeling,  zoals de zorg van de overheid voor bevordering van de  bewoonbaarheid van het land. Vooruitgang wordt terecht in  verband gebracht met de strijd om verwerving van burgerlijke  rechten (zoals de emancipatie van vrouwen) en de  vastlegging van grondrechten voor alle inwoners van Nederland.  De individuele ontplooiing heeft in de achterliggende  decennia een steeds groter gewicht gekregen. De  trend gaat van rechten voor collectiviteiten (dé werknemers,  dé bejaarden) naar rechten voor het individu in  diens bijzondere omstandigheden.  De taak van de politiek reikt echter verder. Ze moet  zich ook sterk maken voor kwalitatieve verbetering van  deze rechten waar mogelijk en waken voor behoud van deze  rechten waar nodig. Hierbij beroept de PvdA zich van  oudsher op het idee van 'bestaanszekerheid bij een behoorlijk  levenspeil'. Later is daar het idee van 'spreiding  van inkomen, kennis en macht' bijgekomen. Deze  spreiding wordt gezien als de weg naar individuele ontplooiing  voor allen. Beide denkbeelden hebben mede door  toedoen van de PvdA vorm gekregen in de gedaante van  volksverzekeringen, collectieve verzekeringen van werknemers  en ambtenaren, sociale voorzieningen en publieke  voorzieningen in sectoren als onderwijs en volkshuisvesting.  Deze verzorgingsstaat heeft aanzienlijk bijgedragen  tot de levenskwaliteit in ons land en kan een vergelijking  met de buurlanden nog altijd doorstaan. Er bestaat  bij ons in brede kring bereidwilligheid om voor materiële  bestaanszekerheid te betalen. Dat neemt allemaal niet weg  dat het draagvlak van de verzorgingsstaat thans in alle  opzichten (financieel, organisatorisch, cultureel en  moreel) sterk verzwakt is. Ook de PvdA ziet dit sinds de  jaren tachtig in, dringt aan op hervormingen en heeft  onder leiding van Wim Kok de verantwoordelijkheid genomen  voor ingrijpende bezuinigingsmaatregelen.  Daarbij is het voor de PvdA steeds duidelijker geworden  dat instrumenten als de progressieve inkomstenbelasting  botter zijn geworden. Van oudsher is de sociaal-democratie  voorstander van een gelijkere verdeling van inkomens  (en vermogens), in het bijzonder als:  - er nationale verarming is, bijv. extreme prijsstijging  van de import van olie, die door de gehele bevolking  moet worden opgevangen.  - als de levensstandaard van de meest kwetsbaren in gevaar  komt en de burgers met meer economische draagkracht  daarvoor offers moeten brengen, of als.  - een gelijkere verdeling van welstand een betere vergoeding  is voor majeure welvaartsverliezen die bepaalde  groepen werkenden of onvrijwillig inactieven hebben  geleden en die op de vrije markt onvoldoende worden  gecompenseerd.  Dergelijke argumenten zijn - helaas - nog altijd actueel.  Ze zijn ook redelijk en hebben niets te maken met  afgunst. Maar ze laten onverlet dat een overheid in de  moderne economie slechts een klein deel van de inkomensverdeling  nauwkeurig kan bepalen. Ze heeft, afgezien van  minimumloon en ambtelijke arbeidsvoorwaarden, weinig  greep op de verdiende inkomens. Ze wordt door de concurrentie  tussen lidstaten van de EU beperkt in het opschroeven  van de toptarieven van inkomsten- en vermogensbelasting.  En ze vergroot door de samenloop van inkomensafhankelijke  subsidies de 'armoedeval': een stijging van  het arbeidsinkomen gaat samen met een daling van subsidies  en een stijging van eigen bijdragen.  Het hoofdmotief voor de sociale politiek in de komende  jaren moet zijn dat elke burger zelfstandig en materieel  zo vrij mogelijk is om eigen keuzen te maken in de sfeer  van arbeid, vrije tijd, besparing, investering, verzekering  en consumptie. Aan dit uitgangspunt is in Nederland  nog altijd niet voldaan, getuige het grote bestand van  blokkerende wetten en afspraken (kartels) alsmede het  grote aantal bestaansonzekeren, onvrijwillige werklozen  en werkenden met een marginale plaats in de arbeidsorganisaties.  Daarom moet een zgn. bronnenbeleid worden ingevoerd.  Daarin ligt het accent niet zozeer op de uitkomst  van de individuele vrijheid (zoals inkomen en economische  geluksbeleving) alswel op de elementaire hulpbronnen die  nodig zijn om op eigen kracht waardevol te kunnen functioneren  in de markteconomie en zinvol deel te nemen aan de  samenleving als geheel. Voorbeelden van een bronnenbeleid  ofwel spreiding van hulpbronnen zijn de bevordering van  beroepsonderwijs, van kansen op volwaardig werk voor  allochtonen, van toegang tot de ruimte van milieugebruik  (zoals schone lucht) en van de toerekening van de sociale  kosten van een economische vrijheid aan de betrokkene  (zoals de automobilist). Juist omdat deze spreiding momenteel  nog onvoldoende is, moet bronnenbeleid worden  aangevuld door een streven naar een evenwichtige inkomensontwikkeling:  de afwezigheid van extreme inkomens- en  vermogensverschillen zonder rechtsgrond of economische  functie alsmede een fatsoenlijk minimumloon dat door  tussenkomst van de wetgever wordt gevormd.  In deze visie op gelijkheid en schadeloosstelling is er  een publieke verantwoordelijkheid voor ieders elementaire  hulpbronnen en vrije functioneren, maar is economisch  succes (bijv. succes in de eigen loopbaan) een private  verantwoordelijkheid. De zelfstandige burger moet en wil  zelf uitmaken - door eigen inspanningen, overeenkomsten,  transacties en lidmaatschappen - wat zij of hij met de  hulpbronnen doet.  Dit uitgangspunt van de zelfstandige en materieel vrije  burger als onderdeel van de gemeenschap ligt ten grondslag  aan alle voorstellen in dit program omtrent de herziening  van de verzorgingsstaat. In de bestaande toestand  wordt een uitkering (of verstrekking) te vaak gezien als  een collectieve last. Ze verwordt tot een gunst van de  kant van medeburgers, een tactische uitsluiting uit het  centrum van de maatschappij, een alibi voor wantrouwen  van de zijde van ambtenaren en de directe sociale omgeving,  een symbool van zondig leven en een prikkel om niet  meer mee te doen aan het maatschappelijk verkeer. Zo'n  uitkering tast het zelfrespect van de begunstigde aan en  wekt een doelbewuste overtreding van regels op. De grote  missie van de PvdA is ook in de periode 1994-1998 te  werken aan een stelsel waarin alle uitkeringen hulpbronnen  zijn. Een uitkering wordt pas als bron ervaren als ze  een recht is, een tweede kans, en een prikkel om mee te  blijven doen, ondanks tegenslag. Zo'n uitkering voedt het  zelfrespect, het besef gelijkwaardig te zijn aan anderen.  Ze maakt het distilleren van zelfrespect uit fraude misschien  niet onmogelijk maar wel uiterst onaantrekkelijk.  Maar bovenal zijn het deze passende uitkeringen die de  afkalving van het besef van wederkerigheid en saamhorigheid  onder alle lagen van de bevolking een halt toeroepen  en daardoor het hart van de sociale rechtsstaat weer  regelmatig laten kloppen.  VEELVORMIGE CULTUUR  Het tweede doel van vooruitgang is de bloei van de burgerlijke  beschaving in al haar veelvoud en veelvormigheid.  Hier gaat het om alle uitingen van religie, wereldbeschouwing,  kunstzinnigheid, esthetiek, geestelijke  vorming, seksualiteit, journalistiek, wetenschappelijk  onderzoek, sport, vermaak, levensstijl, experiment, mode  en omgangsvorm in de ruimste zin. Het is vrijwel ondoenlijk  om over deze kolossale scheppingskracht van burgers  in de private sfeer een maatschappelijk geldig waarderingsoordeel  te vellen en te bepalen wat culturele vooruitgang  is. Voor de democratische staat is dit totaal onmogelijk.  Hij dient neutraal en tolerant te blijven en  het pluralisme in de cultuur te beschermen, uiteraard  onder de voorwaarde dat de deelnemers aan de burgerlijke  samenleving zich aan de wettelijke en morele regels van  de sociale rechtsstaat houden.  In de tijd van de verzuiling zag de PvdA het als haar  taak om de weerspiegeling te zijn van een bepaalde conceptie  van burgerlijke cultuur. Zij deed veel meer dan  alleen oproepen tot publieke deugden, zoals gehoorzaamheid  aan de (belasting)wet. De intrede van de werknemer  in de politieke gemeenschap (parlement), in de bedrijven  (vakbond) en in de burgerlijke cultuur (schouwburg) werd  als één grandioos project opgevat. Daaruit volgde een  pleidooi voor samenwerking en hulpbetoon als tegenhanger  van rivaliteit, schraapzucht en eenzaamheid. Maar ook  propaganda voor soberheid en toekomstgerichtheid onder de  werknemers. En culturele verheffing van de armen en laagst  betaalden. De belichaming van dit alles was de zuil,  de vervlechting van politieke partij met een bepaalde  krant, omroepvereniging en wat dies meer zij.  De zuilen zijn ingestort. Nederland heeft vanaf de  jaren zestig een proces van zedelijke liberalisering  doorgemaakt, waaronder een fors verval in religiositeit.  De samenleving is bovendien heterogener geworden door de  opkomst van etnische gemeenschappen en culturen (Moluks,  Surinaams, Turks, enz.). De PvdA, die zowel voertuig als  voorwerp van deze liberalisering was, reageerde hierop  met een koerswijziging. Zij zette haar kaarten vooral op  de overheid, die voortaan niet alleen de volkswelvaart en  de persoonlijke ontplooiing in het economische leven  moest bevorderen, maar ook het immateriële welzijn. Dat  betekende liberalisering van het recht (echtscheiding,  abortus), subsidiëring van de kunst, cultuurspreiding,  architectonisch verantwoorde stadsvernieuwing, een pluriform  bestel van massamedia, monumentenzorg, minderhedenbeleid  en nog veel meer. De rechtvaardiging van dit nieuwe  stelsel van rechten en publieke voorzieningen werd in  toenemende mate ontdaan van paternalistische of moralistische  bemoeizucht. Er bleken talloze bedreigde cultuurvormen  te zijn, die kennelijk onvoldoende ondernemerschap  of particulier initiatief uitlokten. Die cultuurvormen,  zoals het opiniërende weekblad, behoorden te worden geconserveerd.  Met het oogmerk om elke burger in staat te  stellen haar of zijn persoonlijke conceptie van het goede  (het schone, het informatieve, het plezierige e.d.) te  ontdekken, te realiseren en te herzien op grond van eigen  ervaring. Het welzijnsbeleid kreeg dus een voorwaardenscheppende  en vrijzinnige lading.  Ook dit tweede bestanddeel van progressieve politiek  wordt thans onder vuur genomen. Aan de ene kant is er een  pleidooi voor terugtred van de overheid. De overheid  bekostigt cultuurgebruik van groepen burgers die hiervoor  geacht worden zelf verantwoordelijk te zijn en die dit  ook best uit eigen zak kunnen betalen. De overheid zet de  deur open voor allerlei aanspraken op een bijzondere culturele  identiteit. Die kunnen onmogelijk allemaal worden  gehonoreerd zonder toenemende druk op de schatkist en toenemende controle, welke vervolgens de soevereiniteit  van de gesteunde culturele organisaties uitholt. De overheid  vervalst de concurrentie. De overheid wordt ook  inconsistent, want in bepaalde gevallen kent ze wel degelijk  gewicht toe aan marktcriteria (hoger onderwijs) en  neemt ze bij de inhoudelijke discussie over de merites  van cultuur (literatuurprijzen) een eigen standpunt in.  Aan deze onzuivere praktijken kan een einde worden gemaakt  door consequent te privatiseren, zo menen aanhangers  van deze visie.  Aan de andere kant wordt beweerd dat de overheid niet  ver genoeg is gegaan als hoeder van gemeenschapswaarden.  De samenleving is allesbehalve een volkomen cultuurmarkt.  Ze wordt gedomineerd door een streven naar materieel  comfort, een jacht op luxeconsumptie en zelfs narcisme.  De culturele uitingen worden in de marktsfeer gezogen en  ondergeschikt gemaakt aan de daar geldende spelregels van  concurrentie, omzet en winstgevendheid. Een illustratie  daarvan is de moeizame continuïteit van het vrijwilligerswerk  bij de sportverenigingen in vergelijking met het  bedrijfsmatig functioneren van de professionele topsport.  Als de overheid zich nu verder terugtrekt uit beoordeling,  regulering en bekostiging van de cultuur, dan is er  geen enkele garantie dat haar rol wordt overgenomen door  het particuliere verenigingswezen (in plaats van door  mannen met het grote geld, de 'Berlusconi's'). Sterker  nog. Ze staat dan de onverkorte doortocht toe van het  welvaartsegoïsme, een op persoonlijk bezit, welstand en  plezier gefixeerde levensstijl. Deze levensstijl heeft  stellig verdiensten, waaronder de belangstelling voor  hoogwaardige producten het jezelf onderscheiden en actief  boven passief vertier. Maar hij begint door te  schieten en leidt op termijn tot zowel een verarming van  de cultuur als tot een verdwijning van gemeenschapszin.  En het is juist deze gemeenschapszin, aldus aanhangers  van deze visie, die morgen hard nodig is in de strijd  tegen milieuvervuiling.  Het uitgangspunt voor dit program is dat het open houden  van culturele opties voor de burgers het hoofdmotief  is van cultuurpolitiek en welzijnsbeleid in de komende  jaren. Dat is iets anders dan bescherming van vrijheidsrechten  van enkelingen en minderheden, een verdelingsdoel  dat hierboven al is beklemtoond. Het is ook iets anders  dan milieupolitiek, hoewel het opkomen voor rijkdom van  dier- en plantensoorten en energiebehoud niet zo gek veel  verschilt van het opkomen voor culturele verscheidenheid  en het behoud van kunstschatten. De PvdA neemt aan dat  Nederlanders hun belang bij culturele variatie inzien  (een televisiekijker die van soap opera's houdt wil niettemin  dat er ook een aanbod van educatieve programma's  is, zoals iemand die nooit in een park komt toch wenst  dat er parken zijn). Het welzijnsbeleid zelve kan uiteenlopen van een rituele oproep tot verdraagzaamheid en  ministerieel toezicht op afstand tot kostbare subsidies  en stringente voorschriften. De doeltreffendheid van dit  beleid hangt af van twee factoren: het falen van het  vrije spel van maatschappelijke krachten om een pluralistische  massacultuur voort te brengen en het vermogen van  de wetgever om dit tekort te ondervangen.  Heeft het daarnaast nog zin dat de PvdA met het oog op  het milieu een soberder leven in brede zin bepleit? Mag  zij de burger ervan trachten te overtuigen dat die beter  af is bij duurzame welvaart (zoals geïsoleerde woningen),  bij welzijn dat een geringer beslag legt op de natuur  (zoals muziek maken) en bij gemeenschappelijke welvaart  die ook als zodanig wordt beleefd (zoals het samen delen  van een auto)? Jazeker, want de partij is een van de cultuurdragers  en heeft hier een traditie hoog te houden.  Zij weet uit eigen ervaring - de oliecrisis van 1973 met  de autoloze zondagen - dat een milieubeleid pas effectief  is als het ook appelleert aan gezamenlijke identiteit en  gemeenschapszin. Bestuurlijk ingrijpen ten behoeve van  matiging gaat gesmeerder als het vergezeld gaat van een  soberder wijze van leven. Voor het milieubeleid geldt  echter wat in het algemeen voor de cultuurpolitiek geldt.  Financiële prikkels bieden vaak minstens zoveel soelaas  als mooie woorden op zondag. Politieke partijen hebben  slechts een gering mobiliserend effect op het dagelijks  handelen van mensen. En het propageren van een andere  levenswijze met de macht die een overheid nu eenmaal tot  haar beschikking heeft (wettelijke dwang, algemene middelen,  toegang tot media) kan alleen in tijden van crisis  worden toegestaan en moet ook een stevige rechtsgrond  hebben.  ECONOMISCH-TECHNISCHE VOORUITGANG  Het derde doel betreft het vooruitgangsgeloof in enge  zin, namelijk het vertrouwen in economisch-technische  vooruitgang. Dat betreft dan een groei van de productie  en verbetering van de productiemiddelen onder de volgende  continuïteitsvoorwaarden:  - De hele natie plukt de vruchten in de vorm van een  stijgende levensstandaard ('als er vloed is, stijgen  alle schepen mee').  - De kloof tussen ontwikkelde en onderontwikkelde landen  wordt gestaag kleiner.  - De beschikbare arbeidskracht dient te worden omgezet in  menselijk kapitaal en vervolgens ingeschakeld, opdat er  volledige werkgelegenheid ontstaat en de betaalde arbeid  voor iedereen (en niet voor een elite) een vorm  van zelfrealisering is.  - De voorraad natuurlijke hulpbronnen in de tijd blijft  constant, waarvoor een rationeel beheer van vernieuwbare  hulpbronnen, uitputbare hulpbronnen - olie, kolen,  mineralen - en afvalstromen met het oog op duurzaamheid  voor onszelf en toekomstige generaties, nodig is.  - Het evenwicht tussen private goederen en publieke goederen  (waaronder de infrastructuur) moet in stand worden  gehouden.  - Maatschappelijke ontwrichting als gevolg van snelle  economische groei en technologische revolutie wordt tot  een minimum beperkt.  - De belanghebbenden of representanten van belanghebbenden,  zoals vakbonden, consumentenorganisaties en gemeenten,  worden bij de besluitvorming betrokken (afwezigheid  van almacht van deskundigen of mensen met kapitaal).  - De morele risico's voor de mensheid zijn aanvaardbaar  en de modernisering gaat, meer in het algemeen, niet  ten koste van cultureel pluralisme en het streven van  mensen naar een zinvol bestaan in de snel veranderende  wereld waarin ze leven.  Het verwondert niet dat het vertrouwen in economisch-technische  vooruitgang recentelijk een flinke knauw heeft  gekregen. Want aan geen van de genoemde voorwaarden wordt  optimaal voldaan. In de jaren tachtig heeft zich in Nederland  een aanzienlijk herstel van de economische groei  en de werkgelegenheid voorgedaan. De deelnamegraad van  vrouwen is fors gestegen, dankzij de deeltijdbanen en de  groei van de dienstensector. Maar de inkomens- en vermogensverdeling  is wat ongelijker geworden en er is nieuwe  armoede ontstaan.  In de periode 1960-1989 is de ongelijkheid tussen de  armste en rijkste landen toegenomen van 1 tot 30 naar 1  tot 59. Het aandeel van de armste landen in de productiede handel, de commerciële leningen, de binnenlandse investeringen  en besparingen alsmede de buitenlandse investeringen  op wereldschaal is geslonken. Volgens de  recentste cijfers leeft een miljard mensen nog steeds in  extreme armoede en verdienen de rijkste mensen maar  liefst 150 maal zoveel als de armsten. Het behoeft geen  betoog dat er een verband is tussen deze denivellering en  de zwellende migratiestromen.  Dezelfde cijfers voeden ook de vrees voor baanloze  groei. Verdeelt men de wereld in regio's, zoals de landen  van de OESO, Latijns-Amerika en Oost-Azië, dan blijkt  overal dat sinds 1975 de groei van de werkgelegenheid  achterblijft bij de groei van het arbeidsaanbod en dat  deze kloof vermoedelijk nog wijder wordt in de jaren  negentig. Ook in Nederland is de productiviteitsstijging  enorm. Bovendien schort er wat aan de benutte arbeid: 10%  van de werkenden zegt te kampen met ernstige stress.  De ecologische grenzen aan de groei zijn overal zichtbaar  geworden. Arme landen zitten met vuil water, onverwerkt  vuil, de roet en stof van koolverbranding, lood in  de stadslucht en bodemerosie. Rijke landen als Nederland  zitten met ruimtebeslag, lawaai, de smog van het verkeer,  gif in woonwijken, vermesting van grond- en oppervlaktewater,  verwarmende kooldioxide en verdwijning van natuurlijke  variatie.  In Nederland zijn de overdrachtsuitgaven veel sterker  gestegen dan de overheidsinvesteringen. De aardgasbaten  bestonden voornamelijk in te lage energietarieven voor  bedrijven en consumptieve overheidsuitgaven. Daardoor is  de balans tussen private en publieke goederen verstoord.  Er is een tekort aan gevangeniscellen, huizen, bossen,  Technische opleidingsplaatsen, kinderdagverblijven, ondergrondse  verbindingen, openbare vervoerslijnen en milieufaciliteiten  voor havens en luchthavens.  In de jaren tachtig werd ook in Nederland de vrees uitgesproken  voor een tweederde-maatschappij en een stedelijke  onderklasse. Dit is voor de PvdA reden geweest om  in 1989 samen met het Christen-Democratisch Appèl (CDA)  van de 'sociale vernieuwing' een zaak van landelijk beleid  te maken. Deze vernieuwing is wel op gang gekomen  maar verloopt nog traag. De bemiddeling op de arbeidsmarkt  en de voorzieningen in het stedelijk domein laten  zeer te wensen over.  De politieke norm in Nederland is het voeren van overleg  en het zoeken naar wilsovereenstemming. Een voorbeeld  daarvan is de brede maatschappelijke discussie over energie  in het begin van de jaren tachtig. Toch is er bij de  besluitvorming over omstreden investeringsplannen (zoals  de kernenergiecentrales en verhoogde dijken van gisteren  en de mainport Schiphol, Betuwelijn, Waddenzeeboring en  Hoge Snelheidstrein vandaag) een informatievoorsprong eneen machtsoverwicht van bedrijven en ambtenaren. Beroepsprocedures  zijn sterker ontwikkeld dan de procedures voor  directe invloed van de bevolking.  Aan de nieuwe vormen van technologie zijn uiteenlopende  morele risico's verbonden. De biotechnologie schept het  potentieel voor vuile oorlogsvoering en de informatietechnologie  kan, in handen van een almachtige staat en  machtige ondernemingen, leiden tot sociale disciplinering  en volledige ondermijning van de privacy. De genetische  technologie maakt het in beginsel mogelijk dat mensen  mensen gaan scheppen naar hun eigen beeld, wat, gezien de  noodzakelijke beperktheid van dat beeld, niet hoopvol  stemt. In zekere zin gebeurt dit nu al: met een vlokkentest  of vruchtwaterpunctie kan de foetus worden gecontroleerd  op de aanwezigheid van ongewenste genetische eigenschappen  en vervolgens worden geaborteerd. Wanneer dat  gebeurt op grond van de aanwezigheid van een erfelijke  afwijking is het geaccepteerd dat er een strikt persoonlijke  afweging wordt gemaakt. Het kan echter niet worden  uitgesloten dat genetische interventie in de toekomst ook  geschiedt bij aanwezigheid van een gen waarvan men veronderstelt  dat het samenhangt met latere homoseksualiteit  of een relatief lage intelligentie. De toenemende maakbaarheid  van het nageslacht volgens menselijke maatstaven  zou enerzijds kunnen leiden tot het kweken van 'supermensen'  en anderzijds tot een afnemende verdraagzaamheid  tegenover mensen die niet voldoen aan het banale idee van  superioriteit, bijv. ouderen met een korte levensverwachting,  ongeneeslijk zieken en gehandicapten.  Dit is een terrein waarop de huidige politieke  ideologieën het antwoord vooralsnog schuldig blijven.  Het uitgangspunt voor dit program is dat het hoofdmotief  van de economische politiek in de komende jaren  bestaat in het dienstbaar maken van economische groei en  technische vernieuwing aan duurzame humane ontwikkeling,  de verbreiding van menselijke capaciteiten (wat mensen  feitelijk kunnen doen en zijn in overeenstemming met hun  weloverwogen en redelijke overtuigingen over het goede  leven van burgers). In de arme landen is sprake van een  schrikbarend tekort aan elementaire capaciteiten, zoals  de vermogens om lang te leven, goed gevoed te zijn, gezond  te zijn, geletterd te zijn, enz. Maar ook in Nederland  lopen de elementaire capaciteiten gevaar, zoals onze  vermogens om in zeeën en meren te zwemmen, schoon water  uit de kraan te drinken, 's nachts veilig over straat te  gaan en ergens te wonen zonder de dreiging van een kernramp.  Het is dus een misvatting om de groei van het nationaal  product en technologisch bepaalde stijging van de  productiviteit zonder meer te vereenzelvigen met menselijke  ontwikkeling. Elke zinnige taakstelling voor de  politiek en het economisch beleid van de overheid moet  beginnen met een afscheid van het 'groeigeloof', de opvatting dat ongebreidelde economische groei (zowel absoluut  als in relatie tot concurrerende landen) vanzelf tot  vooruitgang leidt. De indicator van het Bruto Nationaal  Product (BNP) is onmisbaar maar niet zaligmakend. Er zijn  ook andere indicatoren van welzijn.  Uit dit beslissende punt vloeien enige prioriteiten  voort. In de eerste plaats is het dringend noodzakelijk  dat rijke landen onderling en rijke en arme landen hun  inspanningen om de huidige recessie te bestrijden coördineren.  Deze coördinatie omvat veel meer dan alleen de  ontwikkelingshulp. Het gaat om bevordering van vrijhandel  en eerlijke mededinging tussen (blokken van) landen,  monetaire stabiliteit, wereldomvattende milieuovereenkomsten,  tijdige bestedingsimpulsen en optimale internationale  arbeidsdeling.  In de tweede plaats dient er enige helderheid te komen  in de doelen van de Nederlandse economische politiek. Er  zijn drie belangrijke doelen, nl. duurzaamheid, werkgelegenheid  en materiële welvaart. Er zijn gelukkig gevallen  waarin deze doelen tegelijk te realiseren zijn, bijv.  milieutechnologische werken. Maar er kunnen ook situaties  optreden waarin de drie doelen botsen. Om dan het doel  van duurzaamheid te bereiken, is een compromis nodig  tussen het bevorderen van werkgelegenheid en het bevorderen  van materiële welvaart. Dit kan worden gezien als een  herformulering van het gelijkheidsstreven, niet als een  afwijzing daarvan. De inzet is immers de gelijke toegang  tot het natuurlijk milieu en tot de betaalde arbeid als  twee vitale voorwaarden voor zelfstandigheid en materiële  vrijheid in de komende jaren.  In de derde plaats dient de Nederlandse overheid verder  te gaan op de marsroute van herschikking en overheveling  van niet-productieve uitgaven naar productieve uitgaven  ten behoeve van evenwichtige, selectieve en arbeidsintensieve  groei en ten behoeve van selectieve verzorging. De  PvdA streeft naar een situatie waarin ook degenen wier  overdrachten kleiner worden profiteren van de nieuwe  overheidsinvesteringen. De aanvulling hierop is een streven  naar eerlijke en zo eenvoudig mogelijke belastingen.  Deze belastingen dienen sterker te drukken op de factor  milieubeslag dan op de arbeid, ze dienen de arbeid aan de  'onderkant' van het sociale bouwwerk te ontzien en ze  dienen uitdrukking te geven aan de beginselen van profijt  (wie direct profiteert van bepaalde overheidsprestaties  betaalt) en draagkracht (wie 'sterke schouders' heeft,  betaalt meer).  In de vierde plaats is het beleid voor economisch-technische  vooruitgang onlosmakelijk verbonden met democratisering.  De economische groei heeft in naoorlogse decennia  gewerkt als garantie voor soepele herverdeling, arbeidsvrede  en politieke stabiliteit. Het moderne groeibeleid  in het huidige fin-de-siècle is weliswaar onafwendbaarmaar ook omgeven met vele onzekerheden. De historicus  Paul Kennedy heeft opgemerkt dat momenteel elk land haastig  op zoek is naar zijn concurrentievoordelen uit vrees  onvoldoende voorbereid te zijn op de volgende eeuw. Selectieve  groei vergt bovendien een enorme omschakeling in  het gedragsrepertoire van bedrijven en gezinnen. Vele  productie- en consumptiepatronen zullen er anders uit  komen te zien. Er zal een wissel worden getrokken op het  maatschappelijk verantwoordelijkheidsbesef van belangengroepen  en elke burger afzonderlijk.  Een overheid die deze weg inslaat moet de belanghebbende  burgers zo intensief en creatief mogelijk betrekken  bij verstrekkende besluiten en institutionele veranderingen.  Deze laatste prioriteit kan ook positiever worden  gesteld. Het is de democratisch gelegitimeerde conceptie  van het algemeen belang bij duurzame humane ontwikkeling  die uiteindelijk bepaalt welke economische activiteit  moet worden bevorderd door de overheid, welke activiteit  moet worden ontmoedigd en welke activiteit onderwerp moet  zijn van openbare heroverweging (beraad in het parlement,  politieke partijen en alle overige democratische fora).  In al deze gevallen is het echter niet een totale maakbaarheid  van economische en technische modernisering die  geboden is. Dat is volgens de PvdA een gevaarlijke illusie,  die men paradoxaal genoeg aantreft bij zowel de  laatste communisten (de samenleving als fabriek) als de  pro-Europese laissez-faire liberalen (de kostprijs als  maat van alle dingen). Het gaat om het simpele uitgangspunt  dat in een land met een hoog opgeleide en mondige  bevolking als Nederland politieke geloofwaardigheid een  onmisbare voorwaarde is geworden voor voortgaande modernisering.  In de vijfde plaats moet, gezien de waarschijnlijkheid  dat de technologisch mogelijke 'maakbaarheid' van mensen  ook in de praktijk zal worden toegepast, een voor iedereen  in beginsel aanvaardbare morele code worden ontworpen  waaraan de toepassing van elke afzonderlijke techniek  zorgvuldig wordt getoetst.  In hoofdstuk 4 over sociaal burgerschap wordt de hierboven  geschetste visie op maatschappelijke vooruitgang  uitgewerkt in werkbare politieke keuzen op het gebied van  milieu, binnenlandse veiligheid, werkgelegenheid, sociale  zekerheid en verzorging.  2.3 TRADITIE EN SANERING VAN EEN CONSENSUSDEMOCRATIE  De Nederlandse wijze van besturen is vaak omschreven  als een consensusdemocratie. De deugdzame gezagsdrager  legt zijn wil niet op maar zoekt liever naar wilsovereenstemming  tussen de belanghebbenden. Deze norm van consensusvorming komt voort uit respect voor de minderheid,  maar ook uit welbegrepen eigenbelang bij wederzijdse  aanpassing tussen minderheden. De norm zelf is heel oud.  Ze gaat terug tot het provinciale beraad en de oligarchische  colleges uit de dagen van de Republiek. Ze overleefde  zelfs de invoering van het algemeen kiesrecht: de  vertegenwoordigers van de zuilen (protestanten, katholieken,  socialisten, zelfs liberalen) deden zaken met elkaar  met een beroep op deze norm.  De consensusdemocratie werkt tot op de dag van vandaag.  Dat blijkt wel uit de ruime meerderheid van kamerzetels  achter menig coalitiekabinet, het grote aantal adviesorganen  (met de Sociaal Economische Raad voorop), de inspraakregelingen,  de rol van brede staatscommissies bij  heikele onderwerpen, de evenredige verdeling van burgemeesters  tussen de politieke partijen, de spreiding van  subsidies, de overlegstructuren binnen de publieke sector  (departementaal overleg, overleg tussen de drie bestuurslagen,  enz.), de autonomie van het bijzonder onderwijs,  de wettelijk geregelde deelname van het middenveld aan de  uitvoering van beleid, en, het nieuwste van het oudste,  de bestuurlijke convenanten tussen departement en groepen  van producenten. Het blijkt ook uit de niet-elitaire  stijl van Nederlandse leiders en de storm van kritiek en  weerstand die deze leiders oogsten als ze het wagen om  'regentesk' op te treden. In de lage landen heerst men  zelden uit de hoogte. Wie daar heerser wil blijven, heeft  meer baat bij milde voogdij dan een harde hand.  Langzaam maar zeker heeft de consensusdemocratie zich  ook meester gemaakt van de economische orde, getuige de  Collectieve Arbeidsovereenkomsten (CAO's), het op consensus  gerichte toezicht alsmede de coöptatie bij grote  vennootschappen (de Raad van Commissarissen vult zichzelf  aan, vaak op initiatief van de Raad van Bestuur) en de  ondernemingsraden. Volgens de econoom Arjo Klamer is het  geheim van de overlegeconomie een 'familiegevoel dat zich  uit in een bijzondere aanleg voor tijdloos praten'.  Wie nu verwacht dat de consensus over de consensusdemocratie  positief is en zichzelf als het ware reproduceert,  komt in de jaren negentig bedrogen uit. De nieuwe consensus  is negatief: het bestel is gesloten, 'stroperig'  (weinig doortastend) en saai. Dat is allemaal tot daaraan  toe als de consensusdemocratie zou resulteren in werkelijke  afstemming en overwinning van tegenstellingen. De  kritiek luidt echter dat het bestel in de praktijk  slechts vrijblijvende afspraken aflevert (zonder enig  handelingsgevolg), dat het om de hete brij heen loopt en  dat het is verworden tot een vrijbrief voor vetomacht of  voorrecht.  Het ongenoegen over de werking van de Nederlandse consensusdemocratie  is niet alleen fundamenteel. Het is ook  algemeen. Burgers klagen over een overheid die in huN  ogen teveel onbegrijpelijke en niet na te leven wetten  maakt, die de greep op de handhaving van het recht kwijt  is en die het volgens hen ook zelf niet zo nauw neemt met  beginselen als rechtszekerheid en rechtsgelijkheid. Bij  de burgerij bestaat het beeld van een lange rij van politieke  fiasco's en bestuurlijke schandalen, bijv. in de  subsidiëring van de scheepsbouw, het maken van paspoorten  en de uitvoering van de WAO. Men heeft daarvan geleerd  dat er iets grondig mis is met de inrichting van de staat.  Volksvertegenwoordigers, zoals de voorzitter van de  Tweede-Kamerfractie van de PvdA Thijs Wöltgens, klagen  over de uitholling van het primaat van de parlementaire  politiek. De Kamer praat over de publieke zaak, neemt  besluiten bij meerderheid maar moet lijdelijk toezien als  blijkt dat de uitvoerende macht met handen en voeten  gebonden is aan de medewerking van machtige belangenorganisaties.  In sommige gevallen is het beleid al helemaal  voorgekookt, in andere gevallen kan het parlement weinig  uitrichten. Er bestaat bijv. kamerbrede steun voor verbetering  van actieve arbeidsbemiddeling, terugdringing van  ziekteverzuim en arbeidsongeschiktheid, positieve actie  ten gunste van etnische minderheden op de arbeidsmarkt en  loonmatiging. Het ritueel is dan dat de Kamer oproept tot  driepartijen-overleg, dat de sociale partners zeggen dat  overheidsdwang overbodig is omdat ze de publieke zaak  onderling wel zullen regelen, dat er akkoorden worden  gesloten die op papier overeenkomen met de wensen van het  parlement en dat er uiteindelijk van deze akkoorden bijna  niets terecht komt.  De klacht van de ministers is soortgelijk. Of ze stoppen  tijd, energie en guldens van de belastingbetaler in  de overeenstemming met maatschappelijke organisaties, met  als gevolg dat alle radicale beleidsintenties verwateren  of dat de doelstellingen van het regeerakkoord onvoldoende  worden gehaald. Of ze voeren hun plannen door tegen  het advies van deze organisaties in, met als gevolg dat  het overheidsbeleid wordt gefrustreerd door allerlei  vormen van tegenwerking (rumoer van zaakwaarnemers in de  media, werkstaking, ontregeling van het openbare leven,  ontduiking) en dat ministers langs de achterdeur van goed  georganiseerd protest en een daarvoor gevoelige Tweede  Kamer hun politieke rugdekking kwijt raken. In de consensusdemocratie  blijft er van de zwaardmacht van de overheid  weinig over als de doelen van regering en die van  groepen producenten (artsen, binnenschippers, taxichauffeurs,  vuilnisophalers, enz.) te ver uiteen liggen: men  wordt een zwakke doch populaire vakminister of een (verbaal)  sterke doch impopulaire vakminister, een derde weg  lijkt er niet te zijn.  De maatschappelijke organisaties klagen ook. De oude  klacht betreft de politisering, de voortdurende bemoeizucht van kamerleden, regering en departementen. De nieuwe  klacht klinkt als een bekentenis. De Sociaal Economische  Raad geeft inmiddels zelf toe dat hij reactiesnelheid  mist en teveel bezig is met pappen en nathouden. Hij  wordt hierin bijgevallen door hoge beleidsambtenaren.  Dezen geloven dat Nederland in het nieuwe Europese landschap  voor harde strategische beslissingen en verregaande  aanpassingen staat, die evenwel niet te voorschijn komen  uit de zachte compromiscultuur van een op drift geraakte  consensusdemocratie.  Zelfs deze uitvoerige schets van de onvrede over de  consensusdemocratie is nog niet uitputtend. Vergeten we  niet de ambtenaren buiten de ministeries, zoals de directeur  van de Gemeentelijke Sociale Dienst of het schoolhoofd,  die gebukt gaan onder de last van honderd-en-een  voorschriften. En de politicologen die wijzen op het  gebrek aan representativiteit van gevestigde belangenorganisaties  als de vakbond (en van de kandidaten van gevestigde  politieke partijen). En de economen die laten  zien hoe de consensusdemocratie zonder enig aanwijsbaar  voordeel vrije markten afknijpt en zwarte markten doet  floreren. En de sociologen die signaleren dat de hele  collectivistische-corporatistische staatsstructuur haaks  staat op de individualisering. Kortom, de consensusdemocratie  heeft niet veel vrienden meer. Ze mag dan een  lange traditie hebben en een respectabele staat van dienst  in de naoorlogse wederopbouw, ze wordt gezien als een  recept voor mislukking.  Deze fundamentele en algemene kritiek moet ter harte  worden genomen. De PvdA is overtuigd van de noodzaak om  de consensusdemocratie te saneren. De representativiteit  en openheid van de deelnemende partijen, de procedurele  of inhoudelijke kwaliteit van hun onderhandelingen en de  bindendheid van hun afspraken kunnen allemaal aanzienlijk  worden verbeterd met behulp van nieuwe spelregels. De  kunst is om de hierboven genoemde schaduwzijden weg te  werken zonder het bijzondere voordeel, de vriendelijke  afstemming van belangen en besluiten tussen markt en  staat in, te verliezen. De consensusdemocratie is nu  eenmaal diep geworteld in onze politieke gemeenschap en  verzoent twee onverwoestbare trekken van Nederlanders,  hun particularisme en hun gemeenschapszin. De politicoloog  Arend Lijphart heeft er bovendien op gewezen dat  consensusdemocratieën het veel beter doen dan hun alternatief,  de meerderheidsdemocratie, als het gaat om een  evenwichtige economische ontwikkeling en een rechtvaardige  inkomensverdeling. Gezien deze historische achtergrond  en ook de constructieve voorstellen die van alle kanten  aan de huidige kritiek worden verbonden, lijkt Nederland  rijp te zijn voor een sanering van haar consensusdemocratie.  In de politieke orde gaat het vooral om de overgang naar een 'actieve democratie', waarin dwang democratisch  wordt aanvaard en openbaar bestuur wordt beleefd als  gemeenschappelijk zelfbestuur. Daartoe moet ruimte worden  geschapen voor directe democratie (zoals het correctief  wetgevend referendum, de gekozen burgemeester, de versterkte  voorkeurstem e.d.). Het parlement van zijn kant  moet meer ruimte maken voor dualisme, generalisten, periodieke  algemene beschouwingen over de publieke zaak en  tussentijdse enquêtes. De voordelen van deze vernieuwing  van de politieke orde zijn talrijk. De politieke klasse,  de verzameling mensen die meetelt en de lakens uitdeelt,  wordt groter en krijgt meer kwaliteit. De noodzaak van  fundamentele versterking van de rechterlijke macht (rechterlijke  toetsing van de wet) wordt kleiner, evenals de  opportuniteit voor beroepspolitici om netelige kwesties  af te wentelen op de rechter. De openbaarheid en levendigheid  van de Nederlandse politiek nemen toe. Politieke  partijen en volksvertegenwoordigers komen uit hun afdelingszaaltje  en hun Haagse kaasstolp vandaan om zich met  het publiek te verstaan, zonder het risico van ontbinding  van beginselpartijen (zoals in de Verenigde Staten) of  het risico van een kunstmatig tweepartijenstelsel (zoals  in het Verenigd Koninkrijk). Er sluimeren ook in Nederland  anti-parlementaristische, cynische en rechts-extremistische  sentimenten. Een 'fluwelen revolutie' (Havel)  zorgt voor tegengif.  In de economische orde gaat het vooral om de overgang  naar een sociale markteconomie op basis van het 'Rijnlandse  model'. Deze ordening van het kapitalisme bestaat  in Nederland, Duitsland en de andere landen langs de  Rijn. Ze wijkt af van het Anglo-Amerikaanse model van  ordening van het kapitalisme. Met de term 'Rijnlands  model' wordt niet bedoeld dat er geen verschillen zijn  tussen bijv. Nederland en Duitsland, maar dat hun overeenkomsten  belangrijker zijn ten opzichte van landen als  de Verenigde Staten en Japan. De mentaliteit is er egalitairistisch  en collectivistisch. De solidariteit werkt als  verzekeringsbeginsel (collectieve risicodeling). De ondernemingen  worden gekenmerkt door gerichtheid op de  bedrijfsrendementen op lange termijn, netwerken van banken  en industrieën, bescherming tegen vijandige overname  en een zwakke positie van aandeelhouders. Er is sprake  van vakbondsmacht in de arbeidsverhoudingen en medezeggenschap,  loonclassificatie en consensusvorming in het  bedrijfsmanagement. Er bestaat hoogstaand en massaal  beroepsonderwijs. Op het gebied van de huisvesting, het  openbaar vervoer, de media en de gezondheidszorg wordt de  vrije markt geblokkeerd of aangevuld (weelderige, lankmoedige  verzorgingsstaat). Het mededingingbeleid is actief  en streng.  De door de PvdA beoogde aanpassing en aansluiting bij  een economische renaissance van Europa bestaat in een  versterking van bepaalde onderdelen van deze economische  orde. Het gaat dan om werknemersregelingen met een verzekeringskarakter  (onafhankelijk van de basisvoorzieningen  van staatswege en van commerciële verzekeringen op vrijwillige  en individuele basis), het activerende en zorgvuldige  gebruik van de algemeenverbindendverklaring van  CAO's, de invloed van de werknemers op het bedrijfsbestuur  en de controle op dat bestuur, het beroepsonderwijs  en het mededingingsbeleid. Maar de sanering van het Rijnlandse  model is tevens gediend met de invoering van nieuwe  componenten. Voorbeelden daarvan zijn decentralisatie  van arbeidsvoorwaardenoverleg, een beperkte basisuitkering  voor bepaalde groepen, een straffer en onafhankelijker  toezicht van overheidsdiensten op de naleving van  convenantregels, een verantwoorde uitvoering van werknemersregelingen  in de sociale zekerheid en een sobere,  selectieve verzorgingsstaat.  In de bestuurlijke orde gaat het vooral om een herstel  van 'bindend bestuur': enerzijds een doortastend en verplichtend  stellen van regels waaraan rationele burgers  zich moeilijk kunnen onttrekken, anderzijds een permanente  aandacht voor het legitimeren van beleid en het overwinnen  van hardnekkige belangenconflicten en ideologische  tegenstellingen. De PvdA bepleit hervorming van het bestel  langs de volgende lijnen:  - een meer democratische en decentrale organisatie van  het openbaar bestuur,  - een open en zorgvuldige bestuursstijl, en  - drastische verhoging van de productiviteit en het aanzien  van de publieke sector.  In hoofdstuk 6 over democratisch burgerschap wordt aangegeven  welke politieke keuzen moeten worden gemaakt om  deze grootscheepse sanering van de consensusdemocratie  tot stand te brengen.  2.4 HET KABINET VOOR STRENGE RECHTVAARDIGHEID  Wie weet nog op welke dag het voltallige kabinet-Lubbers  III op het bordes van Huis ten Bosch verscheen voor  de bekende foto? Een quiz in huiselijke kring heeft waarschijnlijk  als uitkomst dat deze toch bijzondere dag in  de staatkundige geschiedenis aan zowat iedereen voorbij  is gegaan. Het is zelfs niet overdreven te stellen dat  het kabinet in de eerste maanden, dus rondom de wisseling  van 1989 naar 1990, een teruggetrokken bestaan leidde.  Zo'n beetje elke politiek bewuste Nederlander was in die  maanden gefascineerd en geobsedeerd door de democratiseringsgolf  in het midden- en oostelijk deel van Europa.  Het kabinet-Lubbers/Kok is nog niet aan het einde van  de rit, maar het staat al vast dat zijn vage contouren  uit de begintijd hebben plaats gemaakt voor een gezicht  met scherpe trekken: dit is het kabinet voor 'strenge  rechtvaardigheid'. Het kabinet dat oproept tot burgerzin  en een publieke moraal, als rem op de koele berekening  door burgers en organisaties. Het kabinet dat de verloedering  van de publieke sector indamt en bezweert: democratisch  tot stand gekomen regels zijn er om nageleefd te  worden (tenzij het parlement anders besluit). sociale  voorzieningen zijn er voor de mensen die er echt op aangewezen  zijn. tegenover wettelijke rechten staan wettelijke  en morele plichten. politie is er om op straat  toezicht te houden. beursstudenten moeten studeren. de  instroom van illegalen moet worden ontmoedigd.  Het kabinet-Lubbers/Kok is ook het kabinet dat spaarzaamheid  bepleit en zelf het goede voorbeeld geeft in het  gevecht tegen de torenhoge staatsschuld, in de hoop dat  privatisering en concurrentie in de quartaire dienstverlening  (onderwijs, gezondheidszorg e.d.) eveneens naar  zuinige en rationele omgang met schaarse middelen voeren.  Het kabinet dat nee zegt tegen ondernemers die om een  concurrentievervalsende subsidie komen vragen, en het  liefst nog veel vaker nee zou willen zeggen tegen al die  andere ontvangers van belastingaftrek of subsidie met een  duistere rechtsgrond. Het kabinet dat de oorlog verklaart  aan de geringe arbeidsparticipatie, of wat marxistischer  geformuleerd, de explosieve aanwas van het maatschappelijk  reserveleger van werklozen, zieken, arbeidsongeschikten  en armen. Het kabinet dat een einde wil maken  aan de maatschappelijke schijnheiligheid in al haar facetten:  de door politici te lang gedoogde aanwas van WAO-ers  en het verkeerde gebruik van de WAO door vakbonden en  werkgeversorganisaties, het witten van crimineel verdiend  zwart geld met eerbiedwaardige banken als intermediair,  de frauderende bijstandstrekker, de belastingontduikende  miljonair en de zwarte markten. Maar ook het kabinet dat  de 'permissive society' een spiegel voorhoudt: liberalisering  van de moraal in immateriële aangelegenheden als  abortus, echtscheiding, strafrecht en euthanasie is een  groot cultureel goed, maar het doortrekken ervan naar de  materieeleconomische sfeer met de leus 'alles moet kunnen'  is pervers.  Bestond en bestaat er steun voor dit samenhangende doch  grimmige streven naar strenge rechtvaardigheid? Het antwoord  is ja. Sterker nog. Er bestaat een opmerkelijke  consensus over de stelling dat deze beleidsrichting globaal  gezien de juiste is.  Allereerst groeide er binnen de PvdA ten tijde van de  herbezinning in de tweede helft van de jaren tachtig  eensgezindheid over een verlegging van de koers. Men  herzag het tijdperk-Drees en loofde de pragmatische hervormingsarbeid  uit de jaren veertig-vijftig. Men voelde  aan dat herzuiling in het tijdperk van individualisering  een onmogelijkheid is geworden, maar stelde de gemeenschapsgedachte  in de sociaal-democratie toch opnieuw centraal  en ontleende nieuwe inspiratie aan begrippen als  burgerschap, publiek domein, de geïntegreerde stad, zorgvuldig  beheer van de publieke sector, het primaat van de  representatieve democratie, de rechtsorde van de arbeid,  en wederkerigheid (recht tegenover plicht).  De denkers achter de partijvernieuwing waren het ook  eens over twee andere punten. Het eerste punt is dat het  elementaire sociaal-democratische ideaal van de solidariteit,  de overheid als burgerlijk zelfbestuur en hoeder  van de gemeenschap, en de publieke sector als correctie  op onvolkomenheden van het marktmechanisme niet zozeer  wordt ondermijnd door Nieuw Rechts alswel door het moeizame  en destructieve functioneren van de verzorgingsstaat  zelf. Wie wil nog solidair zijn, gehoorzamen aan de wet  en vertrouwen op de welwillendheid van de politiek als er  op grote schaal misbruik wordt gemaakt van uitkeringen,  wetten worden overtreden en de overheid zelf overbelast  is en verbureaucratiseerd? Men concludeerde dat een sanering  van de verzorgingsstaat geboden was om het maatschappelijk  draagvlak voor sociaal-democratische beginselen  en waarden in stand te houden. De eerste voorwaarde  voor solidariteit via de hele gemeenschap is nu eenmaal  de financiële soliditeit van de staat.  Daar kwam nog een tweede punt bij. De traumatische  ervaring met de deelname aan het kabinet-Van Agt II (onder  leiding van Den Uyl) maakte dat de vernieuwers gingen  nadenken over nieuw realisme, links bezuinigen en zelfs  'marktsocialisme'. Uit de brede partijdiscussie over  SCHUIVENDE PANELEN (1987) waren weliswaar vooral dilemma's  naar voren gekomen, maar toch bestond de indruk dat  de achterban van de PvdA geestelijk voorbereid was op een  nieuwe rol van de sociaal-democratie: niet meer de bestaande  rechten met hand en tand verdedigen maar de verzorgingstaken  van de staat herijken.  Kortom, de PvdA zag en ziet het dragen van regeringsverantwoordelijkheid  als een voertuig voor de zoveelste  modernisering van het socialisme, meer precies de eerste  vernieuwing na Nieuw Links.  Een tweede consensus over het nut van strenge rechtvaardigheid  is internationaal. Vergelijkt men de rijkste  landen met elkaar, dan valt op hoezeer de verschillende  regeringen en ook de linkse regeringen (Brundtland, Clinton,  Gonzales, Mitterand e.a.) uitkomen bij hetzelfde  soort van bestuurswijze en bestuurlijke filosofie. In het  huidige electorale klimaat staan belastingverhoging en  radicale nivellering gelijk aan politieke zelfmoord. In  de huidige internationale markteconomie, staat het vulgaire  keynesianisme (overheidsuitgaven verhogen, financieringstekort  laten oplopen, inflatie bestrijden met  devaluatie) gelijk aan economische zelfmoord. Vrijwel  alle regeringen bekommeren zich nu om de terugdringing  van hun schulden, de hardheid van hun munt, de langdurige  werkloosheid (het totaal van werkwilligen die niet profiteren  van economische groei) en de nadelige gevolgen van  het massale gebruik, alsmede de drukkende financiering,  van de sociale politiek voor de werking van de arbeidsmarkt.  De internationale beleidsconvergentie (het naar elkaar  toegroeien van plannen) omvat ook het ondernemerschap van  Westerse regeringen. Ze nemen allemaal proeven met milieuzorg,  vereenvoudiging van belastingen, lokaal bestuur,  de gezondheidszorg, het onderwijs (de belangrijkste  determinant van economische groei), de ouderenzorg,  de armoedebestrijding, de criminaliteitsbestrijding en  nog veel meer. Deze onderlinge imitatie komt niet uit de  lucht vallen. Alle staatslieden hebben tegen het einde  van de jaren tachtig moeten vaststellen dat de naoorlogse  bloeitijd van het Westen afgelopen is. Er zijn totaal  nieuwe sociale problemen, zoals de milieudreiging, het  multiculturele samenleven en de postcommunistische wereldwanorde,  en er is de onverwachte terugkeer van oude  sociale problemen (werkloosheid, armoede). Aangezien (1)  de oude politieke scheidslijnen en ideologieën geen aanknopingspunt  bieden ('nieuwe onoverzichtelijkheid',  'postmoderniteit'), (2) de ouderwetse beleidsmethode van  ambtelijke sturing van bovenaf bot is geworden. (3) de  schatkist niet rijkelijk gevuld is en (4) het neoliberalisme,  een romantisch geloof in de zegeningen van de  vrije markt (Thatcher, Reagan). ook weinig soelaas heeft  geboden, zit men opgescheept men een enorme spanning  tussen hervorming van de staat en handhaving van levenskwaliteit  in de burgerlijke samenleving. Naarstig wordt  gezocht naar een creatieve opheffing van deze spanning  met behulp van nieuw élan, nieuwe ideologie, en nieuwe  bestuurlijke concepties en stijlen. Men moet als het ware  het schip van staat plank voor plank vertimmeren terwijl  men vaart in een deinende maatschappij met economische  tegenwind.  Het kabinet-Lubbers/Kok past geheel in deze internationale  trend van de politiek van terugtocht, van nieuwe  montage en 'trial and error'. De uitzondering is misschien  van het nogal Nederlandse beroep op het besef van  zonde en schuld onder de bevolking.  De derde en laatste consensus is weer dichter bij huis  en treffen we aan in de boezem van de Nederlandse politieke  partijen. Om zeer uiteenlopende redenen en op grond  van zeer verschillende ervaringen, zijn christen-democraten  en sociaal-democraten rond 1989 tot de slotsom gekomen  dat het neoliberalisme in de jaren tachtig te ver was  doorgeschoten. Er was een nieuw evenwicht nodig tussen  bezuinigingen aan de ene kant en maatschappelijke integratie  aan de andere kant. Beide partijen waren onder de  indruk van het Zweedse model en zochten hun heil in een  activerend arbeidsmarktbeleid. Beide partijen gokten erop  dat hun goede betrekkingen met het middenveld, in het  bijzonder de sociale partners, zouden kunnen worden aangewend  voor een klinkend slotoffensief tegen de werkloosheid  en de wild- en scheefgroei in de publieke sector.  De beleidsmatige verdiensten van het kabinet-Lubbers-  /Kok, zoals het solide financieel-economische beleid in  verhouding tot omringende landen, kunnen uiteraard niet  los worden gezien van dit compromis. Maar hier gaat het  eerst nog om iets anders. Een politiek voordeel van het  kabinet was en is dat de twee liberale partijen, de  Volkspartij voor Vrijheid en Democratie (VVD) en Democraten  66 (D66), er niet in zijn geslaagd om een geloofwaardig  alternatief voor de strenge rechtvaardigheid te ontwikkelen.  Het ritueel was bij elke ombuigingsronde hetzelfde:  de VVD wenste een gulden extra (meer bezuinigen)  en D66 wenste betere tafelmanieren (netter bezuinigen).  Een schaduwbeleid ter vervanging van het aangeboden beleid  van strenge rechtvaardigheid werd nimmer overtuigend  gepresenteerd.  Er bestaat geen enkele reden om de parlementaire oppositie  in de jaren 1989-1993 hier een verwijt te maken of  om blind uit te gaan van haar ongelijk (en het gelijk van  het kabinet). De hele politieke elite deelt immers in een  fundamentele, soms aan paniek grenzende onzekerheid die  samenhangt met de wereldwanorde (zie paragraaf 2.1), de  crisis van het Nederlandse arbeids- en zorgbestel (zie  paragraaf 2.2) en de stagnatie van de consensusdemocratie  (zie paragraaf 2.3). Veel belangrijker is de vaststelling  van een heimelijke partijpolitieke consensus over de  uitgangspunten van het kabinetsbeleid, onafhankelijk van  het improviserende karakter ervan en de woeling die het  veroorzaakte in de samenleving.  Het echte raadsel in de beoordeling van het kabinet-  Lubbers/Kok ligt elders. Als het waar is dat de strenge  rechtvaardigheid van Wim Kok en de zijnen onderdeel uitmaakt  van de vernieuwing van de PvdA, de internationale  beleidsaanpassing en het Nederlandse politieke midden; en  als het waar is dat de consensus over de ingrijpende  maatregelen die strenge rechtvaardigheid vordert veel  groter is dan men op het eerste gezicht zou denken, hoe  moet dan de dramatische neergang van de PvdA in de opiniepeilingen,  in het ledental en in de intellectueeljournalistieke  arena worden verklaard?  Hoewel er vaak gewezen wordt op overspannen verwachting,  beleidsmatige verdeeldheid en ongelukkige presentatie,  lijken de oorzaken toch dieper te liggen. In de  eerste plaats is er in feite géén elegante manier van  bezuinigen. Stel dat een bezuiniging volgens het boekje  gaat. Ze is aangekondigd in verkiezingsprogram en regeerakkoord;  ze dient het hoge doel van behoud van essentiële  voorzieningen; ze is tot stand gekomen na ampel overleg  in de ministerraad, in de kamer, en in de adviesorganen;  ze voldoet aan de eisen van rechtszekerheid en rechtsgelijkheid  (de Raad van State maakt geen bezwaar); ze komt  voor de betrokkenen niet als een donderslag bij heldere  hemel, en ze is het minst zware middel. Zelfs als aan al  deze vanzelfsprekende legitimiteitvoorwaarden is voldaan,  worden de betrokken burgers direct geschaad. Bezuinigen  zonder verlies van populariteit en zonder een vorm  van protest is onmogelijk in een democratie (tenzij het  om een schijnbezuiniging gaat).  In de tweede plaats wordt elke bezuiniging, ook die  volgens het boekje, in de PvdA beleefd als een amputatie,  als snijden in eigen vlees. Dat geldt voor de verantwoordelijke  beleidsmaker, voor de kamerfractie, voor het  partijkader, en voor de achterban. Er is wel opgemerkt  dat de bezuinigingspijn in deze kabinetsperiode minder  hevig zou zijn geweest als de betrokken PvdA-politici  minder in de knoop zouden zijn gekomen met uitspraken uit  hun eigen verleden (toen men bezuiniging nog resoluut van  de hand wees) en als de PvdA-leden en loyale PvdA-kiezers  openhartiger zouden zijn voorbereid op wat komen ging. De  suggestie is dat bezuinigen minder verstoringen geeft als  er een frisse generatie sociaal-democratische politici  aan het roer staat en als men blijft communiceren over de  plannen ('briefings').  Aan een meer ontspannen en minder technische beeldvorming  heeft het stellig ontbroken. Maar deze benadering  miskent de gevoelige snaar van de sociaal-democratie. Een  liberaal kan vrolijk bezuinigen, omdat diens passie ligt  bij het vooruitzicht van consumptievrijheid en consumentensoevereiniteit  op de vrije markt. Dat is voor de liberaal  de 'basis', de sfeer waar vrije individuen tot ontplooiing  komen. Een christen-democraat kan hetzelfde  doen, omdat die droomt van het particuliere initiatief in  de zorgzame samenleving. Maar voor de sociaal-democraat  geldt dat diens succes in de strijd tegen ongelijkheid en  vervreemding in het kapitalisme onlosmakelijk verbonden  is met de verworvenheden van de verzorgingsstaat, bijv.  de Algemene Ouderdomswet. Ook als hij tot de overtuiging  is gekomen dat markten en vrijwillige collectieve regelingen  bestaansrecht hebben (en waarom niet?) en dat de  moderne Nederlander mondig en bemiddeld genoeg is om een  groot deel van haar of zijn risico's zelf in te schatten  en te verzekeren, is hij er niet gerust op. Vandaar de  eis van de PvdA dat een bezuiniging moet bijdragen tot  nieuw evenwicht in de publieke sector.  Nieuw evenwicht is echter een ambitieuze eis die het  bezuinigen niet makkelijker maakt. Zo zijn bezuinigingen  aan het publiek wel voorgesteld als 'beter voor de mensen',  waarna later op de vervangende maatregelen opnieuw  werd bezuinigd. De nadelen van langdurig verblijf in  ziekenhuis, psychiatrische kliniek of bejaardentehuis  werden bijv. benadrukt en de voordelen van grotere zelfstandigheid  breed uitgemeten. Maar vervolgens werd ook op  de vervangende thuiszorg bezuinigd, hetgeen onmiskenbaar  heeft geleid tot verbittering onder de getroffenen en  wantrouwen tegenover de overheid. Verder heeft ook de  PvdA erop aangedrongen dat in een slagvaardige publieke  sector (het departement, de gemeente, de universiteit,  enz.) het contact met het bedrijfsleven niet wordt geschuwd.  De overheid moet meer uitbesteden en samenwerken  met het bedrijfsleven. Deze strategie is het proberen  waard en leidt in bepaalde gevallen inderdaad tot verhoging  van kwaliteit, tot forse besparingen voor het Rijk  en tot lagere kosten voor de samenleving als geheel. Maar  het onbedoelde negatieve gevolg is wel dat mores uit  delen van het bedrijfsleven (emolumenten, relatiegeschenken)  doordringen tot de publieke sector. Als hier de  formele afspraken en verinnerlijkte gedragscodes ontbreken,  wordt de afslankende en ondernemende overheid een  nieuwe doch hoogst onvolkomen markt voor winstmakers en  is corruptie niet ver weg meer.  In de laatste plaats waren er enkele bezuinigingen  buiten het boekje om. Bekende voorbeelden hiervan zijn  het eerste WAO-voorstel in de zomer van 1991 en het bijstand  voor jongeren-voorstel in de lente van 1993. De  kern van het probleem is hier dat twee op zichzelf legitieme  doelen met elkaar botsen. Het ene doel is een ingevulde  bezuiniging terwille van de macro-economische stabiliteit.  Het andere doel is een goed doordacht nieuw  stelsel terwille van de stabiliteit van de sociale zekerheid.  De invoering van zo'n stelsel kost veel tijd  (studie, overleg, juridisch advies e.d.). De  bezuinigingsbaten, nl. lagere overheidsuitgaven en lagere  collectieve lastendruk voor de bedrijven en gezinnen,  zijn onzeker en worden pas op lange termijn geïnd. Als  politici echter primair geïnteresseerd zijn in de directe  besparingen en het doorbreken van uitstel van lastige  besluiten, zullen ze de voorkeur geven aan verlaging van  uitkeringen en erop gokken dat een stelselwijziging niet  halfslachtig of verstorend zal uitpakken. Dit heeft een  rol gespeeld in de aanpak van de WAO. Deze was op zichzelf  moedig en hoogst nodig, want er diende en dient een  einde te komen aan de ongelijke financiële behandeling  van gewone werklozen en schijnarbeidsongeschikten (andere  werklozen) en de stigmatisering van echte arbeidsongeschikten.  Maar de hefboom van de ellende, de irrationele  uitvoeringsorganisatie, werd maar ten dele uitgeschakeld.  Politici zijn mensen die constant onder druk staan  (budgettaire druk, tijdsdruk, coalitiedruk), dus de gerichtheid  op de korte termijn van de PvdA in deze moeilijkste  fase van de kabinetsperiode valt te begrijpen.  Maar de prijs is hoog geweest. De nieuwe WAO is nog altijd niet het moderne en stabiele stelsel op grond van  elementaire verzekeringsgeneeskunde waarnaar de PvdA (wie  niet?) op zoek is. De vernieuwende krachten in de vakbeweging,  toch al een bedreigde soort, zijn verder van de  PvdA vervreemd. En bij de mensen in het land is het even  passende als ongemakkelijke inzicht gegroeid dat 'je  sociale rechten zelfs bij de socialisten niet meer veilig  zijn'.  Vaardig bezuinigen is net als vaardig opereren en vaardig  coachen (Cruijff) een kwestie van details. De moraal  van het verhaal is dat de globale consensus over de strenge  rechtvaardigheid niet is omgezet in groeiende electorale  waardering van de nieuwe PvdA (maar in het tegendeel)  omdat in de vorming van gedetailleerde consensus  van alles is mis gegaan. De gebruikelijke weerstand tegen  hard beleid, de gewetensnood in alle partijgeledingen, de  asymmetrie tussen de cultus van de soberheid en burgerzin  aan de ene kant en de uit de hand gelopen zelfverrijking  in de publiekprivate sfeer aan de andere, de door het  financiële motief bepaalde herziening van de sociale  politiek, ziedaar een onheilspellende combinatie van  factoren. Het is deze combinatie die gemaakt heeft dat de  PvdA onpopulair is geworden en door vele buitenstaanders  in de muffe hoek van DS-70-achtige kramp en krimp wordt  gezet, een hoek waarin de zich vernieuwende PvdA helemaal  niet wil staan.  Deze ontwikkeling is des te meer te betreuren omdat ze  het zicht ontneemt op de centrale opgave van links Nederland:  modernisering, desnoods dwars door gevestigde machten  heen. Het aandeel van de ploeg van Kok hierin is  zonder meer groot. Als de kiezers in het stemhokje straks  de eindafrekening van de bezuinigingen (en investeringsimpulsen)  opmaken, kunnen ze zien dat een zorgvuldig  beheer van overheidsgelden en het stoppen met afwenteling  op volgende generaties een wezenlijke voorwaarde vormen  voor elk behoorlijk samenleven in de jaren negentig. En  ze kunnen ook waarnemen dat sinds de waterscheiding van  1989 en ondanks de grote beroering van de wereld sinds  dat jaar, veel tot stand is gebracht. Het begrotingsbeleid  in overeenstemming met Europese normen. De sociale  vernieuwing in steden en dorpen. De reorganisatie van de  krijgsmacht. De uitvoering van milieubeleid. Een omslag  in de overheidsinvesteringen. Basisvorming. De verzelfstandiging  van de school. Het tweedekansonderwijs voor  volwassenen. De brede algemene ziektekostenverzekering,  aangeboden door gereguleerde en risicodragende verzekeraars.  Een betere euthanasieregeling. De nadere regeling  van gelijke behandeling (de uitoefening van grondrechten  van en binnen maatschappelijke instellingen). Humane  procedures voor asielzoekers. Kinderdagverblijven. Gegarandeerde  arbeidsplaatsen voor jongeren. Het is een greep  uit het lopend beleid dat in weerwil van vele obstakelstot stand is gebracht.  In de meeste verkiezingsprogramma's wordt de kiezer  verteld hoe goed de betreffende partij het wel niet heeft  gedaan. De missers worden weggemoffeld. In het  bovenstaande heeft de PvdA bewust gebroken met deze gewoonte.  Haar leden en kiezers hebben er recht op te weten  waarom zij het smalle pad naar strenge rechtvaardigheid  is ingeslagen. Niet om puin te ruimen voor het kapitalisme,  niet om Brinkmans CDA terwille te zijn. Als het daarom  te doen zou zijn, kan Wim Kok wel aan de gang blijven!  Maar om in de huidige overgangsperiode van de Nederlandse  samenleving alles te doen wat nodig is, en met de ingekrompen  macht van een gewone volkspartij ook mogelijk is,  om de bedreigde voorwaarden voor een goed leven voor alle  burgers veilig te stellen en het kostbare ideaal van  emancipatie levend te houden. Daar is het om te doen, ook  in de komende vier jaar.  De PvdA meent dat zij door het regeren gelouterd is.  Wat zij geleerd heeft, staat in het nu volgende deel. Het  betreft, zoals al aangekondigd, een ABC van internationaal  burgerschap (A), sociaal burgerschap (B) en democratisch  burgerschap (C).  HOOFDSTUK 3 INTERNATIONAAL BURGERSCHAP  De tweedeling in Europa is weggevallen en daarmee de  stabiliteit, waarvoor de bevolkingen in het Oosten natuurlijk  het offer hebben gebracht. De mogelijkheid van  een groot conflict lijkt om te slaan in de werkelijkheid  van vele kleine conflicten. Burgers hebben belangstelling  voor wat buiten hun land gebeurt, maar voelen zich vaak  machteloos en sluiten zich op in de eigen omgeving. Nationale  grenzen waren en zijn voor veel mensen een symbool  van bescherming. De angst voor grensoverschrijdende misdaad,  voor ongeremde immigratie, voor het concurrentievermogen  van andere economieën en voor het verlies van  eigen tradities, zit diep. Dat bleek wel in Frankrijk en  Denemarken tijdens de referenda over het Verdrag van  Maastricht. Zou dat in Nederland heel anders zijn? Voor  elk land zijn er grenzen aan de mate waarin men zich  ontsluit naar de buitenwereld. Hoe de grenzen van een  open samenleving worden getrokken is een grote vraag van  deze tijd.  Voor de PvdA is het waarborgen van een open samenleving  in een turbulente wereld een hoge prioriteit. Dat kan  alleen maar als Nederlanders bereid zijn de eigen welstand  te relativeren en bij te dragen tot opbouw van een  sociale markteconomie en verbreding van een democratische  staat buiten onze grenzen. Bij deze grondhouding begint  elk internationaal burgerschap.  Uiteraard zijn er beperkingen aan buitenlandse politiek.  De invloed van Nederland is geslonken. Nederland  moet het niet hebben van eenzijdigheid en een incidentele  coalitie van kleine landen of door de blokken heen, maar  van internationale organisaties en van de vergrote effectiviteit  die samenwerking oplevert. Daar komt nog iets  bij. De langgerekte oorlog in het voormalige Joegoslavië  heeft een werking op de gezamenlijke gemoedsrust die ver  kan reiken. Het gaat hier niet alleen om de beperkingen  van de Europese integratie, maar om het veel wezenlijker  besef dat we het einde van een uitzonderlijke toestand  meemaken. Wat nu zo ruw wordt verstoord, is het gevoel  van onkwetsbaarheid dat zich meester had gemaakt van ons  deel van de wereld. Die stabiliteit kwam voort uit de  stijgende welvaart, toenemende burgerlijke vrijheden, een  omlijnd zelfbeeld van de democratie en een gesloten grens  met het Oosten. Dat alles wankelt. Het is deze toenemende  kwetsbaarheid die de geesten rijp maakt voor een beroep  op zo iets gemeenschappelijks als internationaal burgerschap,  of juist het omgekeerde: extreem nationalisme. Dat  laatste moet worden voorkomen.  De PvdA meent dat Nederland zich in zijn buitenlandse  politiek moet inzetten voor (1) vergroting van de veiligheid  in de wereld, om te beginnen heel Europa; (2) voortgezette integratie en democratisering van de EU op basis  van het Verdrag van Maastricht; (3) samenwerking tussen  westelijk en oostelijk Europa; (4) Europese en planmatige  beheersing van immigratie; (5) humanitaire actie, gericht  op bescherming van universele mensenrechten; (6) versterking  van de Verenigde Naties (VN); en (7) duurzame ontwikkeling  op wereldschaal.  Internationaal burgerschap houdt voor de PvdA ook partijvorming  op een hoger niveau in. Vandaar dat de PvdA  deel uitmaakt van de Partij van Europese Sociaal Democraten  (PES), die zich moet inzetten voor linkse prioriteiten  als werkgelegenheid en milieubehoud. Deze prioriteiten  zijn vastgelegd in een manifest aan de uitvoering  waarvan de PvdA, en in het bijzonder de PvdA-Eurodelegatie  zich bindt.  3.1 EUROPESE VEILIGHEID  Er gaapt een kloof tussen het ideaal van buitenlandspolitieke  samenwerking binnen de EU en de diplomatieke  werkelijkheid. In het raamwerk van de Europese Politieke  Samenwerking (EPS) wordt regelmatig overlegd over brandende  kwesties. Bij de VN en in de CVSE (de Europese  veiligheidsorganisatie) wordt zoveel mogelijk gezamenlijk  opgetreden. De gegroeide EPS-praktijk is bevestigd in het  Verdrag van Maastricht, waarin het voeren van een gemeenschappelijke  buitenlandse politiek een van de doelen is.  Maar het verdrag biedt de lidstaten vele ontsnappingsroutes.  Vele lidstaten beschouwen de buitenlandse politiek  als een nationale aangelegenheid: de grote laten zich  door de EU niets voorschrijven. Een land als Duitsland  blijft om historische redenen heel behoedzaam, zoals uit  de Blauwhelmen-discussie blijkt. De EU werd door de instorting  van Joegoslavië overvallen en wist ook tijdens  de escalatie daarna geen unaniem, helder en doeltreffend  plan te trekken.  Nieuwe procedures kunnen helpen om aan deze onbevredigende  toestand een einde te maken. Deze procedures komen  aan de orde op de komende Intergouvernementele Conferentie  in 1996. Daarbij moet worden nagegaan of de Europese  Politieke Unie een zetel moet krijgen in de Veiligheidsraad  van de VN. Indien dit onhaalbaar blijkt, moet Duitsland  permanent lid worden van de Veiligheidsraad. Daarbij  is gewenst dat Duitsland bereid is aan alle VN-verplichtingen  te voldoen. Drie EU-lidstaten hebben dan een permanente  plaats in de Veiligheidsraad. De doeltreffendheid  van de Europese buitenlandse politiek wordt in dat geval  nog verder vergroot door Duitsland, Frankrijk of Groot Brittannië roulerend lid te maken van de zgn. "trojka",  zodat permanent een lid van de Veiligheidsraad betrokken  is bij de dagelijkse diplomatie van het EU-voorzitterschap.  Dat lijkt een aanvaardbare manier om de bijzondere  status van permanente leden van de Veiligheidsraad ook in  de werkwijze van de EU tot uiting te brengen. De invloed  van een land als Nederland wordt in zo'n opzet iets minder,  maar daar staat een werkzamere en eensgezindere  diplomatie van de Unie tegenover. Ook wordt voorkomen dat  de grote landen buitenlandse politiek buiten de EU-structuur  om bedrijven. Overigens mag dat er niet toe leiden  dat de kansen voor kleine landen op het roulerende voorzitterschap  verminderen. Los van dit alles, maakt de hier  voorgestelde structuur het gemakkelijker om de uitbreiding  van de Unie te verwerken. Een andere bijdrage daaraan  zou kunnen zijn dat na de uitbreiding een presidium  wordt gevormd in de Europese Commissie.  De samenwerking tussen Europese landen op het gebied  van veiligheid moet worden versterkt. Dit kan gebeuren  met behoud van cohesie van de Noord-Atlantische Verdragsorganisatie  (NAVO). Uit de oorlog in het voormalige Joegoslavië  is wel gebleken dat het beroep op West-Europa om  de veiligheid van heel Europa als eerste verantwoordelijkheid  te aanvaarden, steeds dringender wordt. De PvdA  wil dat Nederland daaraan volop meedoet. Dit betekent  geenszins een afscheid van de NAVO. Het betekent wel dat  de PvdA het gevaar van versplintering in Europa groter  acht dan dat van blokvorming op het terrein van veiligheidsbeleid.  Het Nederlandse beleid zal zich moeten concentreren  op de door Frankrijk en Duitsland in gang gezette  samenwerking. Deze ligt steeds meer in het verlengde  van de economische en politieke integratie binnen de  EU.  De verminderde presentie van de Verenigde Staten en de  slinkende defensiebudgetten vormen een extra argument om  de geïntegreerde militaire structuur van de NAVO intact  te laten. De vorming van een Duits-Nederlands legerkorps  moet in dat perspectief worden bezien. Ook Frankrijk moet  daarin gaan deelnemen. Nederland kan dit proces bevorderen  door een nauwe samenwerking tot stand te brengen  tussen het Duits-Nederlandse legerkorps en het Frans-  Duitse Eurokorps. Voor de Fransen is grotere Europese  samenwerking de belangrijkste voorwaarde voor volledige  terugkeer in de NAVO.  De West-Europese Unie (WEU) en de NAVO moeten afspraken  maken over een gezamenlijke commandostructuur. De NAVObevelhebber  (SACEUR) zou nu eens een Europeaan en dan  weer een Amerikaan moeten zijn. Bij de vormgeving van een  Europees veiligheidsbeleid moeten de belangen van Middenen  Oost-Europa in het oog worden gehouden. Een lidmaatschap  van de EU (en de WEU) voor deze landen schept verplichtingen,  ook op het gebied van veiligheidsgaranties.  Daarnaast ligt ook een uitbreiding van de NAVO met deze  nieuwe landen voor de hand en is dringend nodig om het  bestaande veiligheidsvacuum weg te nemen. Mocht het komen  tot uitbreiding van de NAVO met voormalige Warschaupactlanden  zoals bijvoorbeeld de Visegrad-landen, dan dient  de NAVO Rusland en de Oekraine een 'veiligheidspartnerschap'  aan te bieden. Ook moet de samenwerking in de NASR  (Noord-Atlantische Samenwerkings Raad) worden opgewaardeerd,  met name op het terrein van vredesoperaties in  opdracht van de VN of de CVSE. De NASR, waaraan Midden- en  Oost-Europese landen deelnemen, kan een belangrijke rol  spelen bij de uitbreiding van de Westelijke defensiesamenwerking  Oostwaarts. De banden tussen de NAVO en de  CVSE moeten worden aangehaald. In de toekomst dient de  CVSE te werken als een officiële regionale veiligheidsorganisatie  van de VN en voert de NAVO bepaalde taken uit  in het kader van het beleid van de CVSE en de VN voor  gezamenlijke en pan-Europese veiligheid en vrede.  De aanpassing van de Nederlandse krijgsmacht aan de  nieuwe veiligheidssituatie moet worden voortgezet. Flexibiliteit  en samenhang tussen de krijgsmachtonderdelen  zijn daarbij essentieel. Taken die samenhangen met de  vroegere veiligheidssituatie moeten worden herzien. In  beginsel moeten alle parate eenheden kunnen worden ingezet  voor VN-operaties. Inzet van dienstplichtige militairen  dient echter uitsluitend op vrijwillige basis te  geschieden. Vooruitlopend op de opschorting van de opkomstplicht,  wordt zo spoedig mogelijk overgegaan op  vrijwillige vervulling van de dienstplicht.  3.2 DEMOCRATIE IN DE EUROPESE UNIE  De EU is en blijft nog zeer lang een gemengde orde  waarin supranationale en intergouvernementele bestuursstijlen  door elkaar lopen. De EU ontbeert een duidelijke  scheiding van bevoegdheden die een federatie kent. Veeleer  is er sprake van verdubbelingen en overlappingen  tussen het nationale en Europese niveau. Het is een gegeven  dat de kwaliteit van de nationale en Europese democratie  steeds meer van elkaar zijn gaan afhangen. Uitgangspunt  voor de PvdA moet zijn dat versterking van de  nationale parlementen niet ten koste gaat van het Europees  Parlement of omgekeerd.  Nu kan men zich afvragen of een levendige democratie  mogelijk is in een zo complexe institutie, die een enorm  grondgebied omvat met straks meer dan vierhonderd miljoen  inwoners met zeer verschillende talen en culturen. Is de  afstand tussen burger en bestuur, die toch al groot is op  nationaal niveau, niet onoverbrugbaar in de EU? Er is  veel voor deze stelling te zeggen en zowel de praktijk  van vijfendertig jaar Europese Gemeenschap als de klassieke,  geheime diplomatie achter het Verdrag van Maastricht wijzen in deze richting: in vele opzichten was en  is de EU een gemeenschap die achter de rug van de betrokkenen  om tot stand komt.  Tegelijk moeten we het democratisch tekort in Europa  relativeren door te wijzen op de gelijkluidende bezwaren  jegens nationale en Europese democratie. Het ontbreken  van burgerzin en gemeenschapszin wordt ook heftig  beklaagd op nationaal niveau. Uit onderzoek blijkt ook  dat de burgers met de laagste dunk van de eigen nationale  democratie het eerst genegen zijn tegen Europa te stemmen.  De mate waarin we in Nederland culturele versnippering,  mede veroorzaakt door immigratie, en levendige  democratie weten te verzoenen is bepalend voor ons vermogen  om de Nederlandse samenleving als onderdeel van een  Europese Unie te zien. Openheid tegenover andere culturen  en multiculturele democratie begint niet ergens in Europa,  maar in de eigen straat of wijk.  Die openheid is niet gemakkelijk want als medeburger  werd en wordt nog steeds vooral diegene ervaren die deelt  in dezelfde culturele gewoonten, tradities, die dezelfde  taal spreekt, enz. Het democratisch samenleven van mensen  met zeer uiteenlopende culturele achtergronden in Nederland  en Europa stuit vaak op historisch gegroeide nationale  identiteiten. Tot dusverre is de nationale identiteit  nauwelijks een bewust onderwerp van politieke controverse  geweest in ons land. Het kan niet vaak genoeg  worden gezegd dat Nederland daarmee een uitzonderlijke  positie in Europa innam. Of dat zo blijft? Met het verder  openen van de grenzen, zou de aandrang om ze scherper te  trekken weleens snel kunnen toenemen. Elke geforceerde  dwang tot Europese eenwording, hoe nuttig ook voor het  milieu, de infrastructuur of de veiligheid, zal averechts  werken.  Daar staat tegenover dat het riskant is om juist op het  moment dat het ongenoegen van de burgers in bestaande  instituties toeneemt een ongewisse sprong voorwaarts te  wagen. Ergens in het grijze gebied tussen de bestaande  nationale democratieën en de gedroomde Europese democratie  dreigt een riskante spiraal naar beneden te ontstaan.  Deze kan enkel voorkomen worden als men zich ervan bewust  is dat zeker in de komende jaren het zwaartepunt van de  politieke loyaliteit en legitimiteit rond de natiestaat  zal blijven liggen. Een verschuiving in de richting van  Europa is nodig, maar zal veel tijd vergen. Het ontstaan  van een Europese identiteit wordt vooral bevorderd door  het bestaan van waarlijk gemeenschappelijke doelen. De  PvdA ziet thans twee duidelijke doelen die Europa bij de  burgers meer zou doen leven. Ten eerste het tot stand  brengen van een gecoördineerd Europees beleid ter bestrijding  van de werkloosheid en ter bevordering van  duurzame economische ontwikkeling. En ten tweede gemeenschappelijke  Europese acties in de wereldpolitiek.  In dit licht bezien, is de waarde van het model van  uiteenlopende snelheden van integratie vooral gelegen in  zijn pragmatische inslag. Een systeem van meer snelheden  is echter alleen aanvaardbaar als er sprake is van tijdelijkheid;  het uiteindelijke doel blijft een synchrone  ontwikkeling van alle lidstaten. Het is toegepast bij de  Benelux, het akkoord van Schengen, de Europese Monetaire  Unie, en de Deense en Britse uitzonderingsposities op het  Verdrag van Maastricht. De PvdA gaat ervan uit dat dit  model ook in de Europese ordening van buitenlandse politiek,  veiligheidspolitiek en milieupolitiek bruikbaar kan  zijn zolang het steunt op zorgvuldige democratische afweging  en werkelijke Europese instemming.  In 1996 zal een Intergouvernementele Conferentie zich  buigen over de herziening van het verdrag van Maastricht.  Nederland moet zich dan sterk maken voor een medebeslissingsrecht  van het Europese Parlement ten aanzien van  alle wetgeving van de Europese Unie en alle besluiten  over inkomsten en uitgaven; een krachtig toezicht van het  Europese parlement op het buitenland- en veiligheidsbeleid  van de Unie, verkleining van de Europese Commissie  en verandering van het stelsel van roulatie.  De samenwerking tussen de Tweede Kamer en de Nederlandse  Europarlementariërs kan veel beter dan nu het geval  is. Een verbetering zou zijn de invoering van een gemengde  commissie, paritair samengesteld uit nationale en  Europese parlementsleden en bevoegd om deel te nemen aan  de gedachtewisseling met de regering binnen Kamercommissies.  De effectiviteit van de Nederlandse bijdrage aan Europese  integratie is gediend met een versterking van de  desbetreffende positie van de Minister-president en van  het staatssecretariaat Europese Zaken.  3.3 OOST SAMEN MET WEST  De oorlog op de Balkan, de hereniging van Duitsland en  de verzwakking van de locomotieffunctie van de Duitse  economie, alsmede de immigratie maken de lotsverbondenheid  van Oost- en West-Europa zichtbaar. Niet alleen deze  negatieve aspecten maken dit duidelijk, ook in cultureel-historisch  opzicht is er sprake van een duidelijke verbondenheid  tussen de Europese naties. De gebeurtenissen  in het Oosten raken op een zeer directe wijze het leven  in het andere deel van Europa. De oorlog in Joegoslavië  laat deze samenhang wel heel dramatisch zien. Het mislukken  van de bemiddeling door de EU heeft het publieke  vertrouwen in Europese eenwording ernstig geschaad (nog  los van de tegenvallende eerste welstandseffecten van  vrijere markten). We kunnen niet meer voortgaan met de  integratie van West-Europa als we niet op elk moment de  politieke en economische wederopbouw van Oost-Europa een  voorname plaats geven. De NAVO en de EU hebben een wezenlijke  rol te spelen bij het opheffen van het veiligheidspolitieke  vacuüm waarin Oost-Europa momenteel verkeert.  Minimale voorwaarde voor politieke stabiliteit en economische  ontwikkeling is de bescherming van de huidige  grenzen tegen gewelddadige pogingen om ze te wijzigen. De  vraag is niet zozeer of we veiligheid, mensenrechten,  rechtsordening en welstand in Oost-Europa willen bevorderen.  Dat spreekt vanzelf. De vraag is hoe dat het beste  kan worden gedaan en, vooral, welke prijs we bereid zijn  daarvoor te betalen. Zolang we de veiligheid van landen  als Polen, Hongarije, Tsjechië en Slowakije niet tot de  onze rekenen, zolang kan er moeilijk een echte vervlechting  ontstaan.  De PvdA ziet een uitbreiding van de internationale  samenwerking richting Midden- en Oost-Europa als een  langdurig proces, dat echter welbewust en met kracht moet  worden aangemoedigd. Parallel aan de groeiende samenwerking  met de EU, dient - zoals opgemerkt - de Visegradlanden  het vooruitzicht te worden geboden op een lidmaatschap  van de NAVO. Vooruitlopend op een economische convergentie,  kan een soort B-lidmaatschap van de EU worden  geschapen. Dat is op zichzelf een voorbeeld van uiteenlopende  snelheden.  De EU moet zich inzetten voor een versnelde convergentie  (een naar elkaar toe bewegen) van economische structuren  en prestaties binnen Europa, alleen al omwille van  preventie van migratiegolven, milieurampen, handelsconflicten  en oorlogen. Een nieuw Marshall-plan is zinloos:  grote sommen geld sijpelen dan weg. Essentieel is dat de  West-Europeanen de houding tegenover de Oost-Europeanen  aannemen die de Amerikanen destijds hadden tegenover de  West-Europeanen: een scherp inzicht in gedeelde veiligheidsrisico's  en de gemeenschappelijke voordelen van  wederkerige handelsbetrekkingen.  De EU kan bijdragen tot de vorming van een sociale  markteconomie in oostelijk Europa, met inbegrip van een  sociale politiek (recht op bestaanszekerheid e.d.) en van  Rusland. Deze steun betreft de monetaire stabiliteit, de  particuliere investeringen, bedrijfsmanagement, een wettelijk  systeem van eigendom en ruil, een wetenschappelijke  infrastructuur, milieubescherming en regionale samenwerking.  De meest directe bijdrage is meer toegang tot de  West-Europese markten. De lidstaten van de EU moeten toestaan  dat oostelijk Europa actief wordt op markten waar  ze een comparatief voordeel heeft (staal, landbouw).  Tegenover Nederlandse nadelen, zoals een bedreigd marktaandeel  van Hoogovens, staan grotere Nederlandse voordelen,  zoals een groeiende export.  Voorts zou het van een vooruitziende blik getuigen als  Nederland in de komende vier jaar meer spendeert aan  hulpprojecten in Midden- en Oost-Europa. Daarbij moet ook  praktische samenwerking tussen lagere overheden worden  gestimuleerd. Het sluitstuk van de door de PvdA bepleite  opening in de politieke en economische betrekkingen tussen  oost en west is cultuurpolitiek. De Nederlandse overheid  moet samen met de Oost-Europese overheden culturele  en educatieve projecten opzetten die de jonge democratieën  versterken. Tevens moet uitwisseling van mensen  tussen oost en west worden bevorderd om zo meer van elkaar  te leren.  3.4 DE MIGRANTEN: EEN EUROPESE EN PLANMATIGE BENADERING  De geschiedenis van migratie leert minstens drie dingen:  (a) migratie als verschijnsel is ons niet vreemd;  Europeanen zijn in de 19e en 20e eeuw massaal geëmigreerd,  wat vaak een reactie was op economische misère en  politieke repressie. (b) overal waar vreemdelingen opduiken  zijn er spanningen geweest en conflicten; daar is  niets nieuws aan en dat zal altijd wel zo blijven, want  etnische identiteiten zijn vaak diep geworteld en gaan  niet zomaar tenonder in een slabak van culturen. en (c)  over het geheel genomen heeft immigratie een impuls gegeven  aan de welstand en culturele ontwikkeling van de  betrokken samenlevingen; gedwongen vertrek van groepen  vreemdelingen is meestal een teken van neergang van samenlevingen  geweest.  De huidige wereldwanorde kan alleen geloofwaardig tegemoet  worden getreden als we erin slagen om te gaan met de  'vertegenwoordigers' van deze wanorde die aan onze grenzen  opdoemen. De uitroep 'Nederland is vol' houdt een  permanente uitnodiging tot wantrouwen in ten opzichte van  de hier verblijvende vreemdelingen. En dat terwijl de  Nederlandse bevolking juist vertrouwd moet worden gemaakt  met de sterk gewijzigde samenstelling die ze reeds heeft  ondergaan.  Het potentieel van migranten is grenzeloos en Nederland  moet zich verhoudingsgewijs een strikte benadering opleggen.  Juist omdat we de mensen die in ons land komen wonen  en leven een goede opvang en een goede start willen bieden  zijn de mogelijkheden beperkt. De afgelopen jaren is  arbeidsmigratie vrijwel niet toegestaan en golden ook  voor gezinshereniging en gezinsvorming aanvullende voorwaarden.  Voorts werd slechts een beperkt deel van de  asielzoekers die zich melden ook daadwerkelijk als vluchteling  erkend. Wel blijft meer dan de helft in Nederland,  vanwege de situatie in hun land die terugzenden onmogelijk  maakt om humanitaire redenen. Dankzij deze strikte  opstelling kent Nederland een migratiesaldo van 60.000  per jaar. De verwachting is dat het migratiesaldo zich  tot tenminste 1995 rond een dergelijk niveau zal handhaven.  Mede als gevolg van dit strikte beleid is het aantal  vreemdelingen in ons land beperkt in vergelijking met  omringende landen als Duitsland en Frankrijk. Het bedraagt  5.5 % van de gehele bevolking (het aantal illegalen  wordt geschat op 30.000 tot 150.000). Er is derhalve  geen enkele reden om het vraagstuk van de hier aanwezige  immigranten te dramatiseren, wat niet wil zeggen dat zich  in bepaalde achterstandswijken in de grotere steden waar  veel allochtonen wonen, geen spanningen voordoen die voor  de direct betrokkenen zwaar wegen. Maar deze conflicten  uitvergroten tot de Nederlandse samenleving als geheel is  onjuist.  Onze houding dient te zijn dat we alles doen wat in ons  vermogen ligt om vluchtelingen op te vangen die naar ons  land komen op grond van internationale verplichtingen of  humanitaire overwegingen. Anderzijds werven we, anders  dan in de jaren zestig, geen buitenlandse werknemers meer  voor onze arbeidsmarkt. In die zin is Nederland geen  immigratieland.  De PvdA bepleit een Europese en planmatige beheersing  van migratie. Het belangrijkste voordeel van een gemeenschappelijke  Europese aanpak is dat voorkomen wordt dat  lidstaten de problemen van migratie op elkaar afwentelen,  o.a. door het voortdurend aanscherpen van toelatingsnormen.  Nederland moet het initiatief nemen tot een speciale  conferentie van de EU over een gemeenschappelijke aanpak.  Er moet worden gestreefd naar gemeenschappelijke normen  voor toelating die voor alle landen gelden (duidelijk,  openbaar, toetsbaar). Dat betekent dat, als een migrant  eenmaal in een bepaald Europees land is toegelaten, zij  of hij in een andere lidstaat geen nieuwe toelatingsprocedure  meer hoeft te doorlopen. Verder moet worden gestreefd  naar aandelen voor de verschillende lidstaten,  die rekening houden met landelijke verschillen in historische  banden en toekomstige opnamebehoefte en opnamecapaciteit.  Ook het moeilijke probleem van illegale arbeid  hoort bij een Europa zonder binnengrenzen op de politieke  agenda van de EU. Nationaal beleid ter ontmoediging van  arbeidsmigratie heeft immers slechts een beperkt effect.  Op Europees niveau is het wellicht mogelijk afspraken  te maken met die landen die het belangrijkste aandeel  hebben in de stroom van illegale arbeidsmigranten. Onderdeel  van die afspraken zal dan moeten zijn de bereidheid  van Europa, waaronder Nederland, om de economische ontwikkeling  van bijv. het gehele Middellandse-Zeegebied te  bevorderen. Ook los van deze conferentie blijft het Nederlandse  vreemdelingenbeleid gebaseerd op in internationale  verdragen vastgelegde standaarden van humaniteit.  Personen die naar ons land komen vanwege gezinsvorming en  gezinshereniging worden in onze samenleving opgenomen. En  aan diegenen die elders aan vervolging bloot staan, bieden  we bescherming en de kans om eveneens in onze samenleving  opgenomen te worden. Bij dit alles staat de nood  van betrokkenen voorop, niet het halen van een bepaald  migratiesaldo. Dat betekent ook de bereidheid van de  Nederlandse samenleving om de nodige voorzieningen voor  de opvang en integratie van deze vreemdelingen op te  brengen. Het huidige streven naar verbetering van opvangen  verblijffaciliteiten, vereenvoudiging van asielprocedures  en beperking van de onzekerheid van betrokken aanvragers  wordt voortgezet, bijv. bij de opvang- en opstapprojecten.  De mogelijkheid dat asielaanvragers bij een  afwijzend besluit over hun asielaanvraag beroep op de  rechter kunnen doen blijft daarbij gehandhaafd zoals dat  thans en in de nieuwe vreemdelingenwet het geval is.  Zowel de nieuwkomer als de gemeenschap zijn gediend bij  een oriëntatie op Nederland, het leren van de Nederlandse  taal en een gedegen voorbereiding op de arbeidsmarkt. Om  de integratie verder te bevorderen is het van belang dat  vreemdelingen politiek participeren door uitoefening van  het kiesrecht op zowel lokaal, provinciaal als landelijk  niveau. De achterstand van allochtonen op de arbeidsmarkt  dient te worden ingelopen door extra scholingsbeleid en  het bestrijden van elke feitelijk optredende discriminatie.  Naast het werkgelegenheidsplan van werkgevers en  werknemers is de nieuwe Wet Bevordering Arbeidskansen van  belang. Aan allochtoon ondernemerschap wordt extra aandacht  geschonken.  3.5 OPKOMEN VOOR DE RECHTEN VAN DE MENS  De ervaring van Joegoslavië roept de klemmende vraag op  in hoeverre men via internationaal mensenrechtenbeleid  enige invloed kan uitoefenen op oplaaiende nationalistische  en tribale conflicten. En, zo dat het geval is, wat  daartoe de meest effectieve instrumenten zijn. Sancties?  Een internationaal oorlogstribunaal? Het botte middel van  een militaire interventie? Of juist positieve middelen:  internationale erkenning van aanspraken op autonomie of  zelfs afscheiding? Internationale hulp? Bij vrijwel geen  ander onderdeel van internationaal burgerschap speelt  selectieve verontwaardiging, zo men wil: een dubbele  standaard, zo'n opzichtige rol.  Nederland dient zich zoveel mogelijk in te zetten voor  het versterken van de rechtsgelijkheid en representativiteit  in de internationale betrekkingen, ook al betekent  dit dat we vaker grootmachten, zoals China (in het geval  van Tibet) of Rusland (in het geval van Armenië), voor  het hoofd zullen stoten. Nederland dient ook door te gaan  met ondersteuning van de meer actieve functie van de VN-Mensenrechtencommissie.  Daarbij moet het de ijzeren driehoek  van humane economische ontwikkeling, universele  mensenrechten en liberale democratisering onophoudelijk  onder de aandacht brengen. Waarlijk humanitaire actie  wordt verder gekenmerkt door samenhang in aandacht voor  misstanden en kritiek op bepaalde regimes; door eendrachtig  optreden van gouvernementele en niet-gouvernementele  instellingen (zoals Amnesty International); en door actieve  diplomatie ofwel 'peace-building', ook van de zijde  van de Nederlandse overheid.  Of staten en burgers het willen of niet, ook de verantwoordelijkheid  voor het instandhouden van een minimum aan  beschaving voert ons steeds meer naar één wereld. Een  volkerenmoord zoals in Cambodja onder Pol Pot in de jaren  zeventig mag niet meer gebeuren. Toch leren de non-interventie  in Joegoslavië en de interventie in Somalië hoe  moeilijk het is voor de internationale gemeenschap om  burgeroorlogen van buitenaf te beïnvloeden en vrede af te  dwingen. Eenzijdige militaire interventie zal een hoge  uitzondering en in elk geval een uiterste redmiddel blijven.  Uit de praktijk is bekend dat eenzijdige interventies  zelden puur humanitair bedoeld zijn maar dikwijls  politieke en territoriale (bij-)bedoelingen hebben. Ook  is militaire interventie een bot middel, dat zelden succesvol  zal kunnen zijn en vaak veel slachtoffers vergt.  Bovendien zal vaak het nog resterende politieke leven in  de doelstaat worden ontwricht en worden vechtende partijen  slechts tijdelijk uiteen gehouden. Nederland kan  alleen dan aan militaire interventies meedoen als volkenrechtelijke  normen van noodzaak, subsidiariteit, evenredigheid  en internationaal humanitair recht in acht worden  genomen en bovendien politieke rugdekking is verschaft  door de Veiligheidsraad, die in deze aangelegenheden een  centrale plaats hoort in te nemen.  Er moet een Hoge Commissaris voor de Rechten van de  Mens komen. De besluitvorming over erkenning van nieuwe  staten, toelating van nieuwe leden tot de Raad van Europa  en samenwerkingsakkoorden met de EU dient mede te worden  gebaseerd op het criterium der mensenrechten. Dit geldt  evenzeer voor de algemene werkwijze van internationale  organisaties als de Wereldbank, het Internationale Monetaire  Fonds (IMF) en de EU.  Nederland dient zich actief in te zetten voor het berechten  van oorlogsmisdadigers volgens reeds geldend  internationaal humanitair recht, waaronder degenen die  verantwoordelijk zijn voor oorlogsmisdaden als etnische  schoonmaak en verkrachting van meisjes en vrouwen, zoals  in voormalig Joegoslavië.  3.6 VERSTERKING VAN DE VERENIGDE NATIES  De Verenigde Naties hebben in de drie afgelopen jaren  meer vredesoperaties opgezet dan in de 45 jaren daarvoor.  De Veiligheidsraad wordt niet langer door veto's verlamd.  De bescherming van het milieu en de rechten van de mens  staan hoog op de VN-agenda. In weerwil van dit nieuwe  gezag en élan, is de VN nog altijd een zwakke organisatie,  geplaagd door een miniem budget, achterblijvende  contributies, een zwak apparaat en geringe daadkracht. De  VN-Secretaris-Generaal heeft maar beperkte bevoegdheden.  De gewenste versterking van de Verenigde Naties kan  langs de volgende lijnen ter hand worden genomen. Er is  een uitgebreide Veiligheidsraad nodig met ongeveer 20  leden. Grote landen als Brazilië, Duitsland, Egypte,  India, Indonesië, Japan en Zuid-Afrika zouden een permanente  plaats moeten krijgen. Daarbij verdient het aanbeveling  over te gaan op een gekwalificeerde meerderheidsregel  of een exclusief vetorecht voor de oude leden.  De voorstellen van VN Secretaris-Generaal Boutros Ghali,  in zijn rapport Agenda for Peace (1992), omtrent een  permanente VN-politiemacht en binnen 48 uur oproepbare  strijdkrachten verdienen steun. De nieuwe veiligheidsraad  zou daardoor over een eigen vredesmacht beschikken. De  Secretaris-Generaal moet de bevoegdheden en de faciliteiten  krijgen om humanitaire actie de ondernemen (samen met  het Wereldvoedselprogramma en vergelijkbare instellingen en  niet-gouvernementele organisaties als het Rode Kruis en  Artsen zonder Grenzen). Voor militaire interventie is de  instemming van de V-raad vereist.  Nederland dient zich in te zetten voor een effectief  toezicht van de VN op de fabricage van en handel in wapens.  Een belangrijk middel hierbij is het wapenembargo  met betrekking tot conflictgebieden in de wereld.  3.7 DUURZAME ONTWIKKELING  Het laatste maar niet het minste geval van vervagende  grenzen betreft de milieuproblematiek. Verschijnselen als  de aantasting van de ozonlaag, het broeikaseffect en het  afvaltoerisme geven aan dat het milieuvuil door vele  volken wordt veroorzaakt, grensoverschrijdend is en bovendien  getuigt van een overmatig gebruik van de aarde.  Daar komt nog de ongelijke verdeling van dit gebruik bij.  De 15 miljoen Nederlanders leven in een bevoorrecht land,  behorend tot het rijke stuk van de wereld dat met 20 %  van de wereldbevolking 80 % van de grondstoffen gebruikt.  Een groot deel van de wereldbevolking zal een toenemend  beslag op de milieugebruiksruimte moeten leggen om de  bevolkingsgroei op te vangen en de armoede, hongersnood  en kindersterfte te bestrijden. Een van de uitkomsten van  de UNCED-conferentie in Rio is dat dit erkend is als een  noodzakelijke voorwaarde om te komen tot mondiale consensus  over internationaal milieubeleid. Het beklemtoont  tevens de verantwoordelijkheid voor ons deel van de wereld  om ons beslag op de milieugebruiksruimte terug te  dringen en ruimte voor de ontwikkelingslanden te maken.  Duurzame ontwikkeling op wereldschaal gericht op een  eerlijker verdeling is daarmee een aparte taakstelling  van internationaal burgerschap. Maatschappelijke ontwikkelingen  pakken verschillend uit voor vrouwen en mannen.  Daarom moet er bij armoedebestrijding en ontwikkeling en  milieu specifieke aandacht zijn voor de verschillende  posities van vrouwen en mannen.  Duurzaamheid komt hier neer op een verbinding van leefbaarheid,  internationale arbeidsdeling en vrije markten.  Om het aandeel van de armste landen in de wereldeconomie  te vergroten, moet de sfeer van vrijhandel drastisch  worden uitgebreid. De opkomst van een stelsel van drie  concurrerende blokken Zuid-Oost Azië, de Verenigde Staten  plus Canada en Mexico, en de EU ('managed trade') dreigt  te ontaarden in een nieuw protectionisme van de ontwikkelde  landen. De zgn. Uruguay-ronde van de GATT moet  spoedig succesvol worden afgerond. Een vrije toegang van  ontwikkelingslanden tot de EG-markt betekent onder meer  afschaffing van het Multivezelakkoord (textiel, kleding)  en volledige herziening van het Gemeenschappelijk landbouwbeleid  en de voedselhulp van de EG (zoals dumping van  vleesoverschotten). Zowel het verdrag van Maastricht als  het Lomé-IV-Verdrag bieden kansen voor een effectiever  internationaal ontwikkelingsbeleid. Tegelijk dient de  bedreigende opkomst van internationale milieuhandel te  worden afgeremd door internationale verdragen met hoge  normen en toepassing van het beginsel dat de vervuiler  betaalt. Anders worden landen met een voortvarend milieubeleid  de dupe, doordat andere landen de goedkopere import  van vuilere producten verkiezen ('ecodumping'). Een  duurzame landbouw is internationaal alleen mogelijk als  initiatieven voor eerlijke handel gesteund worden. Het  keurmerkconcept (Max Havelaar) kan als leidraad dienen om  een betere beloning van boeren te combineren met het  stimuleren van duurzame landbouwsystemen.  De PvdA wil die kansen graag benutten, al is het maar  om andere EG-partners over de streep te trekken van bijv.  0.7 % van het BNP als officiële en zuivere ontwikkelingshulp.  In dit kader past ook een Nederlandse keuze voor  zuivere ontwikkelingshulp (ODA) ter waarde van 1% van het  BNP, hetgeen in de komende vier jaren dient te worden  gerealiseerd. Additioneel wordt 0,1% BNP besteed als hulp  van Nederland aan ontwikkelingslanden bij het oplossen  van mondiale milieuproblemen. Er is immers berekend dat  jaarlijks zo'n 160 miljard nodig en verwerkbaar is voor  armoedebestrijding, economische verzelfstandiging, milieubescherming,  hulp aan nieuwe ontwikkelingslanden in  de regio van de voormalige Sovjet-Unie en vredespakketten  (zoals dat voor Cambodja). Voorwaarde is wel dat de verplichting  tot besteding van hulp in het gevende land verdwijnt  en dat de rol van multilaterale organisaties (UNICEF  e.d.) bij de hulpverlening belangrijker wordt. Verder  dient speciale aandacht te worden gegeven aan Afrika en  moet de controle op doel- en rechtmatigheid van Nederlandse  hulp worden verscherpt, conform de aanbevelingen  van instanties als de Algemene Rekenkamer. Naast de genoemde  1 % ontwikkelingshulp komt een toenemend beslag te  liggen op uitgaven voor internationale samenwerking en  hulp, zoals die rondom de vluchtelingenstroom naar ons  land, vredesoperaties, en Midden- en Oost-Europa. De  bilaterale schulden van de armste landen dienen te worden  kwijtgescholden. Nederland blijft hiertoe initiatieven  nemen. Een heroriëntatie van de IMF-aanpassingsprogramma's  in de richting van rechtvaardige en duurzame ontwikkeling  is noodzakelijk.  Het belangrijkste aspect van duurzame ontwikkeling en  internationaal burgerschap is dat we in de geïndustrialiseerde  wereld daadwerkelijk onze patronen van consumptie  en productie aanpassen aan de met onze bevolkingsomvang  verbonden 'milieugebruiksruimte'. Nog altijd komt 70 tot  80% van de milieudruk van de ontwikkelde landen. Het is  waar dat de milieudruk door ontwikkelingslanden toeneemt  mede als gevolg van een uitbundige bevolkingsgroei. Maar  een geloofwaardige ondersteuning van een bevolkingsbeleid  in de Derdewereldlanden is slechts mogelijk als we ons  eigen overmatig milieubeslag fors terugdringen. Daarover  gaat de eerste paragraaf van het volgende hoofdstuk.  HOOFDSTUK 4 SOCIAAL BURGERSCHAP  Ook in het binnenland geldt dat slijtende  verworvenheden moeten worden 'omgemunt' tot duurzame en  elementaire zekerheid. Ondernemingen zijn bezig met pijnlijke  afslankingsoperaties, aanpassing aan de Europese  markt (waaronder fusering en overname) en offensieve  strategieën. De overheid doet iets vergelijkbaars: ze  bezuinigt, werpt zich in de beleidsconcurrentie met ander  Europese overheden en keert terug naar haar kerntaken. De  onzekerheid drukt niet alleen op deze grote formele organisaties  maar ook op de meeste Nederlanders persoonlijk.  Aan de ene kant zijn vele oude sociale rechten in de  huidige vorm en omvang niet meer te handhaven, maar aan  de andere kant is juist een nieuw besef van sociaal burgerschap  geboden om de toekomstige levenskwaliteit van  allen te garanderen. Een daarop gerichte mobilisatie van  samenwerkende overheidsinstanties, organen in het maatschappelijk  middenveld en afzonderlijke burgers maakt het  mogelijk om in de komende jaren een Nederlandse sprong  vooruit te maken in de vermindering van fundamentele  onzekerheid. Van economische tweedeling naar hulpbrongelijkheid  tussen alle burgers als voorwaarde voor succesrijke  deelname aan de concurrentieslag met andere landen.  Van een vrij besteedbaar en hoog inkomen in een zieke  natuur naar een meer rationele en duurzamer consumptie op  een leefbare aarde. Van omvangrijke criminaliteit en repressie  naar een gevoel van veiligheid en preventie. Van  een vechtmaatschappij naar eerlijke competitie en deelname  aan de arbeid in de ruimste zin van het woord. Van  bezuiniging en misbruik in het stelsel van sociale zekerheid  naar elementaire bestaanszekerheid en een zuivere  verdeling tussen publieke, sociale en persoonlijke verantwoordelijkheid.  Van materialisme en culturele vervlakking  naar een sociaal-culturele infrastructuur van de  verzorging.  4.1 ECOLOGISCHE MODERNISERING  Milieubeleid helpt. De verzuring, vermesting en verspreiding  van gevaarlijke stoffen zijn aan het afnemen.  De verwijdering van afval is eveneens in volle gang. Op  dit terrein komt een trendbreuk in zicht, mits de maatregelen  uit de lopende kabinetsperiode volledig en onverkort  worden uitgevoerd, wat nog een grote maatschappelijke  inspanning zal vergen en een politiek beleid van rechte  ruggen. Nederland heeft een voorsprong op andere Europese  landen bij de vernieuwing van afvalverwerkingsinstallaties.  Maar er zijn ook tegenvallers, zoals de stijging van energiegebruik en uitstoot van kooldioxide, de  stijging van de mobiliteit, met name in het goederenvervoer  over de weg, en de verdroging van natuurgebieden.  Dergelijke tegenvallers maken duidelijk dat het Nederlandse  milieubeleid nog ontoereikend is om ons land voldoende  leefbaar te maken. Daarom moet worden vastgehouden  aan de ambitieuze taakstelling van het Nationaal Milieubeleidsplan  (NMP plus), het streven naar vrijwel volledige  opheffing van schadelijke uitstoot, vermindering van  het gebruik van energie en grondstoffen alsmede verwijdering  of bestrijding van al het vuil ('end-of-pipe' en  vooral preventie).  Het herstel van de leefbaarheid voor onszelf, voor de  arme landen en voor latere generaties is een zaak die een  generatie in beslag zal nemen. In de komende vier jaar  moeten kostbare maatregelen worden getroffen waarvan de  sociale baten pas op langere termijn (in 2000, 2010 of  nog later) volledig zichtbaar worden. Er staat veel op  het spel. Hoe bereiken we dat het rijke stuk van de wereld,  dat met 20 % van de wereldbevolking 80 % van de  grondstoffen verbruikt, naar een zodanig lager percentage  van grondstofgebruik zakt, dat de arme landen een groter  aandeel krijgen in de 'milieugebruiksruimte' en het stadium  van onderontwikkeling achter zich kunnen laten? Hoe  bereiken we technische doorbraken, zoals productvernieuwing  ondergrondse verbindingen, enz.? Hoe bereiken we  dat respect voor de natuur een natuurlijke trek wordt van  de strategieën van producenten? Alle deelnemers, van  gezagsdragers en ondernemers tot consumenten, moeten  leren om met de minste sociale kosten milieuvijandig  beleid te staken en milieuvijandige bezigheden te verhinderen.  Het ambitieuze milieubeleid en zeker de nieuwe internationale  dimensie daarvan zijn per definitie een leerproces.  In Nederland werd in de jaren zeventig en tachtig  een schuchter begin gemaakt met het opzetten van een  eerste overheidsplanning, met een accent op gedetailleerde  regelgeving (vergunningen) en resultaten die vooral de  'end-of-pipe' betroffen. De omslag van het NMP plus was  vooral gelegen in het integrale karakter van het milieubeleid,  de doelgroepenaanpak en de aanzetten voor preventie.  De noodzaak van volumebeleid begint zich nu, in de  jaren negentig, af te tekenen. De PvdA heeft van de recente  ervaring met milieubeleid geleerd dat een doeltreffende  aanpak gekenmerkt wordt door selectie, bestuurlijke  samenwerking, modernisering, marktprikkels en volumebeleid  op een beperkt aantal terreinen.  Selectie wil zeggen dat de taakstellingen van het NMP,  met name de terugdringing van emissies, worden omgezet in  concrete doelen voor de betrokken organisaties en personen  in bepaalde sectoren, in uitvoerbare maatregelen met  een hoog milieurendement en in leergedrag dat Nederland  dichterbij de toestand van leefbaarheid brengt. De overheid  zal het vaak verborgen subsidiëren van vervuilend  gedrag (zoals de bijdrage van de gewone belastingbetaler  aan de ongewoon luxueuze 'auto van de zaak') zo snel  mogelijk moeten beëindigen. Vervolgens moet de overheid  bij de doelen die ze stelt met kracht de realisering  daarvan handhaven. Niets is zo bedreigend voor het draagvlak  van milieupolitiek als een overheid die de consistentie  en handhaving van het beleid verzaakt. Vandaar dus  een concentratie op hoofdzaken. In het onderhavige program  wordt aangegeven wat selectie precies betekent voor  energiegebruik, afval, personenverkeer, industrie en  landbouw.  Bestuurlijke samenwerking wil zeggen dat de overheid  minder 'top down' stuurt en meer beheert, vergemakkelijkt  en stimuleert. De overheid, ja het hele kabinet, schept  een institutioneel kader voor duurzame ontwikkeling, komt  met goede ideeën, zoekt echte consensus onder de betrokkenen,  en moet het beleid door anderen als geheel uitgevoerd  zien te krijgen. Daarbij is directe samenwerking  (buiten het ministerie om) tussen niet-gouvernementele  organisaties en bedrijven even onmisbaar als directe  democratie buiten het parlement om. De PvdA bepleit daarom  nieuwe democratische procedures voor de behandeling  van omstreden investeringsprojecten, zoals Schiphol en de  Betuwelijn (meer hierover in hoofdstuk 5 over democratisch  burgerschap). Minder 'top down' betekent ook dat de  overheid niet als enige de rol op zich moet nemen van  verdediger van het milieubelang. Ze moet weliswaar zorgen  dat de randvoorwaarden (milieugebruiksruimte, plafonds)  niet worden overschreden, maar daarbinnen de instrumenten  zo kiezen dat burgers, bedrijven, andere overheden, enz.  eigen verantwoordelijkheden krijgen om de overeengekomen  milieukwaliteit en taakstelling te halen. De overheid is  dan niet zozeer in een gevecht met de samenleving gewikkeld  maar biedt ontwikkelingsperspectieven voor eigen  initiatief en samenwerking waarin betrokkenen te winnen  hebben dat ze de kans krijgen hun diverse eigen belangen  tegelijk met de overeengekomen milieudoelstellingen te  realiseren. Sluitstuk van deze 'transactieaanpak' is  uiteraard dat overheid en parlement periodiek met de  betrokken doelgroepen een afrekening op resultaat maken.  Vaak zal daarbij algemene ondersteunende wetgeving noodzakelijk  zijn.  Ecologische modernisering betekent dat milieubeleid  iets heel anders symboliseert dan een daad van berouw,  een terugtocht der zondaren of een noodzakelijk kwaad.  Duurzame ontwikkeling is veeleer een futuristisch project,  waarin de kwaliteit van het bestaan in Nederland  wordt verbeterd, door terugdringing van vervuiling, geluidshinder  en overlast; door herstel van natuurgebieden,  schone rivieren en zeeën en de biologische rijkdom; en  door het overwinnen van de angst dat we de tak waarop we  zitten aan het afzagen zijn en onze kinderen geen goed  milieu kunnen nalaten. Duurzame ontwikkeling is ook een  comparatief voordeel ten opzichte van concurrerende landen  met traditionele technologie en een ingrediënt van  intelligent streven naar kwaliteit van massaproductie en  massaconsumptie. Integraal ketenbeheer van besparing tot  hergebruik is morgen net zo vanzelfsprekend als de rokende  schoorsteen van de fabriek dat gisteren was.  Wat betreft milieubeleid, wil de PvdA dat door een  volgend kabinet scenario's voor 'Duurzame Economie 2010'  worden ontwikkeld die richting aan het beleid geven en  tegelijkertijd concreet en wervend zijn. Dergelijke scenario's  laten niet alleen zien waar krimp moet plaats  hebben, maar ook waar de groei vandaan komt. Ze laten  zien dat een schone economie geen retour naar de jaren  vijftig is, maar juist een meer leefbare wereld oplevert.  De PvdA wil een maatschappelijke discussie hierover entameren,  niet in een partijpolitiek, laat staan Haags ambtelijk  circuit, maar in brede lagen van de bevolking en  met maatschappelijke organisaties. Milieudoelen staan  immers niet los van andere maatschappelijke doelen maar  moeten gelijk met deze doelen worden gerealiseerd. Het  ontwikkelen van scenario's zal dan ook zichtbaar maken  dat ecologische modernisering vooral een keuze is voor  het type maatschappij dat wij willen: welke consumptiepatronen,  welke werkgelegenheid, welke vrijheden voor burgers  om te kiezen, welke technologieën en welke landinrichting  (nog meer wegen?) en meer van die vragen die ten  dele langs de klassieke lijn van verschillende politieke  opvattingen zullen lopen (bijv. sociaal-democratisch  versus liberaal) en deels nieuwe scheidslijnen zullen  verscherpen. Omdat het hier om bredere vragen van maatschappelijke  ordening gaat, zou deze discussie niet alleen  onder verantwoordelijkheid van het ministerie voor  Volkshuisvesting, Ruimtelijke Ordening en Milieu (VROM)  moeten vallen maar ook onder de verantwoordelijkheid van  de Minister-president Nederland moet zo'n scenariobenadering  ook op Europees niveau bepleiten, met name bij  zaken als 'het na te streven industriebeleid', internationaal  (goederen-)transport en grote vervuilende industriële  complexen.  Het belangrijkste middel in de (inter-)nationale milieupolitiek  worden de marktprikkels, het opnemen van  milieukosten in de prijzen. Daartoe zullen verschillende  elkaar aanvullende instrumenten worden ingezet als vergunningen,  normstelling e.d. Maar veel meer dan voorheen  ook economische instrumenten als regulerende heffingen  (hoe meer het milieudoel wordt gehaald, hoe lager de  opbrengst), ecotaxen (met het milieugebruik als belastinggrondslag  en inkomstenbron voor de overheid in plaats  van arbeid of vermogen) en privaatrechtelijke regelingen  (milieuaansprakelijkheid). Het grote voordeel van economische  instrumenten is dat ze economische vrijheid en  ecologische innovatie met elkaar verzoenen. In tegenstelling  tot statische vergunningen sporen ze voortdurend aan  tot besparende vernieuwingen en passen ze bij de principiële  keuze voor een markteconomie. Ze kunnen zo worden  vastgesteld dat de totale productie en consumptie onder  de gestelde milieuplafonds blijven. Overigens zullen  zonder opnemen van milieuprijzen in de prijzen, bijv.  hogere energieprijzen, de convenanten van de overheid met  het bedrijfsleven nooit voldoende effectief zijn omdat  besparingen dan te weinig opleveren. Economische instrumenten  zijn dan ook onmisbaar naast regelgeving, voorlichting  en overleg. De PvdA is voorstander van het verlagen  van de kosten van arbeid. Dit wordt mede gefinancierd  door het instellen van een energieheffing, om te  beginnen met een heffing op kleinverbruik van gas en  elektriciteit in Nederland en onder gelijktijdige afschaffing  van het vastrecht voor gas en elektriciteit.  Nederland nodigt andere Europese landen uit hetzelfde te  doen.  In dit kader past een pakket van eenvoudige en snel in  te voeren fiscale maatregelen. De PvdA zal zich de komende  jaren in EU-verband sterk maken voor fiscale stimulering  van groene bedrijfsinvesteringen en beleggingen; een  indeling van producten en diensten (reparaties bijv.) met  een milieukeur bij het lage tarief van de Belasting op de  Toegevoegde Waarde (BTW). een heffing op energie (gas,  elektriciteit) waarin de prijs tot Europees peil wordt  opgetrokken; verfijning van verbruiksbelasting op brandstoffen  (vrije voet en/of vrijstelling van uitgaven voor  energiebesparing). heffingen op schaarse mineralen, milieuschadelijke  stoffen en produkten die de ozonlaag  afbreken, en fiscale stimulering van schone vrachtwagen-  motoren en auto's (belasting op aanschaf, motorrijtuigenbelasting),  zwavelarme dieselolie, en LPG. Ook  statiegeldsystemen en milieuaansprakelijkheid behoren  tot de marktconforme instrumenten die ingevoerd dienen te  worden.  Op het gebied van energiegebruik in de industrie zijn  besparingen van 15 tot 20 % mogelijk, zonder nieuwe techniek  of verlies van rentabiliteit. Bij een hogere energieprijs  door een heffing zal dit nog meer worden en  wordt 'recycling' van energievretende metalen als aluminium  vanzelf rendabeler (en daarmee ook de inzet van  statiegeld).  Bij het energiegebruik van huishoudens zijn enorme  besparingen mogelijk door de aanschaf van zuinigere producten  (spaarlampen e.d.). Deze aanschaf is iets duurder  maar verdient zichzelf in enkele jaren terug. Huishoudens  kunnen over de streep worden getrokken door normering (de  Wet Energiebesparing Toestellen) en voorfinanciering van  de kant van nutsbedrijven. De trend van bezuiniging op de  verwarming van woningen, waaronder een halvering van  aardgas in de gemiddelde gezinswoning in de afgelopen 10  jaar, kan verder worden doorgetrokken. Met zonneboilers  valt het gebruik van gas terug te dringen tegen een geringe  meerprijs.  De afvalsector kan verder worden gemoderniseerd. De  leidraad is hier: preventie en organisatie van hergebruik  en handhaving en nazorg inzake stortplaatsen, en dat  alles kosteneffectief en flexibel. Het imago van de afvalbranche  kan aanzienlijk worden verbeterd door geavanceerde  verbranding, hergebruik (van oud papier, bouw- en  sloopafval en ook organisch afval), nazorg voor gesloten  stortplaatsen en een toereikende heffing van opcenten.  Het bestaande wettelijke instrumentarium dient gebruikt  te worden om fabrikanten en importeurs te verplichten  bepaalde groepen van afgedankte producten terug te nemen  en op voorgeschreven wijze te herverwerken. Chemisch en  radioactief afval worden niet in de bodem opgeslagen.  Een modern stelsel van personenverkeer moet voldoen aan  de eisen van beweeglijkheid, bereikbaarheid, veiligheid  en minimaal milieubeslag. De PvdA kiest daarmee niet voor  het uitbannen van de auto maar voor het terugdringen van  de overlast, het bieden van alternatieven, maar ook voor  het beroep op mensen om waar mogelijk de auto te laten  staan (de helft van de ritjes zijn minder dan 5 km). Het  milieugebruik per gereden kilometer kan worden verminderd  door de verhoging van de bezettingsgraad ('carpooling'  e.d.), de fiscale stimulering van de aanschaf van schonere  en ook zuinigere en stillere auto's en de aanscherping  van emissienormstelling. De automobilist moet geprikkeld  worden om te kiezen voor kleinere en lichtere auto's en  lagere snelheden. De PvdA wil dat onder het volgend kabinet  de handhaving van de maximum snelheid wordt verbeterd,  bijv. door koppeling van overtreding aan de jaarlijkse  verzekeringspremie en het rijbewijs. De koppeling  tussen openbaar vervoer en particulier vervoer kan worden  versterkt, o.a. door de treintaxi en door het stimuleren  van bel-/buurtbusprojecten in met name plattelandsgebieden.  Het aandeel van eigen auto's kan worden verminderd  ten gunste van het aandeel van huurauto's, gedeeld autobezit,  lease-auto's voor een deel van het jaar, 'call-a--  car' en het al genoemde 'carpooling'. De mogelijkheden  hiertoe moeten worden vergroot. Toch is dit alles vermoedelijk  niet genoeg. De automobilist draagt lang niet alle  kosten van de mobiliteit zelf, maar laat ze door anderen  voldoen, en wentelt bijv. de schade aan gezondheid bij  ongevallen af op de werknemersverzekeringen. Autorijden  wordt in feite dus gesubsidieerd. De mobiliteitsvraag per  persoon kan fors worden teruggedrongen door de kosten van  beweeglijkheid in rekening te brengen en wonen, werken,  winkelen en ontspannen op elkaar af te stemmen (ruimtelijke concentratie). De concurrentiepositie van het openbaar  vervoer wordt verbeterd ten opzichte van het gebruik  van de auto. Dit geldt zowel het niveau van de voorzieningen,  de tariefstelling als de doelmatigheid. De PvdA  is voorstander van forse investeringen in stadsgewestelijk  openbaar vervoer en in fietsvoorzieningen. Privégebruik  van de auto van de zaak wordt zwaarder belast. Aan  het gestelde over de mobiliteitsvraag per persoon dient  te worden toegevoegd dat bij het in rekening brengen van  de kosten van beweeglijkheid invaliden c.q. minder validen  moeten worden uitgezonderd.  Wat betreft de tegenvallende terugdringing van emissies  van het vrachtverkeer, zal het beleid aangehaald moeten  worden door aanscherping van (Europese) emissienormen en  versterkte verschuiving naar water en rail, vooral door  een herziening op Europese schaal van het internationale  transportsysteem.  Een duurzaam verkeersstelsel is een stelsel waarin de  auto zijn plaats heeft maar niet langer overheerst. Dat  stelsel moet langs twee sporen worden tot stand gebracht.  Het eerste spoor is een oriëntatie van beleid op verstedelijkte  gebieden. De PvdA zal zich inzetten voor het  stedelijke netwerk van openbaar vervoer (Randstad Rail,  Hogesnelheids-rein) en de vervanging van de auto door  andere voertuigen in de binnenstad. Het tweede spoor is  de geleidelijke verhoging van vooral de variabele autokosten  en de overstap van de auto en het vliegtuig op  openbaar vervoer. De overheid bevordert een organisatorische  verbetering in het openbaarvervoersaanbod, zodat  de diverse lijnnetten en dienstregelingen optimaal op  elkaar aansluiten en in een reële vervoersbehoefte voorzien.  Ook dient voldoende aandacht te worden besteed aan  doorgaande OV-verbindingen buiten de Randstad, met name  tussen stedelijke knooppunten en de stadsgewesten.  De prioriteit in de land- en tuinbouw is bevordering  van kwaliteit en diversiteit en herstel van het concurrentievermogen  van deze sector en de individuele bedrijven  onder stringente milieuvoorwaarden. Bij het stellen  van milieuhygiënische eisen zal waar mogelijk worden  uitgegaan van de individuele verantwoordelijkheid van de  ondernemer. In de EU is sprake van een structurele overproductie  die een ontoelaatbaar groot beslag legt op het  Uniebudget. Daarom zijn productiebeheersing en inkomenstoeslagen  noodzakelijk. Dat leidt tot een overschot aan  grond, die via regionaal plannen herbestemd wordt voor  natuur, bos, recreatie en agrificatie. Nederland zal zijn  natuurareaal verdubbelen, terwijl boeren een reële prijs  wordt betaald voor natuurproductie en natuurbeheer. De  kunstmatig lage gasprijs wordt afgebouwd omdat dit een  premie op vervuiling is en een erg dure subsidie op arbeidsplaatsen.  In het algemeen moet ecologische productie  niet structureel in stand worden gehouden met overheidssubsidies. De enig juiste weg is dat uiteindelijk de  milieukosten in de prijzen van producten worden verwerkt,  waardoor niet-duurzame producten vanzelf minder concurrerend  worden en zelfs verboden worden als (bij de productie)  niet aan minimale milieueisen wordt voldaan. Wel kan  het noodzakelijk zijn in de overgangsfase tijdelijke  stimuleringssubsidies te verstrekken. Wat betreft de  terugdringing van bestrijdingsmiddelen wordt gerekend op  een beleid van afspraken met de sector en wordt overwogen  heffingen in te stellen, in aanvulling op directe regelgeving.  In de industrie moet de overheid gebruik maken van de  bereidheid van Nederlandse ondernemers om actief mee te  doen aan preventie. Met afzonderlijke bedrijven en sectoren  dienen afspraken te worden gemaakt over 5 tot 10  jaren op grond van aangescherpte normen. De bedrijfsmilieuzorg  moet ontdaan worden van bureaucratische rompslomp.  Het accent moet liggen op communicatie en, vooral,  openbaarheid van milieugegevens (over afval, uitstoot,  preventieplanning e.d.). Vergunningen en convenanten  moeten worden aangevuld met een verschuiving van de gegeven  fiscale druk op bedrijven in de richting van milieubelastingen.  De overheid moet voor de meest in aanmerking  komende productgroepen heldere en vaste milieurichtlijnen  aangeven, waarop bedrijven kunnen anticiperen als ze  investeren in innovatieve proces- en productontwikkeling  De praktijk van convenanten (doelgroepenoverleg in de  chemische industrie, de metaal, de verpakkingen e.d.) kan  sterk worden verbeterd door grotere aandacht voor afvalpreventie;  onderhandelingen met een hardere opstelling  van de overheid; meer ruimte voor eigen voorstellen van  de bedrijven en grotere openbaarheid; en ecologische  speerpunten in de industriepolitiek van de rijksoverheid.  Selectief en marktconform milieubeleid in het kader van  ecologische modernisering en democratisering heeft grote  gevolgen voor de nationale economie. De effecten op de  consumptie betreffen het milieubewustzijn. Door milieukeuren  en voor het milieu gecorrigeerde prijzen worden  consumenten geprikkeld om schonere goederen aan te schaffen.  De effecten op de werkgelegenheid kunnen per saldo  positief zijn. De milieu-investeringen, de tijdelijke  voorsprong van milieuefficiënte bedrijven in de exportsector  en de vermindering van de lastendruk op arbeid (en  verhoging van die op milieugebruik) zullen alle bijdragen  tot de groei van het aantal arbeidsplaatsen. Het werkelijke  probleem is hier de pijnlijke reallocatie in regio's  als Rijnmond, IJmond en Zeeland alsmede de regio's  met veel glastuinbouw.  Juist voor deze 'grotere' reallocaties geldt de eis van  geleidelijkheid, overleg en internationale afstemming. In  dit spanningsveld is ook de eerder bepleite integrale  scenariogebaseerde ontwikkeling van belang. In een  'Duurzame Economie 2010' zal immers zichtbaar worden  welke sectoren groeitoekomst hebben en welke krimptoekomst.  Ook het industriebeleid kan op zulke kaders worden  geënt, waaronder een beleid voor sociale aanpassing en  (her)investeringen in de 'getroffen' regio's.  De effecten op de koopkracht vormen eveneens een saldo.  Aan de ene kant leiden marktprikkels tot allerlei besparende  vervangingen waardoor de gemiddelde koopkracht kan  stijgen voor mensen die hun gedrag aanpassen. Ook een  combinatie van stijgende milieuheffingen met dalende  overige belasting kan de koopkracht onverlet laten. Maar  aan de andere kant zal de macroarbeidsproductiviteit  minder kunnen stijgen en valt de prijsstijging door milieuheffingen  buiten de prijscompensatie. Ook kan in  sommige sectoren collectief worden afgesproken dat men  tijdelijk de brutolonen matigt ten behoeve van ecologische  investeringen in het eigen bedrijf of ecologische  fondsvorming in de eigen bedrijfstak. Door dit alles  stijgen de bruto lonen minder. Gezien de noodzaak van  overheidsinvesteringen in een ecologische infrastructuur  (riolering, natuurbehoud), de financiële verplichtingen  uit hoofde van internationaal milieubeleid (de genoemde  0.1 % van het BNP) en voortgaande bodemsanering, valt  evenmin te ontkomen aan een zekere beperking van de koopkracht  ten behoeve van het milieu. De koopkracht wordt  nog op een derde manier begrensd, namelijk door de fiscale  ontmoediging van de consumptie van bepaalde eindproducten  zoals benzine, elektriciteit, gas, kerosine,  vlees en water (mits de consumenten hun gedrag aanpassen).  Dit volgt uit het beginsel dat 'de vervuiler betaalt'.  Tegelijkertijd geldt dat mensen die hun gedrag  aanpassen (dus minder autorijden bijv.) ook die kosten  niet meer maken en er dus zelfs een stuk op vooruit kunnen  gaan.  Alles overziende, valt op voorhand niet te zeggen hoe  de gemiddelde koopkrachteffecten van het milieubeleid  uiteindelijk zijn. Wel komt steeds weer uit alle nationale  en internationale berekeningen naar voren dat een  verregaand preventief milieubeleid een beperkte uitwerking  heeft op de totale koopkrachtontwikkeling. Het tegenovergestelde  is meer bedreigend: onvoldoende milieubeleid  zal de reinigingskosten voor water en voedsel sterk  doen oplopen. Dat moet ook worden betaald en zal het vrij  besteedbaar inkomen sterk inperken. Van veel grotere  invloed op de koopkracht zal de totale ontwikkeling van  de wereldeconomie zijn.  De effecten van 'de vervuiler betaalt' op de verdeling  verdienen bijzondere aandacht. In paragraaf 2.2 is gesteld  dat het milieubeleid van de PvdA gericht is op de  gelijke toegang van allen tot de milieugebruiksruimte.  Dit is in het voordeel van minder welvarende Nederlanders  en arme landen. Voorts is bekend dat het energie- en  milieugebruik ruwweg evenredig stijgt met het inkomen  (het benzinegebruik zelfs wat meer dan dat) en dat de  verschillen in energie- en milieugebruik binnen inkomensgroepen  groter zijn dan tussen inkomensgroepen. Een en  ander houdt in dat een consequente toepassing van 'de  vervuiler betaalt' ruwweg spoort met de gangbare verdelingspolitiek.  Maar er zijn twee problemen die niet mogen worden verwaarloosd.  Het binnenlandse probleem is dat de armste  Nederlanders in de klem komen vanwege stijgende prijzen  en plaatselijke tarieven. Dit probleem kan worden opgelost  door eerste levensbehoeften te ontzien (bijv. de  eerste 700 kuub aardgas), door heffingen die geen invloed  op het gedrag kunnen hebben, zoals rioolrecht, te vervangen  door financiering uit de algemene middelen en ook  door het beginsel van de 'vervuiler betaalt' radicaler  toe te passen (betalen per gewicht aan afval, vuilniszak  of liter water). Op de lange termijn kan het probleem  slechts worden opgeheven door de armsten minder afhankelijk  te maken van milieuvijandige producten namelijk  door energie/waterbesparing, duurzaam bouwen, stadsverwarming  e.d.  Het internationale probleem is dat rijke landen vasthouden  aan hun te grote aandeel in de mondiale milieugebruiksruimte,  met een beroep op concurrentie op de wereldmarkt  en bestrijding van de recessie. Het wordt nog  erger als rijke landen de kosten van internationaal milieubeleid  (broeikaseffect, ozonlaag, klimaatverandering,  waterverontreiniging, verzuring, verwoestijning) afwentelen  op de arme landen, met een beroep op de lage economische  kosten van mensenlevens en de lage milieuwaardering  in deze landen. Het idee om internationaal milieubeleid  te financieren ten laste van het ontwikkelingsbudget van  rijke landen is in feite een variant op deze afwenteling.  De PvdA meent dat Nederland een dubbele internationale  verplichting heeft op het terrein van de leefbaarheid.  Nederland moet bijdragen tot de opheffing van globale en  regionale milieuschade die het mede zelf heeft veroorzaakt.  En Nederland moet bijdragen tot een extra terugtred  van de rijke landen in de milieugebruiksruimte,  teneinde zo de minder ontwikkelde landen (waaronder ook  de Oosteuropese landen) in de gelegenheid te stellen  economische te groeien onder de milieuplafonds op wereldschaal.  Vanwege deze dubbele verantwoordelijkheid moet Nederland  in de eerste plaats in de internationale diplomatie  voorop blijven lopen bij het streven naar internationale  milieu-overeenkomsten waarin landen gezamenlijk zorgen  voor het oplossen van mondiale milieuproblemen (ozon,  broeikas, afval, grondstoffen, bossen, enz.) en waarin  ook financiële bijdragen voor armere landen worden beschikbaar gesteld. Deze internationale financiële verantwoordelijkheid  ligt, in vervolg op de UNCED-conferentie  in 1992 in Rio, voor Nederland minimaal op 0.1 % van het  BNP. In de tweede plaats moet Nederland zowel omdat het  geloofwaardig wenst te zijn bij internationale onderhandelingen  als omdat het land tot de meest vervuilde ter  wereld behoort, ook in zijn nationale beleid niet schromen  bij de voorlopers te behoren. Nederland zal experimenten  moeten aangaan om in andere landen met evenveel  guldens als anders in eigen land zouden worden ingezet,  een veel groter milieurendement te behalen. De nationale  doelstellingen mogen daardoor echter nadrukkelijk niet  worden verlaagd maar ten hoogste enigszins worden vertraagd  om internationaal een groter milieurendement te  behalen.  De internationale verplichtingen van Nederland hebben  gevolgen voor de visie van de PvdA op de grote  infrastructurele werken, zoals de uitbreiding van Schiphol,  de aanleg van de Betuwelijn en de Hoge Snelheidstrein.  De Nederlandse rol in de ecologische wereldpolitiek  zou heel ongeloofwaardig worden als Nederland zou  toestaan dat alles blijft groeien, bijv. het vliegverkeer  én het treinverkeer én het autoverkeer. Daarom is het van  belang dat Nederland in het streven naar verbetering van  het eigen concurrentievermogen (Nederland 'tuinbouwland',  'olie- en chemieland', 'dijkenland', 'distributieland')  ernstig rekening houdt met de noodzaak van Europese economische  politiek (afspraken over arbeidsdeling, bijv. in  de luchtvaart), de zin van internationale milieunormen en  milieuverdragen (actieve milieudiplomatie), de aanvaardbaarheid  van dure technologische uitwegen, de hardheid  van binnenlandse voorzorgsmaatregelen en de komst van een  sobere levensstijl in rijke landen.  In het lopende publieke debat over de grote infrastructurele  werken neemt de PvdA het volgende standpunt in.  Grote werken als Schiphol en de Betuwelijn kunnen alleen  op nationale schaal worden beoordeeld wat betreft  geluidshinder, ruimtebeslag en aanvaardbare veiligheidsrisico's.  De PvdA wil hier onverkort vasthouden aan de  hoge beschermingsnormen van Nederland. Geluidshinder moet  worden verminderd. Veiligheidsrisico's mogen niet groter  worden. Ruimtebeslag betekent een evenwicht tussen wonen,  werken, natuur en vrije tijd in de Schipholregio. Bij  Schiphol komen ook luchtvervuiling en energiegebruik in  het geding. Die nemen bij de verwachte groei van het  luchtverkeer aanzienlijk toe, maar hebben tevens een  grensoverschrijdend karakter. Het is niet zinnig dat een  afremming van de expansie van Schiphol zou leiden tot  toenemend verkeer van Nederlanders en buitenlanders via  Frankfurt, Londen en Parijs. Dat zou een verplaatsing van  de vervuilingsbronnen inhouden, geen vermindering. Daarom  moet Nederland zich inzetten voor internationale, althans  Europese afspraken over milieunormen en verwerking van  alle milieukosten in de vliegprijzen (bijv. door BTW op  kerosine en een forse CO -heffing) in internationaal en 2  daar waar mogelijk in Europees verband. Het is nu nog de  omgekeerde wereld dat een vliegreis naar Berlijn goedkoper  is dan een rit met de trein. Als straks de prijsverhoudingen  tussen auto, trein en vliegtuig zijn rechtgetrokken,  leidt dit op zichzelf al tot een meer verantwoorde  afweging door burgers over de juiste vervoerswijze.  Het is vervolgens goed mogelijk dat ook bij optimale  prijsverhoudingen het vliegverkeer blijft groeien, omdat  mensen binnen hun budget nu eenmaal een grote prioriteit  toekennen aan hypersnel vervoer en hier veel geld voor  over hebben. Dat wordt beleidsmatig aanvaardbaar mits het  totale consumptiepakket binnen de milieugebruiksruimte  blijft, zeg meer vluchten, doch minder autorijden en  minder mest.  Het vliegen met reclame bezorgt het milieu onnodige  overlast. Naast verontreinigende stoffen veroorzaken deze  vliegtuigjes veel overlast, ook op plaatsen waar men  juist van de rust wil genieten. De PvdA zal deze vorm van  reclamevoeren bestrijden.  Hoe organiseren we dat de luchtvaart onder de milieuplafonds  komt? Ten eerste zal het even duren voordat de  vereiste internationale maatregelen hun beslag krijgen,  hoe hard Nederland hieraan ook trekt. Daarom moet Nederland  tijdens internationale onderhandelingen laten zien  dat het wat betreft Schiphol geen onomkeerbare beslissingen  neemt. Er moeten dus op gezette tijden mogelijkheden  zijn om het expansieproces van Schiphol stop te zetten of  te beperken. Als zulks de rentabiliteit van bepaalde  investeringen onder druk zet, is dit de prijs die voor  internationale geloofwaardigheid in het milieuoverleg  moet worden betaald. Ten tweede zal het internationale  overleg vermoedelijk leiden tot een concentratie van  grootschalige distributiefuncties ('mainports' e.d.) op  enkele plaatsen in Europa. Dit raakt de Nederlandse besluitvorming  over Schiphol, de Rotterdamse haven en de  Betuwelijn. Het kan bijv. zijn dat er in de Europese  milieugebruiksruimte plaats is voor Nederland Distributieland,  terwijl andere landen zich ontwikkelen in andere  sectoren. Vergelijkbaar met het door de PvdA bepleite  scenario 'Duurzame Economie 2010 ', dient een scenario  van de EU over de Europese sectorstructuur hier perspectief  te bieden. Ten derde moet de door het huidige kabinet  gekozen werkwijze worden geïntensiveerd. Er is gekozen  voor een integrale aanpak, waarin niet alleen de  luchthaven in beeld komt maar ook de woningbouw, de recreatiegebieden,  de industriegebieden, alsmede aan- en  afvoer van reizigers en werknemers. Ook koos men voor een  integrale berekening van milieueffecten, inclusief die  van een uitbreiding van het snelle treinennet en een  internationale heffing op CO . Dit alles biedt de garantie 2  dat er eind 1993 veel onafhankelijk getoetste informatie  boven tafel komt, de enige basis voor fatsoenlijke en  gelaagde besluitvorming in gemeente, regio, provincie en  de nationale politiek. Ook als de door de PvdA bepleite  nieuwe samenwerking (de maatschappelijke enquête) van de  grond komt, is niet te verwachten dat er een ondubbelzinnig  besluit (90 % van de bevolking voor of tegen uitbreiding  van Schiphol) komt. Wel wordt bereikt dat burgers  het vertrouwen hebben dat alle feiten, belangen en meningen  hun juiste gewicht in de besluitvorming hebben gekregen.  Alles overziende, is de PvdA voor verdere uitbouw van  Schiphol, onder een tweetal voorwaarden. Ten eerste moeten  de prognoses realistisch zijn en zijn bijgesteld voor  de (prijs-)effecten van het internationaal milieu- en  vervoersbeleid. Dus het doorberekenen van energieheffingen  e.d. En ten tweede moet het vermijdbare deel van het  luchtvervoer, het continentale vervoer, worden afgeleid  naar Hogesnelheidstreinen. Schiphol mag worden uitgebreid  om het, na invulling van deze beide randvoorwaarden,  resterende deel van het luchtverkeer te kunnen opvangen.  Het 'vermijdbaarheids-argument' levert verder op,  dat overheidsbijdragen aan regionale luchthavens (baanaanleg,  infrastructuur, een tekort van 40% bijpassen)  worden stopgezet en dat nachtvluchten worden verboden.  Dat betekent dat de gebruikers van regionale luchthavens  volledig de kosten voor daggebruik moeten opbrengen.  De Betuwelijn past in de visie van de Pvda op een milieuvriendelijke  organisatie van Noord/West-Europees transport,  over water en rail. Wat betreft trajectkeuze en  wijze van bouwen, verdient gedeeltelijke ondertunneling  dan wel halfdiepte-aanleg (het zgn. V-profiel) de sterke  voorkeur boven een bovengrondse aanleg. Indien uit realistische  berekeningen zou blijken dat ondergrondse aanleg  technisch uitvoerbaar is en de kosten vergelijkbaar  zijn met die van gangbare, bovengrondse aanleg (bijv.  plusminus 25 %), dan maakt de PvdA de keuze voor ondergrondse  aanleg, ten gunste van milieu, inpasbaarheid en  technologische innovatie. Indien nu nog niet aan deze  voorwaarden (techniek, kosten plusminus 25 %) kan worden  voldaan, dan zal met behulp van aanvullend onderzoek,  gerichte opbouw van beslissingen en proefprojecten getracht  worden bij een volgend project alsnog de ondergrond  te gebruiken. Ondergrondse aanleg vormt echter geen  doel in zichzelf, maar een middel om de inpasbaarheid van  nieuwe transportsystemen te verbeteren. De PvdA wil dat  bij grote infrastructurele projecten, zoals de aanleg  en/of verbetering van railverbindingen en wegen, de natte  en de droge ecologische infrastructuur integraal in de  planvorming en uitvoering wordt opgenomen.  Bij grote infrastructurele projecten worden normen  gehanteerd, die geldig zullen zijn ten tijde van het  gebruik in plaats van de aanleg van dergelijke projecten.  Heel concreet, gelden nu voor goederentreinen geluidsnormen  van max. 60 dBA. Na 2000, als de Betuwelijn zal zijn  opgeleverd en wordt gebruikt, zal een plafond van 57 dBA  gelden. Naar deze laatste norm moet de lijn nu al zijn  ontworpen. Indien bij Betuwelijn en Hoge SnelheidsTreinen  (nog) niet kan worden overgegaan tot ondergrondse aanleg,  dan zullen er ten aanzien van de inpasbaarheid en leefbaarheid  harde eisen worden gesteld, met name in de stedelijke  gebieden. Dergelijke projecten worden ten koste  van miljarden guldens voor een eeuw intensief gebruik  aangelegd. Daarbij kan men niet over één nacht ijs gaan  of terugvallen op een kruideniersmentaliteit met betrekking  tot de kosten. In stedelijke gebieden zal derhalve  moeten worden overgegaan tot ondertunneling dan wel  halfverdiepte aanleg dan wel tot vormen van realisatie  die voor de omwonenden een vergelijkbaar beschermingsniveau  bieden.  Over kernenergie kunnen we kort zijn. De kerncentrales  Dodewaard en Borssele behoren volgens de internationale  indeling tot de nulde generatie. Zolang ze draaien geven  ze risico's en leveren ze radioactief afval. De kerncentrales  produceren elektriciteit tegen zeer hoge kosten.  De kerncentrale Dodewaard is verreweg de duurste elektriciteitsfabriek  van Nederland. Bij de kerncentrales is een  ongeluk mogelijk waarbij een klein deel van Nederland  onbewoonbaar wordt en voor langere tijd de landbouwproducten  ongeschikt worden voor consumptie. De PvdA kiest  ervoor de bestaande kerncentrales onmiddellijk te sluiten.  Op het terrein van veiligheid en kernafval spelen de  volgende denkbeelden een rol. Met een inherent veilige  kerncentrale zou een kernsmelting met daarbij naar buiten  tredende radioactiviteit zijn uitgesloten. Langlevende  radioactieve stoffen in het kernafval zouden kunnen worden  afgebroken tot stoffen die 300 tot 500 jaar opgeborgen  zouden moeten worden. Inherent veilige kerncentrales  bestaan echter niet en ze liggen ook niet in het verschiet.  Ook is de versplijting van langlevende radioactieve  stoffen een illusie. Daarom pleit de PvdA voor  stopzetting van alle onderzoek naar deze toepassingen van  kernenergie. Het bestaande budget van 60 miljoen per jaar  wordt tot nul gereduceerd, zowel terughaalbare als niet-terughaalbare  opberging van radioactief en chemisch afval  in de bodem (zoutklei) wordt afgewezen. Het onderzoek  hiernaar wordt stopgezet. Het vrijkomende geld wordt  gebruikt voor onderzoek naar de toepassing van energiezuinige  technieken en duurzame energiebronnen.  Nederland is een cultuurlandschap, waarin weinig oorspronkelijke  natuur meer voorkomt. Zoals betoogd, het  milieubeleid helpt. We zijn er nog bepaald niet, maar de  aantasting van onze leefomgeving wordt afgeremd en teruggedrongen.  Dit schept onder meer ook extra ruimte voor  natuur. Daarbij moet vooral gedacht worden aan vrijkomende  landbouwgronden, maar ook aan de uiterwaarden, de  oever- en kustgebieden en de ecologische hoofdstructuur.  Tegenover nieuw ruimtebeslag voor infrastructuur en economische  activiteiten moet compensatie in de aankoop van  natuurgebieden staan. Het herstel van natuurlijke waarden  kan door de natuur zelf tot stand komen. Het onbedoeld  ontwikkelen van de Oostvaardersplassen in Flevoland heeft  tot het inzicht geleid dat zorgvuldige en beperkte menselijke  ingrepen een snellere ontwikkeling van een gebied  mogelijk maken. De PvdA kiest voor natuurontwikkeling en  natuurbouw. Allereerst voor de natuur zelf, voor het  verbeteren van de leefbaarheid van ons land, als kroon op  doeltreffend milieubeleid, maar ook om onze kennis rondom  ecologie, bodem- en waterkunde op een niet langer natuurbedreigende  wijze te kunnen inzetten, en voor het nuttig  inzetten van onze weg- en waterbouwsector. Nogmaals,  alles op een bescheiden en natuurlijke schaal. Jaarlijks  zal er een bedrag voor natte natuurbouw (V&W) worden  ingezet (uiterwaarden, oeverwerken, kustontwikkeling) en  het Natuurbeleidsplan (kHV) zal in twintig jaar worden  gerealiseerd. Deze middelen worden vrijgemaakt vanuit de  Aardgasbaten- en Infrastructuurfondsen. Daarnaast zal er  voldoende aandacht moeten zijn voor behoud en beheer van  bestaande natuur- en landschappen, niet alleen in de  natuurgebieden, maar vooral ook in de cultuurlandschappen,  waar een goed samenspel van landbouw, natuur- en  milieubescherming en overheden essentieel is. In het wild  levende zoogdieren en vogels zijn bezit van de gemeenschap  en worden wettelijk beschermd. Jacht op dieren is  alleen aanvaardbaar bij ernstige schade, indien andere  middelen ter voorkoming van schade hebben gefaald.  Aardgas is een relatief schone, fossiele brandstof.  Winning en verbranding leveren derhalve een bijdrage aan  het realiseren van onze milieudoelstellingen en, niet  onbelangrijk, aan de betalingsbalans, werkgelegenheid en  industrialisatie. De aardgaswinning onder het vaste land  (Groningen, Slochteren) en Noordzee heeft dan ook een  grote vlucht genomen. De aardgasvoorraden onder de Waddenzee  zijn in een door de oliemaatschappijen vrijwillig  aangegaan moratorium voor een periode van tien jaar stopgezet.  Deze maatschappijen gingen daartoe over vanwege de  groei in de activiteiten op de Noordzee en onder druk van  de publieke/politieke opinie. In 1994 loopt het moratorium  af. Juridisch gezien, kunnen deze maatschappijen terugvallen  op een eeuwigdurende concessie, die in de jaren  vijftig en zestig is verleend. De PvdA zal echter haar  steun aan deze winning onthouden indien aan twee voorwaarden  niet is voldaan. Het moet op een voor alle betrokkenen  heldere en acceptabele wijze zijn duidelijk  gemaakt dat, ten eerste, gaswinning via bodemdaling niet  leidt tot aantasting van de waardevolle functies van de  Waddenzee en Waddeneilanden en, ten tweede, uit een oogpunt  van nationaal energiebeleid winning van deze voorkomens  nu noodzakelijk is. Bij twijfel wordt gekozen voor  het behoud van de natuurlijke waarden en functies van het  waddengebied en derhalve voor het bewaren van deze nieuwe  aardgasvoorkomens voor toekomstige generaties.  4.2 VEILIGHEID IN EIGEN LAND  In de jaren zeventig tot het begin van de jaren tachtig  is de criminaliteit sterk gestegen. Vanaf 1984 is een  stabilisatie opgetreden met lichte stijgingen in 1991 en  1992. Uit de slachtofferenquêtes blijkt dat zowel in  1980 als in 1990 een derde van de bevolking slachtoffer  is geweest van zgn. veel voorkomende criminaliteit. Die  stabilisatie geldt echter niet voor alle delicten. Zo is  weliswaar een daling opgetreden wat betreft fietsdiefstal,  diefstal uit auto en inbraak, maar valt een duidelijke  stijging te constateren in autodiefstallen, bankovervallen  en straatroof. Hoewel driekwart van de criminaliteit  uit vermogensmisdrijven bestaat, geeft dit toch  aan dat er een toename is van misdrijven waarbij geweld  wordt gebruikt.  In sommige vervallen stadswijken waar veel ongeschoolde,  arbeidsongeschikten en werklozen wonen, zijn meer  mensen slachtoffer van misdrijven dan elders. Dit geldt  ook voor allochtonen, die vaker en herhaaldelijk slachtoffer  worden. Hier ligt een opdracht voor de PvdA, die  niet kan dulden dat specifieke maatschappelijke kwaden  onevenredig op de schouders van bepaalde bevolkingsgroepen  drukken.  Onder bedrijven zijn vooral de autobranche, supermarkten,  warenhuizen en de horeca slachtoffer van criminaliteit.  In de komende jaren verwacht men een blijvende  stabilisatie van de veel voorkomende criminaliteit maar  een stijging van de milieucriminaliteit en de georganiseerde  misdaad.  Dit alles wordt weerspiegeld door een sterk toegenomen  gevoel van onveiligheid onder de bevolking: zo'n 80 %  ziet de criminaliteit als ernstig probleem, waarbij met  name de ernstige criminaliteit angstgevoelens oproept.  Overigens hangen onveiligheidsgevoelens sterk samen met  verval en verloedering van de eigen woonomgeving: vandalisme,  vervuiling en overlast roepen angst voor criminaliteit  op. Los van de criminaliteitsontwikkeling, wordt  in verband met de vergrijzing een toename verwacht van de  onveiligheidbeleving In andere westerse landen is dit  verband reeds aangetoond.  Het strafrechtsysteem heeft aan geloofwaardigheid ingeboet  door allerlei verstoppingen in de strafrechtsketen  van opsporen, vervolgen, berechten en het uitvoeren van  de straf. Het irritantste voorbeeld daarvan is het heenzenden  van verdachten van ernstige gewelds- en zedendelicten.  De vraag is nu waarop het beleid zich de komende vier  jaren zal moeten richten. Het is voor de PvdA duidelijk  dat er geen panacee bestaat als het om vergroting van  veiligheid gaat. Consequente rechtshandhaving is van  groot belang, maar ook bevestiging van sociale normen en  waarden in de burgerlijke samenleving (gezin, school,  e.d.), sociale vernieuwing in de steden en een eendrachtig  lokaal bestuur (burgemeesters, wethouders, politie)  met een open oog voor alle aspecten van de problematiek  van veiligheid en criminaliteit. Naast dit alles, zijn er  bepaalde speerpunten aan te wijzen. In de eerste plaats  zal een verstandig en toekomstgericht beleid in het teken  staan van preventie.  Technische preventie, in de vorm van beter hang- en  sluitwerk, beveiligingsmaatregelen in winkels en bedrijven  en verbetering in ruimtelijke inrichting, bemoeilijkt  het plegen van delicten. Technische preventie wordt nog  effectiever als de politie een zekere pressie op bedrijven  uitoefent om bepaalde elementaire beveiligingsmaatregelen  te treffen. Ook gemeenten dienen bij hun plannen  voor ruimtelijke inrichting, woningbouw en stadsvernieuwing  rekening te houden met veiligheidsaspecten. De overheid  kan in eigen huis (de gesubsidieerde sector) en in  samenspraak met verzekeringsmaatschappijen het nemen van  preventieve maatregelen afdwingen.  Preventief toezicht kan verder nog verbeterd worden  door extra personeel in te zetten, zoals stadswachten,  parkwachten, politieassistenten, huismeesters en particuliere  beveiligingsdiensten, controleurs en conducteurs.  Dit kan tevens een bijdrage aan de werkgelegenheid leveren.  Sociale preventie dient met name ingezet te worden ten  aanzien van gevaarlijke jongeren en ter ondersteuning van  gezinnen bij hun opvoedende taak. Waar het allochtonen  betreft, moet vooral geïnvesteerd worden in onderwijs en  banen. Voortijdige schooluitval moet teruggedrongen worden  door een aangepast onderwijsstelsel met een beter  uitzicht op een baan (bij voorbeeld via leerlingstelsels),  meer controle op de scholen en, indien samengaand  met het plegen van delicten, door ingrijpen van de politie.  Daarnaast dient in wijken met veel probleemgezinnen  (waaronder allochtonen), zowel voor- en naschoolse training  als kinderopvang en opvang van moeders met kleine  kinderen georganiseerd te worden. Hulpverleningsprojecten  die op vrijwilligheid zijn gebaseerd, zijn meestal weinig  effectief ten opzichte van gevaarlijke jongeren. Wil men  met deze jongeren iets bereiken, dan valt aan een zekere  dwang niet te ontkomen. Bij jongeren die met de politie  in aanraking komen voor een licht delict (vandalisme,  winkeldiefstal) kan een tweesporenbeleid worden gevolgd.  Zijn er geen grote problemen thuis of op school/werk, dan  kan men volstaan met een HALT-afdoening (schadevergoeding  en een vrije zaterdag werken). Kan het gezin geen controle  meer uitoefenen, spijbelt de jongere veel of gaat zij  of hij helemaal niet meer naar school, dan kan een hulpaanbod  (scholing, werk of behandeling) gedaan worden,  bijv. in de vorm van een voorwaardelijk sepot. Als de  jongere dit niet accepteert, volgt vervolging.  Een volgende beleidslijn is de verbetering van het  politieapparaat. Zeker, de reorganisatie van de politie  in regionale korpsen en bovenregionale rechercheteams  is praktisch voltooid. Ook zijn de kosten ten behoeve van  de politie gestegen, maar dit was mede door uitbreiding  van materieel en door de automatisering. Dat neemt niet  weg dat de bevolking terecht klaagt over de afwezigheid  van politie op straat, vooral 's avonds en in het weekeinde.  Nu is het aantal politiemensen per 100.000 van de  bevolking de laatste jaren afgenomen (van 263 in 1987 tot  257 in 1991), maar dat is niet de enige verklaring voor  de onvrede van de bevolking. Het kan niet zo zijn dat  buiten kantooruren in hele gebieden nauwelijks politie  beschikbaar is. Wil men de politieaanwezigheid op straat  vergroten en de politiezorg verbeteren, dan zal niet  alleen naar de (politie-)behoefte aan meer mankracht  gekeken moeten worden, maar dan zal daarbij ook de organisatie,  bedrijfsvoering, inzet van mankracht (bijv. meer  surveillances van één agent in plaats van koppels) en  wellicht ook de rechtspositie betrokken moeten worden,  opdat er een nieuw evenwicht ontstaat tussen het rendement  van de organisatie, flexibele bedrijfsvoering en de  verworven rechten van de functionarissen.  Gezien de gemakkelijker verkrijgbaarheid van wapens en  de groei van verboden wapenbezit, moet aan de handhaving  van de vuurwapenwet een hogere prioriteit worden gegeven.  Ook zal de komende jaren meer geïnvesteerd moeten worden  in voorbereiding en opleiding van de politie voor 'nieuwe'  criminaliteitsterreinen, zoals de milieucriminaliteit  en de groei van verschillende vormen van georganiseerde  misdaad. De hiertoe geformeerde speciale diensten, zoals  milieupolitie, bureaus Financiële Ondersteuning ('pluk  ze' teams) moeten doeltreffender gaan functioneren, in  samenwerking met het Openbaar Ministerie.  De werking van het Openbaar Ministerie (OM) als spil  van ons strafrechtsysteem en regisseur van de bestrijding  van de criminaliteit moet worden verbeterd. Nog steeds is  het OM onvoldoende in staat de aanhoudende stroom van  zaken adequaat te verwerken. Oplossingen worden in de  eerste plaats gezocht in het stellen van prioriteiten  voor vervolging en het afdoen van bepaalde overtredingen  via het administratief recht in plaats van via het strafrecht  (Wet Mulder). De regiefunctie van het OM bij de  bestrijding van milieucriminaliteit, fraude en georganiseerde  misdaad wordt niet voldoende waargemaakt. De samenwerking  met de politie en het lokale bestuur is over  het algemeen gebrekkig, terwijl het OM in dezen juist een  leidinggevende rol zou moeten vervullen. In dit verband  zou de organisatie van het OM versterkt moeten worden.  Hoewel de positie van het slachtoffer in het strafrecht  de laatste jaren is verbeterd (bijv. via het verhalen van  de schade of de dader en subsidie voor de Landelijke  Organisatie Slachtofferhulp), voelen slachtoffers zich  nog vaak de zwakkere partij en vinden zij de aandacht van  politie en justitie voor hun zaak veelal nog onvoldoende.  Betere slachtofferhulp, behoorlijke informatie van politie  en OM over de strafzaak en uitbreiding van de mogelijkheden  tot schadevergoeding moeten pijlers blijven van  het OM-beleid. Tevens is bij de bevolking de indruk ontstaan  dat criminaliteit ongestraft blijft. Wil men de  geloofwaardigheid van het systeem herstellen, dan zal wie  door de politie voor een misdrijf wordt gepakt, daarvan  de gevolgen onmiddellijk aan den lijve moeten ondervinden  ('lik-op-stuk'-beleid).  De PvdA wenst een voortzetting van het pragmatische  Nederlandse drugsbeleid, dat gericht is op het verminderen  van de schadelijkheid van drugsgebruik voor gebruikers.  Dit beleid is redelijk effectief, zoals blijkt uit  het feit dat ons land minder harddrugsverslaafden telt  dan de meeste andere Europese landen. Het stringentere  openbare-ordebeleid ten aanzien van de coffeeshops gericht  op controle van de handel in harddrugs, op criminaliteits-  en veiligheidsproblemen en op beheersing van  overlast voor omwonenden, dient te worden voortgezet. Het  streven naar scheiding tussen het circuit van soft drugs  en dat van hard drugs moet onverkort voortgaan. De markt  voor hennepproducten kan aan banden worden gelegd door  betere controle op de productie betere inspectie van  eindproducten en meer toezicht op coffeeshops, bijv. door  het intrekken of weigeren van vestigingsvergunningen van  de zijde van de gemeente aan eigenaren die zich niet aan  regels houden.  Ook de criminaliteit die met drugsgebruik samenhangt,  moet aangepakt worden. De PvdA ondersteunt de praktijk om  aan drugsgebruikers die voor een misdrijf met justitie in  aanraking zijn gekomen, een drugstherapie in gesloten  'setting' aan te bieden als alternatief voor de vrijheidsstraf.  Ook combinaties van therapie met dienstverlening  en/of scholing zijn denkbaar.  Het drugsbeleid staat niet alleen in het teken van  veiligheid maar ook van de volksgezondheid. Het huidige  beleid maakt het mogelijk om mensen met een HIV-besmetting te begeleiden en gevallen van tuberculose snel op te  sporen. De verslaafdenzorg richt zich in toenemende mate  op het voorkomen van ziekten, via contact met alle verslaafden.  Deze aanpak moet worden voortgezet. Daarbij  zijn drie aspecten van belang: het verhinderen van verslaving,  het behandelen van verslaafden en het verminderen  van de schade van zwaar verslaafden. Het is verstandig  om aandacht te geven aan nieuwe cohorten gebruikers,  veelal allochtonen, en aan internationale samenwerking,  de zgn. 'harm reduction treatments'.  De PvdA heeft oog voor de onbedoelde negatieve gevolgen  van de Opiumwet, zoals de georganiseerde misdaad, het  schemergebied tussen het zwarte circuit en de officiële  economie, de overbelasting van justitie en overvolle  gevangenissen. Daarom bepleit ze de voortzetting van lopende  beleidsexperimenten met gereguleerde verstrekking  van hard drugs in het kader van een therapie en onder de  voorwaarde van strikte controle (dit gebeurt ook al in  omringende landen). Daarom ook wil zij op grond van de  lessen die hieruit te trekken zijn en op grond van Europees  drugsbeleid voor de langere termijn alle mogelijkheden  serieus nemen die ertoe leiden dat drugs uit de sfeer  van criminaliteit worden getrokken.  Het grootste probleem bij het opleggen van voorlopige  hechtenis en de executie van straffen is het huidige cellentekort.  De belangrijkste reden van het ontstaan van  deze situatie is de toegenomen duur van de gevangenisstraf.  Het aantal straffen tot 4 jaar is verdubbeld,  terwijl de straffen van meer dan 4 jaar zijn toegenomen  met een factor 3.5. Daardoor is de behoefte aan celcapaciteit  gestegen met 75 %. De PvdA steunt het streven naar  de extra bouw van cellen, temeer omdat dit het plaatsen  van 2 gedetineerden in 1 cel kan voorkomen (wat onwenselijk  is vanwege beheerstechnische en humanitaire overwegingen).  Volgens de plannen van het zittende kabinet zou  deze bouw leiden tot een totaal van ongeveer 12.000 cellen  in 1996, een verdrievoudiging sinds 1985. De PvdA is  geen voorstander van privatiseren van het gevangeniswezen  (catering, schoonmaken etc. kan wel). De vraag komt dan  aan de orde waar de grens ligt: vormt dit aantal een  plafond of laten we die vraag open? Het antwoord is niet  uitsluitend afhankelijk van het verloop van de criminaliteit  maar evenzeer van het straftoemetingsbeleid. Daarom  is de PvdA voorstander van het ontwerpen van richtlijnen  of indicaties voor straftoemeting. Daartoe moet een Commissie  ingesteld worden, bestaande uit leden van de rechterlijke  macht en van het departement van Justitie, die  tot zulke indicaties kan komen, mede op grond van een  advies van de Raad van Europa (1992) en van de ervaringen  in een aantal westerse landen (waaronder Engeland en  Zweden). Daarnaast streeft de PvdA ernaar de gevangenisstraf  met name te reserveren voor geweldsdelinquenten,vermogensdelinquenten die geweld hebben gebruikt en plegers  van delicten die 'de rechtsorde zeer ernstig geschokt  hebben'. Bovendien zou de vrijheidsstraf bekort  kunnen worden door deze te combineren met ambulante straffen  die even pijnlijk maar doelmatiger en zinvoller  zijn. Nagegaan moet worden of gedetineerden die beschikken  over vermogen of inkomen een financiële bijdrage aan  de kosten van hun detentie kunnen leveren.  Een rationeel, veelomvattend, en consistent strafsysteem  kan niet volstaan met het ontwerpen van straftoemetingsrichtlijnen.  Om de rechter voldoende mogelijkheden  te geven voor straffen die met de ernst van het misdrijf  en de persoon van de dader rekening houden, moeten er  meer strafopties komen. In de eerste plaats kan het (oorspronkelijk  Zweedse) systeem van geïndividualiseerde  dagboetes ingevoerd worden. Hiertoe wordt de ernst van  het gepleegde feit uitgedrukt in een aantal dagboetes;  daarna wordt (na aftrek van vaste lasten en andere correcties)  het daginkomen bepaald en vervolgens vormt dit  daginkomen, vermenigvuldigd met het aantal dagboetes, de  opgelegde boete. Noodzakelijk voor het afdwingen van deze  straf is een goed inningsysteem (via de fiscus of een  incassobureau).  De PvdA is voorstander van het uitvoeren van experimenten  met elektronisch huisarrest. Daarbij zou het gaan om  een kortdurende en ondersteunende sanctie, bijv. als  startpunt van een combinatie van straffen of om de onvoorwaardelijke  vrijheidsstraf te bekorten. Voordeel is  dat men de sanctie op flexibele wijze kan toepassen door  geleidelijk meer vrijheden in te bouwen of tijdens bepaalde  uren scholing of werkzaamheden toe te staan.  Mede in dit verband zou Intensief Reclasseringstoezicht  als nieuwe sanctie ingevoerd moeten worden, waarbij het  gaat om combinaties van verschillende sancties. Zo kan  bijv. elektronisch huisarrest met alcoholtherapie en  schadevergoeding voor het slachtoffer gecombineerd worden,  of dienstverlening met scholing en gezinstherapie.  Voorwaarde voor een goede uitvoering is dat de reclassering  een duidelijk uitvoeringsplan maakt en een strikt  toezicht uitoefent.  Te overwegen valt tenslotte om de veroordeelde een  bijdrage te laten betalen, met name voor de socialiserende  aspecten van deze sancties. De bijdrage zou vastgesteld  kunnen worden naar analogie van de dagboete en  worden toegevoegd aan elke alternatieve straf. Sluitstuk  van deze benadering is de reclassering. Deze moet over  voldoende wil en middelen beschikken om de toezichtfunctie,  die de geloofwaardigheid van de nieuwe straffen moet  garanderen tegenover de rechterlijke macht en de bevolking,  efficiënt en effectief te combineren met hulpverlenings-  en behandelingsaspecten. Daartoe is investering in  de reclassering in de komende jaren noodzakelijk.  4.3 ARBEID OP MAAT: EEN ONTSPANNEN VISIE  Het Nederlandse arbeidsbestel is uit balans. Ondanks de  spectaculaire groei van de werkgelegenheid, de toegenomen  deelname van vrouwen aan het arbeidsproces en de gestegen  arbeidsmobiliteit (verandering van baan), blijft het  aantal werklozen bijzonder hoog. Voor 1994 wordt gerekend  met meer dan 700.000 mensen met een werkloosheidsuitkering.  Vele werklozen beschikken niet over de gevraagde  diploma's, vaardigheden en werkervaring. Bovendien worden  allochtone, vrouwelijke en oudere baanzoekers gediscrimineerd.  Het aantal openstaande vacatures daalt, waar juist  een stijging van de vraag naar arbeidskrachten geboden  is, alleen al om de groei van het arbeidsaanbod (ongeveer  75.000 per jaar, vooral jongeren en herintredende vrouwen)  op te vangen. Teveel oudere werknemers zijn uit het  arbeidsproces gestoten (van de mannen tussen 55 en 59  jaar werkt slechts 67 % (was 87 % in 1971), van de mannen  tussen 60 en 64 werkt slechts 25 % (was 74 % in 1971). Er  is teveel werkdruk en ziekteverzuim. Vele mannen en vrouwen  met een volledige baan zouden een inkomensoffer willen  brengen om korter te werken. De helft verkiest eigenlijk  deeltijdwerk met de zekerheid op uitbreiding van de  werkuren in latere perioden. Vele echtparen zijn ontevreden  over de standaard taakverdeling (de man een volle  baan, de vrouw voltijds thuis) en wensen daarom deeltijdbanen.  Alsof dit alles nog niet genoeg is, komt hier de internationale  druk op het arbeidsbestel bij. De concurrentie  op wereldmarkten neemt reeds de verschijningsvorm aan van  rivaliteit tussen landen met geringe bescherming van de  rechten van de werknemer, geringe bemoeienis van de wetgever  met minimumlonen en de kwaliteit van arbeid in het  algemeen, geringe heffingen op arbeid, geringe vakbondsmacht  en geringe dekking van de risico's van arbeid én  landen als Nederland met van oudsher vele hogere standaarden  op al deze punten. Deze rivaliteit roept ook in  de laatst genoemde landen een discussie op over de noodzaak  van verdere liberalisering en flexibilisering van de  arbeidsmarkt (alsmede een aanpassing van de sociale politiek).  De PvdA wil niet op de glijbaan komen van 'Amerikanisering'  van het arbeidsbestel, een tamelijk ruige  aantasting van alle opgebouwde rechten van werknemers.  Maar het is tevens duidelijk dat deze rechten vandaag  onder druk staan.  De PvdA plaatst haar visie op het arbeidsbestel in het  teken van het aloude ideaal van bevrijding van de arbeid  dat we vandaag 'arbeid op maat' noemen. In dat ideaal is  iedere burger in de gelegenheid om gedurende haar of zijn  leven zelfstandig beslissingen te nemen omtrent de gewenste combinatie van betaalde arbeid (als werknemer,  ambtenaar of zelfstandige) en onbetaalde arbeid (ten  behoeve van het eigen huishouden, de eigen kinderen, het  particuliere initiatief of de politieke gemeenschap op  plaatselijk of landelijk niveau). Een belangrijk kenmerk  van dit hedendaagse ideaal is dus de erkenning van de  grote maatschappelijke en persoonlijke waarde van andere  vormen van arbeid dan betaalde arbeid. Zinvolle deelname  aan de samenleving is een breed en veelvormig streven.  Andere kenmerken zijn het uitgangspunt van kwaliteit van  de arbeid (een billijke beloning, menselijke arbeidsomstandigheden,  burgerlijke rechten van de werknemer) en  het uitgangspunt van wederkerigheid. Tegenover de toegang  tot een behoorlijke baan en een vrije afweging van combinaties  van arbeid en vrije tijd, staan immers plichten.  Als iemand bijv. voor minder arbeid kiest, heeft zij of  hij ook te accepteren dat daar een lager persoonlijk  inkomen tegenover staat. In het algemeen geldt natuurlijk  dat voor het behoud van een bepaalde standaard van zekerheid  en zorg voor allen een bepaalde hoeveelheid maatschappelijk  noodzakelijke arbeid moet worden verricht.  Er gaapt een kloof tussen het gegeven dat het arbeidsbestel  uit balans is en het doel van 'arbeid op maat'.  Hoe moet die kloof worden gedicht? Moet de PvdA alles op  alles zetten om volledige werkgelegenheid te bereiken?  Moeten daartoe de verworven rechten van de werknemer  desnoods fors worden aangetast? Weg minimumloon, weg  ontslagbescherming, dat soort dingen? Uit de keuze voor  het 'Rijnlandse model' (zie paragraaf 2.3) vloeit al  voort dat dit laatste nimmer een gerechtvaardigd middel  kan zijn. Maar over deze belangrijke vragen moet toch  iets meer worden gezegd, ter verheldering van de concrete  politieke keuzen van de PvdA in de bestrijding van de  werkloosheid.  Die bestrijding is namelijk onderdeel van een veel  bredere visie van de PvdA op het optimale arbeidsbestel.  Dat bestel zou men de fatsoenlijke arbeidsorde kunnen  noemen. De essentie van een fatsoenlijke arbeidsorde is  het evenwicht tussen onderwijs, economie en cultuur.  tussen sociale rechten en plichten. tussen vraag en aanbod  op de arbeidsmarkt. tussen zeggenschap en efficiënte  bedrijfsvoering. tussen presteren en concurreren in de  formele organisatie en zorgzaamheid en geborgenheid in de  intimiteit. tussen de markt en vrijwilligerswerk of publiek  dienstbetoon. tussen arbeidsinkomen en arbeidsongemak  (inspanning, verantwoordelijkheid e.d.), en tussen de  macht en status van actieven en die van de ontvangers van  overdrachten.  Om tot 'arbeid op maat' in een fatsoenlijke arbeidsorde  te komen, moet een samenleving in feite aan heel wat  voorwaarden voldoen. Jongeren moeten via scholing worden  voorbereid op deelname aan de arbeid in ruime zin. Gehandicapten, arbeidsongeschikten en ouderen voor wie betaalde  arbeid teveel wordt, moeten over de middelen beschikken  om een bestaan te leiden dat een burger waardig is en  om zich in andere vormen van arbeid te ontplooien en  verdienstelijk te maken. Er moeten voldoende banen zijn  voor degenen die willen werken in dienstverband, zoals er  ook voldoende vrijheid moet zijn voor ondernemerschap en  zelfstandige bedrijvigheid. Wie onvrijwillig ontslagen  is, moet een redelijke kans hebben om opnieuw aan de slag  te kunnen (en deze kans kunnen vergroten door het aanleren  van nieuwe vaardigheden). De ontslagbescherming dient  gehandhaafd te blijven.  Het probleem in het Nederlandse arbeidsbestel kan nu  wat preciezer geformuleerd. Aan de ene kant is, zoals  hierboven is beschreven, het bestel uit balans en is het  ideaal van een fatsoenlijke arbeidsorde verder af geraakt,  in de zin van duur en moeilijk te verwezenlijken.  Vele beleidsmakers twijfelen bijv., op grond van bepaalde  extrapolaties en prognoses, aan de haalbaarheid op de  middellange termijn van volledige werkgelegenheid. Maar  aan de andere kant gaan de arbeidsvoorkeuren van de Nederlanders  juist onverminderd in de richting van het  ideaal van een fatsoenlijke arbeidsorde. De waardering  van (betaalde) arbeid van Nederlanders is meer ontspannen  geworden. Nederlanders zijn bezig afscheid te nemen van  de rechtlijnige levensloop. Het traject school-werk-pensioen  (voor de man) en school-werk-trouwen-kinderen (voor  de vrouw) heeft plaats gemaakt voor soepele levensplannen  waarin opleiding, baan, gezinsleven en tijd voor andere  dingen worden gecombineerd en periodiek herzien.  Het probleem kan als volgt worden samengevat: vele  werkenden zijn ontevreden, want ze eisen meer flexibiliteit  rondom hun baan en vele niet-werkenden zijn ontevreden  want ze zoeken naar een fatsoenlijke baan en beide  groepen zien in - of zijn er snel van te overtuigen - dat  er vele onvervulde maatschappelijke behoeften zijn (arbeid  ligt dus braak). dat er meer vormen zijn van zinvolle  deelname aan de samenleving dan betaalde arbeid alleen  en dat het niet naleven van verplichtende spelregels zeer  onwenselijk is, zowel in de strijd tegen de huidige oplopende  werkloosheid als in de handhaving van een duurzaam  arbeidsbestel. De PvdA zoekt naar een beleid dat een  antwoord is op de verstoring van het arbeidsbestel, de  internationale druk op de arbeidsmarkt, de ontspannen  visie van Nederlanders op arbeid en hun grote en terechte  onvrede over de huidige oplopende werkloosheid.  De PvdA wil daarom orthodoxe en onorthodoxe middelen  hanteren om kwalitatieve en kwantitatieve verbeteringen  tot stand te brengen. In de jaren 1990-1993 is het aantal  banen met 400.000 toegenomen. Een gemiddelde van 100.000  nieuwe banen per jaar. Voor 1994 wordt daarentegen geen  groei van de werkgelegenheid voorzien. De PvdA stelt zich  ten doel om de werkgelegenheid zodanig te stimuleren, dat  zo spoedig mogelijk weer sprake is van een groei van  100.000 banen per jaar.  Er zijn drie wegen om dit doel te verwezenlijken:  - algemeen economisch beleid (waaronder fiscaal beleid),  - arbeidsmarktbeleid, en  - onderwijsbeleid.  Een vierde weg, een selectief stelsel van sociale voorzieningen  en verzekeringen in een fatsoenlijke arbeidsorde,  wordt apart besproken. De rode draad is hier dat bij  de huidige economische vooruitzichten de vraag naar betaalde  arbeid achter blijft bij het aantal mensen dat  betaalde arbeid zoekt.  Een reële inschatting van de economische groei in de  komende jaren komt neer op 1 tot 2 % per jaar. Het algemeen  economische beleid zal erop gericht moeten zijn om  deze groei mogelijk te maken en zelfs te verhogen. Dit  dient te gebeuren binnen het kader van ecologische modernisering  en het door de Europese Unie genormeerde begrotingsbeleid  en monetair beleid. Op het niveau van de EU  dient de Nederlandse overheid mee te werken aan een gecoördineerde  bestrijding van de recessie (zie verder hoofdstuk  6).  De capaciteit van de overheid om de economische groei  te bevorderen is met deze macro-economische maatregelen  conform Europese afspraken beslist niet uitgeput. Allereerst  kan de overheid zelf investeringen bewerkstelligen  en uitlokken. In de komende jaren is daarvoor in Nederland  uit van het aardgasbatenfonds mogelijk zelfs 8 miljard  beschikbaar. Verder kan de overheid als werkgever en  intermediair tussen werkgeversorganisaties en vakbonden  de gewenste matiging in de ontwikkeling van de loonkosten  tot stand te brengen. Want naast de economische groei is  de prijs van arbeid een belangrijke determinant van werkgelegenheid.  Arbeid is op dit moment te duur. Een oorzaak daarvan is  het feit dat in Nederland relatief veel publieke uitgaven  betaald worden uit heffingen die op inkomen uit arbeid  drukken. Dat laatste is vooral voelbaar aan de 'onderkant'  van het loongebouw. Om goedkopere arbeid te bereiken  is een meerjarige aanpak nodig met de volgende elementen:  - aanwending van een deel van de economische ruimte voor  lastenverlichting,  - creatie van financiële ruimte voor lastenverlichting  door bezuinigingen op de rijksuitgaven, het fiscale  stelsel en het sociale stelsel, en  - verschuiving van de belastingdruk op arbeid naar belasting  op consumptie en milieubelasting (ecotaks).  De meest effectieve bijdrage van de vermindering van  loonkosten op arbeid is een verschuiving van lasten op  arbeid naar lasten op consumptie (indirecte belastingen)  en milieubelasting. Daarnaast is een verschuiving van de  lasten op laag betaalde arbeid naar hoger betaalde arbeid  mogelijk en gerechtvaardigd. De druk van belastingen en  sociale premies (de werkelijke druk, niet de nominale  tarieven) ligt op dit moment teveel op lage en modale  inkomens. In deze situatie kan verbetering worden gebracht  door bijv. de premies voor de volksverzekering ook  in de tweede schijf van de loon- en inkomstenbelasting te  heffen. De kosten van arbeid kunnen ook worden verlicht  door op onderdelen wettelijke verplichte verzekeringen om  te zetten in vrijwillige particuliere verzekeringen.  In dit verband is een wettelijke verplichte verzekering  tegen het risico van overlijden van een partner (de nabestaandenwet)  voor nieuwe generaties minder noodzakelijk  dan voor de kostwinnergeneratie. Een geleidelijke afschaffing  van deze verzekering vermindert voor iedereen de  lastendruk op inkomen.  Niet alleen ter financiering van werkgelegenheidsbeleid,  maar ook omwille van een toekomstgericht fiscaal  beleid, is het wenselijk om de belastingvrije som en het  arbeidskostenforfait in de loon- en inkomstenbelasting te  vergoeden tegen een voor iedereen gelijk laag tarief. De  opbrengsten van wijzigingen in het fiscale stelsel dienen  de kosten van (vooral laag betaalde) arbeid te verlichten.  Instrumenten als de zojuist genoemde zijn erop gericht  om het grote verschil tussen de kosten van een arbeidsplaats  voor de werkgever en het nettoloon dat werknemers  overhouden (de zgn. wig) te verkleinen. In haar coördinerende  rol moet de regering er naar streven deze brede  aanpak onderdeel te laten zijn van een meerjarige afspraak  met werkgevers en werknemers. Deze afspraak beoogt  de lastenverlichting daadwerkelijk te vertalen in een  geringere loon(kosten)stijging. Met andere woorden, een  nieuwe regering zal zo snel mogelijk na haar aantreden  moeten komen tot een 'wig-participatie akkoord' dat het  mogelijk maakt ook decentraal erop toe te zien dat de  beperking van de loonkosten ook daadwerkelijk wordt omgezet  in arbeidsplaatsen.  Een ander onderdeel van zo'n akkoord behoort te zijn de  inspanning om de ruimte tussen minimumloon en laagste  CAO-schalen te benutten. In CAO's moeten onder andere via  taakafsplitsing banen worden geschapen voor minder geschoolden.  Als het onverhoopt niet lukt hierover binnen 6  maanden tot afspraken met sociale partners te komen, dan  dient de minister van Sociale Zaken en Werkgelegenheid de  goedkeuring aan de CAO-werking in de totale bedrijfstak  op dit punt te onthouden.  De PvdA acht handhaving van het wettelijk minimumloon  van belang. Zoals een beschaafd land altijd een vangnet  kent voor diegenen die niet zelfstandig in hun eigen  levensonderhoud kunnen voorzien, zo is ook een minimumloon nodig dat de basisbehoeften dekt en het sluiten van  vernederende arbeidscontracten blokkeert. Bovendien is  het werkgelegenheidseffect van het afschaffen van het  minimumloon buitengewoon beperkt en leidt de maatregel  ertoe dat hetzij uitkeringen hoger kunnen worden dan  inkomen dat met werk wordt verdiend, hetzij een forse  verlaging van alle uitkeringen, zoals die krachtens de  Algemene Ouderdomswet (AOW), onontkoombaar wordt. De PvdA  voelt voor geen van beide consequenties. De zekere sociale  kosten wegen niet op tegen de onzekere economische  voordelen.  De huidige hoge prijs van arbeid blijkt ook uit de  grote omvang van het zwarte circuit. Deze vorm van fraude  dient met nog grotere kracht bestreden te worden. Een  aantal recente acties in verschillende bedrijfstakken  heeft laten zien dat verscherpte controle metterdaad  vruchten afwerpt. Daarnaast moet gezocht worden naar  mogelijkheden om het aantrekkelijker te maken allerlei  arbeidsintensieve werkzaamheden, zoals onderhoud en reparatie,  wit te laten verrichten. Een belangrijke mogelijkheid  is een overheveling van dit soort werkzaamheden van  het hoge naar het lage BTW-tarief. Nederland dient hiertoe  in Brussel het initiatief te nemen.  Een ander gewichtig aspect van bevordering van de groei  van productie en werkgelegenheid is gelegen in de industriepolitiek.  De industrie genereert banen in de dienstverlening  (bovenop de industriële banen die 20 % van de  werkgelegenheid uitmaken) en het leeuwendeel van de technologische  vernieuwing, die weer de helft van de economische  groei bepaalt. De industrie levert een kwart van ons  nationaal product maar ook tweederde van onze export. De  industrie is sterk afhankelijk van overheidsinvesteringen  in de infrastructuur.  De PvdA stelt voor om de overheidsinvesteringen met  minimaal 1 % van het BNP te doen stijgen. Het aardgasbatenfonds  dient de financiering van investering in de  stedelijke weg- en railstructuur, de stedelijke vernieuwing,  de bodemsanering, de technische kennis en de natuur.  De kern van de industriepolitiek is niet het kunstmatig  in leven houden van noodlijdende bedrijven. Evenmin  is deze kern een concurrentieslag met Oost-Europa en  Oost-Azië op de gebieden waar die regio's het sterkst  zijn, namelijk lage lonen, schrale arbeidsvoorwaarden,  schrale werknemersverzekeringen, en een zwak ontwikkelde  vakbeweging en bedrijfsdemocratie. De Nederlandse industriepolitiek  schept gunstige voorwaarden in de sfeer van  infrastructuur, onderwijs en belastingen, en moet zich  vooral richten op versterking van de nieuwe sleutelindustrieën,  zoals micro-elektronica, biotechnologie, nieuwe  materialen wetenschapsindustrie, telecommunicatie, burgerluchtvaart,  robots en computers, en milieutechnologie  (waaronder het opzetten van recycling, inzamelen en verwerkingsbedrijvigheid). Dit impliceert dat zowel de subsidies  en het verschafte risicokapitaal van het ministerie  van Economische Zaken als het algemene beleid van  lastenverlichting en rationalisering van regulering voor  ondernemingen (waaronder het midden- en kleinbedrijf)  gericht moeten worden op de bevordering van onderzoek &  ontwikkeling en innoverende investeringen en activiteiten.  Het arbeidsmarktbeleid behelst diverse maatregelen. Allereerst  in de publieke sector (de quartaire dienstverlening)  als antwoord op de nieuwe behoefte aan publieke  diensten (veiligheid in de wijken, ouderenzorg e.d.) en  als aanvulling op de verwachte beperkte groei van het  arbeidsvolume in de marktsector. Deze uitbreiding van de  werkgelegenheid kan gestalte krijgen in de banenpools en  in het Jeugdwerkgarantieplan (JWG). Uit de ervaring met  banenpools, zoals de Rotterdamse met het Maastunnelprojekt,  blijkt dat ze het beste werken als gemeenten de  financiële en bestuurlijke vrijheid krijgen om hun ondernemerschap  en bereidheid tot experimenteren te tonen. Het  JWG wordt uitgebreid opdat elke ingezetene van Nederlander  tussen 18 en 27 jaar in de regel werkt, leert en niet  van een uitkering afhankelijk kan zijn. De PvdA streeft  ernaar om de benodigde arbeidsplaatsen niet alleen in de  publieke sector te scheppen, maar ook de marktsector  erbij te betrekken. De Rotterdamse experimenten met een  formule voor uitzending van 'banenpoolers' naar de particuliere  sector lijkt de juiste inzet te zijn. CAO-partijen  kunnen hierop inspelen.  Binnenkort is de gewijzigde opzet van de arbeidsbemiddeling  toe aan een beoordeling. Op grond van de Wet op de  Arbeidsvoorziening (1991) is deze bemiddeling nu een zaak  van werkgeversorganisaties, vakbonden en de overheid,  tezamen deelnemend aan het Centraal Bestuur Arbeidsvoorzieningenbeleid  (CBA). Voor zover nu valt te overzien,  levert evaluatie een gemengd beeld op. Het mogelijke  voordeel van een grotere betrokkenheid van werkgevers en  werknemers in de regio, die bijv. tot uitdrukking kan  komen in een versterkte bereidheid van werkgevers om  langdurig werklozen en andere moeilijk bemiddelbare groepen  in de lokale bedrijven een kans te geven, lijkt nog  niet echt benut. Ook schort het nog in vele plaatsen aan  de bereidheid om mee te werken aan maatregelen als het  JWG. In dat verband is het van eminent belang dat de  samenwerking tussen arbeidsbemiddeling en uitkeringsinstanties  aanzienlijk wordt verbeterd. De bedoeling is dat  mensen met een uitkering zo snel mogelijk in een traject  komen dat naar een nieuwe plaats op de arbeidsmarkt  leidt. Dat is deels een kwestie van mentaliteit en deels  een kwestie van organisatie. Daarom bepleit de PvdA regionalisatie  van de uitvoeringsinstanties met een gelijksoortige  bestuurlijke structuur als de arbeidsbemiddeling. De PvdA wil dat sociale partners geleidelijk gaan  delen in de kosten van de arbeidsbemiddeling. Een voorziening  hiertoe is in de wet opgenomen (opslagpremie op  de Werkloosheidswet (WW)).  De herverdeling van arbeid kan nog steeds bijdragen tot  meer kansen op betaald werk en een betere verdeling van  betaald en onbetaald werk. Deze herverdeling blijkt in de  jaren negentig vooral gestalte te krijgen via individuele  keuzen van mensen. Het is van groot belang dat belemmeringen  in de regelgeving die de keuzevrijheid van burgers  beknotten uit de weg worden geruimd. Daarnaast kunnen van  overheidswege voorwaarden worden geschapen om mensen een  reële kans te geven om te kiezen voor enige vorm van  betaalde arbeid. Nu worden teveel mensen, vooral vrouwen,  door omstandigheden gedwongen hun werk op te geven, wat  een later (her)intreden in de weg staat. In het eerste  deel van het arbeidsleven uit zich een groeiende behoefte  bij burgers om de zorg voor kinderen te combineren met  betaalde arbeid. Daarom bepleit de PvdA:  - een onderzoek naar maatregelen die de overheid kan  nemen om verkorting van de arbeidstijd te bevorderen,  waarbij een werkweek van 32 uur als "voltijdse" norm  het orientatiepunt is.  - het wettelijk vastleggen van de gelijke behandeling van  voltijd- en deeltijdwerkers.  - invoering van een recht op deeltijdarbeid (tenzij de  werkgever overtuigend kan aangeven dat diens belang  onevenredig wordt geschaad).  - uitbreiding van kinderopvangvoorzieningen, verbetering  van de regeling van het ouderschapsverlof en de invoering  van een kort calamiteitenverlof.  - stimulering van zorgverlof. Waar nu nog wettelijke  belemmeringen zijn, moeten die worden weggenomen. Vrijwillige  verzekeringen dienen mogelijk te zijn. Als  basis voor verdere uitwerking in CAO-verband is een  wettelijk recht op onbetaald zorgverlof (zoals in het  verleden voor ouderschapsverlof) wenselijk. Indien  zorgverlof voorkomt dat mensen worden opgenomen in dure  voorzieningen als ziekenhuis of verpleegtehuis is financiële  vergoeding op zijn plaats. De introductie van  een cliëntgebonden budget kan de zorgvrager in staat  stellen de zorgverlener financieel te compenseren,  - toestaan van verlenging van bedrijfstijd alsmede verruiming  van de Winkelsluitingswet en openstelling buiten  kantooruren van overheidsinstellingen die voor het  publiek belangrijk zijn.  Door deze processen van herverdeling zal tegen de eeuwwisseling  de gemiddelde arbeidstijd feitelijk gedaald  zijn tot beneden 30 uur. En steeds minder mensen zullen  40 of 38 uur werken. De PvdA wil onderzoeken welke gevolgen  dit heeft voor de belasting en premieheffing, sociale  zekerheidsregelingen, arbeidsmarktregelingen enz. Daarbij  dient de vraag aan de orde te zijn in hoeverre de overheid  door aanpassingen van regelingen herverdeling van  werk verder kan bevorderen.  In het tweede deel van het arbeidsleven is helaas op  grote schaal sprake van een onbedoelde en ongewenste vorm  van herverdeling van arbeid: onevenredig veel oudere  werknemers verlaten het arbeidsproces helemaal. Ten onrechte  heeft het arbeidsproces te veel een karakter van  alles of niets, te weinig creativiteit wordt benut om  mensen minder te belasten of anders in te schakelen.  Het is gewenst de overgang van werken naar pensioen geleidelijker  te laten verlopen en meer te laten aansluiten  bij persoonlijke wensen, door mogelijkheden te scheppen  voor deeltijdvervroegde uittreding (VUT), flexibele  pensionering, een facultatief partnerpensioen e.d. De  geleidelijke overgang naar de pensioengerechtigde leeftijd  wordt op dit moment vaak belemmerd door de systematiek  van pensioenregelingen. Hoewel dit in de eerste  plaats een verantwoordelijkheid is van de sociale partners,  kunnen belemmeringen op dit vlak in de Pensioen- en  Spaarfondsenwet worden weggenomen.  Een laatste weg ter verbetering van ons arbeidsbestel  is het onderwijsbeleid. In een tijd van verhoogde internationale  competitie is een goed gekwalificeerde beroepsbevolking  bepalend voor de concurrentiekracht van onze  economie en daarmee voor de arbeidsparticipatie van onze  bevolking. Het onderwijsbeleid dient erop gericht te zijn  het aantal uitvallers uit de school tot een minimum te  beperken en de jongeren uit minderheidsgroeperingen te  integreren. Daartoe is een veelvoud van beleidsmiddelen  voorhanden. Zowel de autonomie van de school als de gerichtheid  van de leraar op de leerling kunnen worden  verbeterd door decentralisatie:  - scholen ontvangen een vast bedrag per leerling en zijn  vrij in de besteding ervan,  - schoolbesturen sluiten CAO's, waarin ruimte wordt gemaakt  voor beloning naar prestatie, en  - scholen verantwoorden zich tegenover ouders en de wijdere  omgeving met informatie over hun geleverde prestaties.  Scholen krijgen meer zekerheid over de budgetten die op  lange termijn beschikbaar zijn. Om te bereiken dat de  juiste leerling op de juiste plaats komt, kan veel worden  gedaan aan verwijzing, tweede-kansonderwijs, bindende  advisering en selectie na de propaedeuse (in het hoger  onderwijs). De positie van de leraar wordt verder versterkt  op grond van de voorstellen van de commissie-Van  Es. Hiermee kan zowel in het basis- als voortgezet onderwijs  de kwaliteit én werkgelegenheid bevorderd worden.  Ook de introductie van een betaald verlof, een 'sabbatsverlof',  kan daartoe bijdragen. Voor deze prioriteit  wordt de komende periode een bedrag van 400 miljoen gulden beschikbaar gesteld. De gemeente of regio krijgt meer  gelegenheid om het onderwijs te laten sporen met andere  voorzieningen (voorrangsbeleid, beleid voor Nederlands  als tweede taal). De overschrijdingsregeling, die leidt  tot een onbillijke toedeling van onderwijsmiddelen, wordt  geschrapt.  Middelbare beroepsopleidingen (mbo en leerlingwezen)  hebben in het afgelopen decennium een grote maatschappelijke  betekenis gekregen. Meer dan een derde van de werkende  beroepsbevolking heeft dit onderwijs achter de rug.  De vraag naar middelbaar opgeleiden op de arbeidsmarkt is  groot en groeit. Middelbare beroepsopleidingen zijn kortom  voor de nationale economie van vitaal belang. De toegankelijkheid  van dit onderwijs is sterk toegenomen.  Steeds meer jongeren en jong volwassenen kunnen met een  beroepsopleiding op zak van de arbeidsmarkt betreden. Zij  hebben op de arbeidsmarkt een ijzersterke positie. Zij  hebben de grootste kans op een baan en omgekeerd: de  kleinste kans op werkloosheid. De positie en de kwaliteit  van het middelbaar beroepsonderwijs moet daarom nog verder  worden verbeterd. Belangrijk instrument daarbij is de  versterking van de praktijkcomponent. Hierbij behoort  onder meer de verdere ontwikkeling van de dualiseringsgedachte.  Overheid, instellingen, sociale partners en de  arbeidsvoorzieningsorganisaties moeten gezamenlijk tot  bindende afspraken komen over zowel het middelbaar als  het hoger onderwijs (stageplaatsen, leerplaatsen, arbeidsplaatsen,  apparatuur). Het huidige geschil tussen  overheid en georganiseerd bedrijfsleven over de bekostigingen  van volwasseneneducatie kan worden opgelost door  over te gaan tot de invoering van leerrechten  ('vouchers') voor degenen die geen passend beginonderwijs  hebben genoten en een 'startkwalificatie' missen (waaronder  veel migranten). Dit stelsel bereikt precies de mensen  voor wie het is bestemd en betaalbaar. Ook de doorstroomfunctie  van het middelbaar beroepsonderwijs dient  te worden verbeterd. Het moet mogelijk blijven dat jongeren  doorstromen naar het Hoger Beroepsonderwijs met een  goed gekwalificeerde vooropleiding. Dat leidt tot versterking  van de kwaliteit van zowel het middelbaar onderwijs  als het hoger onderwijs.  Meer dan ooit zal het hoger onderwijs en wetenschappelijk  onderzoek in de internationale concurrentieslag  moeten meedingen. In de versterking van de economische  structuur spelen ze een prominente rol. Dat heeft voor  het hogeronderwijsbeleid de volgende implicaties.  Ten eerste moet de kwaliteit van het hoger onderwijs  verder worden verhoogd. Dat kan door verdere samenwerking  tussen hogescholen en universiteiten. Door een grotere  samenwerking tussen beroepsonderwijs en wetenschappelijk  onderwijs verruimt het aanbod in het hoger onderwijs. Op  deze manier kan iedere student een studie volgen die  aansluit op zijn of haar capaciteiten en interesse.  Ten tweede zal het wetenschappelijk onderzoek in staat  moeten worden gesteld op een concurrerend niveau te presteren.  In de komende jaren moeten extra investeringen  worden gedaan ten behoeve van de versterking van de kennisinfrastructuur  (mede door de verscherpte positionering  van het wetenschappelijk onderwijs) en het versterken van  het peil van onderzoek & ontwikkeling in ons land.  Ten derde dient de toegankelijkheid van het hoger onderwijs  te worden bevorderd en bewaakt. Tevens dient  voorkomen te worden dat laatbloeiers en mensen die via  het tweedekansonderwijs of via een omweg een startkwalificatie  voor het hoger of wetenschappelijk onderwijs  weten te verwerven, hierin geen plaats kunnen krijgen. In  het recente verleden is het hoger onderwijs flink gegroeid.  Het belangrijkste instrument daarbij is de studiefinanciering  geweest.  Uitgangspunt voor de studiefinanciering is drieërlei.  Ten eerste is een hoog opleidingsniveau van de Nederlandse  bevolking onmisbaar als draagvlak voor verdere economische  groei en voorspoed maar ook als factor die het  concurrentievermogen bepaalt. Ten tweede draagt onderwijs  bij tot datgene wat vroeger onder socialisten 'culturele  verheffing' werd genoemd. Ten derde is investeren in een  onderwijskwalificatie een persoonlijk belang van de betrokkene,  omdat ze de kans geeft op een hoger inkomen.  Aansluitend op het laatste, kan het een soort beginsel  zijn dat ieder die van onderwijs geniet deze investering  via leningen financiert. De eerste twee overwegingen  maken echter duidelijk dat het hier niet alleen om een  strikt persoonlijke berekening van rendement gaat. Want  ook de overheid heeft als representant van de gemeenschap  belang bij het volgen van onderwijs door velen. Voor de  PvdA geldt ook nog eens dat een onderwijskwalificatie in  de huidige samenleving fungeert als een belangrijke hulpbron,  die in beginsel eerlijk verdeeld moet zijn. De  mogelijkheid van een hoge studieschuld mag dus niet afschrikwekkend  uitwerken op de beslissing om te gaan studeren.  De PvdA is van mening dat doorstroommogelijkheden  binnen het hoger onderwijs van kracht moeten blijven.  Binnen het stelsel van studiefinanciering dient er ruimte  te blijven voor personen die een overstap van (vooral)  mbo en hbo naar wo willen maken.  4.4 DE STANDAARD VOOR ZEKERHEID EN ZORG  Het Nederlandse stelsel van sociale zekerheid staat  onder druk. Het grote aantal uitkeringen zorgt voor financiële  problemen, terwijl de gemakkelijke toegang tot  het stelsel langzamerhand de bereidheid tot (mee)betalen  onder de bevolking vermindert. Te veel mensen ontvangen  ten onrechte of langer dan nodig een uitkering. Deze  gebreken kleven overigens niet aan alle vormen van sociale  zekerheid; geen oudere in Nederland zit bijv. ten onrechte  in de Algemene Ouderdomswet (AOW). Bovendien spelen  externe factoren een rol, zoals een toenemend arbeidsaanbod  (van vrouwen) en een (sinds kort dramatisch)  tekortschietende vraag naar arbeid. Toch valt een deel  van de genoemde problemen wel degelijk aan het 'Nederlandse  model' van sociale zekerheid zelf toe te schrijven.  Dat model werd, zeker tot voor kort, gekenmerkt  door:  - een sterke nadruk op inkomensgaranties: er zijn weinig  prikkels om de betreffende uitkering (weer) voor betaald  werk te verruilen.  - bij het sluitstuk van de sociale zekerheid, de bijstand,  een uitkering die aan de 'leefsituatie' van  mensen gebonden is (wat in een individualistische cultuur  weerstand oproept); die evenredig met het inkomen  uit betaalde arbeid wordt verminderd (en dus reïntegratie  op de arbeidsmarkt bemoeilijkt); en die, mede als  gevolg daarvan, niet zelden oneigenlijk of frauduleus  wordt gebruikt.  In de afgelopen periode hebben regering en parlement  wijzigingen in dit stelsel aangebracht. De controle op  misbruik van uitkeringen werd verscherpt. Uit financiële  overwegingen werd bovendien de hoogte van sommige uitkeringen  (bijv. bij arbeidsongeschiktheid) verminderd.  Reïntegratie van uitkeringsgerechtigden op de arbeidsmarkt  ('werk boven inkomen') is een centrale doelstelling  van beleid gaan vormen. Alleen zo, zo luidt de redenering,  kunnen verdere ingrepen in de uitkeringshoogte  verhinderd worden.  Het doel om zo weinig mogelijk mensen van een uitkering  afhankelijk te laten zijn, de kosten van de sociale zekerheid  te verminderen en het stelsel effectiever te  laten functioneren, is over het algemeen onomstreden. Dat  neemt niet weg dat er gerede twijfel, ook in eigen kring,  bestaat over de vraag of de wijzigingen in het sociale  stelsel daadwerkelijk voldoende mensen aan betaald werk  helpen.  Tegen die achtergrond wordt van verschillende zijden  gepleit voor invoering van een (al of niet gedeeltelijk)  basisinkomen. Aan zo'n basisinkomen zijn aanzienlijke  voordelen verbonden. Het stelsel van sociale zekerheid  zou er veel eenvoudiger en minder fraudegevoelig op worden.  De keuzevrijheid van burgers (om vrijwilligerswerk  te verrichten, om een studie te volgen, om er wat bij te  verdienen) zou toenemen, het verzwijgen van bijverdiensten  minder aantrekkelijk worden. Bovendien zou een basisinkomen  de loonkosten fors kunnen doen dalen.  Invoering van een basisinkomen levert echter ook principiële  en praktische problemen op. Hoe aan het principe  van wederkerigheid in de sociale zekerheid recht te doen?  Verder lopen de publieke lasten aanzienlijk op als aan  iedere burger een basisinkomen van behoorlijke omvang  wordt toegekend; en ontstaan er andere problemen (garantie  bestaansminimum) als die omvang om financiële redenen  beperkt zou blijven.  De PvdA acht een integrale keuze voor of tegen het  bestaande stelsel dan wel een basisinkomen op dit moment  onvruchtbaar. Daarvoor is de onzekerheid rond de sociale  zekerheid te groot, in het bijzonder wat betreft:  - de mate waarin, op basis van het bestaande stelsel, het  aantal uitkeringen door een selectief gebruik van de  sociale zekerheid en een gericht arbeidsmarkt- en werkgelegenheidsbeleid,  aanzienlijk kan worden verminderd,  en anderzijds:  - de mate waarin een basisinkomen aan het recht op volwaardige  sociale zekerheid tegemoet komt en de arbeidsparticipatie  bevordert ('startpremie') dan wel belemmert.  In die omstandigheden verdient het verre de voorkeur om  een 'no regret'-beleid te voeren, dat keuzen voor de  toekomst openlaat en zich in eerste instantie concentreert  op de meest concrete en dringende problemen. Daarbij  kan op beperkte schaal, en gebonden aan bepaalde  voorwaarden, met het basisinkomen worden geëxperimenteerd.  In het onderstaande doet de PvdA, tegen deze achtergrond,  voorstellen over de verzelfstandiging in de sociale  zekerheid en over de uitvoeringsorganisatie. Verder  komen de volksverzekeringen, de gezondheidszorg en de  volkshuisvesting aan de orde. Toetssteen is bij dat alles  het streven naar een stelsel van sociale zekerheid en  zorg dat wederkerigheid en saamhorigheid als uitgangspunt  heeft; en dat:  - selectief is, d.w.z. niet langduriger dan noodzakelijk  uitkeringen verstrekt aan wie daarvoor, in strikte zin,  in aanmerking komt. Reïntegratie op de arbeidsmarkt  vormt daarbij een belangrijk instrument.  - recht doet aan het streven naar zelfstandigheid en  individuele keuzevrijheid van burgers.  Uitkomst van het beleid dient een stelsel te zijn waarin  inkomensoverdrachten voor de betrokken burgers als  hulpbron fungeren en de totale kosten voor de samenleving  zo laag mogelijk zijn.  Op middellange termijn bepleit de PvdA de volgende  stappen op weg naar verzelfstandiging. Ze laten de keuze  voor een basisinkomen open, maar houden de kosten van het  verzelfstandigingstreven binnen aanvaardbare grenzen.  Zowel ons fiscale als sociale stelsel beschouwen burgers  voor het overgrote deel reeds als zelfstandige personen  met individuele rechten en plichten. Dit uitgangspunt  domineert reeds vele jaren het belastingstelsel en in  toenemende mate ook de volksverzekeringen en de werknemersverzekeringen.  Verdere stappen op deze weg bevorderen  de eenvoud, geloofwaardigheid en rechtvaardigheid van de  wet- en regelgeving.  De PvdA bepleit daarom in dit programma dat de belastingvrije  som in de loon- en inkomstenbelasting op korte  termijn wordt omgezet in een heffingskorting ('tax credit').  Deze heffingskorting zal, mits goed uitvoerbaar,  op termijn de vorm krijgen van een negatieve inkomstenbelasting.  In het sociale stelsel zijn verdere stappen in de richting  van zelfstandige rechten en plichten vooral mogelijk  en gewenst in de Werkloosheidswet (WW). Daar waar werknemers  via een verzekering jarenlang zelfstandig premie  hebben betaald en een arbeidsverleden achter de rug hebben,  is het rechtvaardig dat ook zelfstandige rechten op  een uitkering zo lang mogelijk worden toegekend. Dit kan  worden bereikt door een verdere verlenging van de bestaande  vervolguitkering in de WW. Werknemers met een  arbeidsverleden worden hierdoor (langer) uit de Bijstandswet  gehouden.  Ook een verzelfstandiging van de bijstand spoort met  veranderde rechtvaardigheidsopvattingen in een geïndividualiseerde  samenleving (een eigen inkomen verdienen  geeft recht op eigen sociale zekerheid); vermindert de  fraudegevoeligheid van de regeling; en neemt een financiële  drempel weg om als bijstandsontvanger onbetaald  (deeltijd)werk te verrichten; elke verdiende gulden wordt  thans immers van de uitkering afgetrokken.  In de huidige financiële constellatie is het echter  onvermijdelijk dat een dergelijke verzelfstandiging mede  ten koste van de hoogte van de uitkeringen gaat. De PvdA  is niet bereid om deze consequentie te trekken en houdt  voor de regeerperiode 1994-1998 vast aan een stelsel  waarbij de bestaande sociale minima voor resp. alleenstaanden,  samenwonenden en eenoudergezinnen gehandhaafd  blijven.  Gemeenten dienen zich in te spannen en door het rijk in  staat te worden gesteld om bijstandsfraude effectief te  bestrijden; om de reïntegratie van bijstandsgerechtigden  op de arbeidsmarkt te bevorderen; en om oneigenlijk gebruik  (werkonwilligheid) te bestraffen. Voorts dient de  vrijheid van gemeenten om in bepaalde gevallen bijzondere,  aanvullende bijstand te verstrekken, te worden uitgebreid.  Deze beleidsvrijheid mag echter niet zover gaan  dat het recht op een vaste, volwaardige minimumuitkering,  overeenkomstig het bestaande sociale minimum, wordt  uitgehold.  De sociale zekerheid is in Nederland te veel gericht  geweest op inkomensgaranties. Decennia lang heeft het  ontbroken aan een scherpe selectie bij de toegang tot  bijv. de WAO; aan een beleid gericht op reïntegratie van  uitkeringsgerechtigden op de arbeidsmarkt; en aan controle  op misbruik van de betreffende voorzieningen. Herstel  van een evenwicht tussen de waarborg-, reïntegratie- en  controlefunctie van de sociale zekerheid vormt één van  de centrale opgaven voor de komende jaren. In het ontbreken  van zo'n evenwicht, en niet in hoogte van de uitkeringen,  schuilt een fundamenteel probleem van de Nederlandse  verzorgingsstaat.  Om deze redenen staat voor de PvdA de komende jaren  vergroting van de effectiviteit van de uitvoeringsorganisatie  van de sociale zekerheid centraal. De PvdA vindt  algemene wijziging in neerwaartse zin van de hoogte en  duur van de werknemersverzekeringen de komende periode  niet gewenst. Onderzocht moet worden of binnen het bestaande  stelsel van werknemersverzekeringen meer ruimte  voor de individuele keuzevrijheid van burgers kan worden  gecreëerd. Uit het onderzoek moet blijken of dit voorstel  uitvoerbaar is zonder dat de solidariteit wordt uitgehold  en zonder dat de kosten van de werknemersverzekeringen  stijgen. Voor de 1990-generatie, de jongeren die na 1  januari 1990 18 jaar worden of zijn geworden, wordt de  komende jaren zowel in de sociale zekerheid als in het  fiscale stelsel verder vorm gegeven aan zelfstandige  rechten en plichten.  Bij het streven naar een effectieve uitvoeringsorganisatie  dient onderscheid te worden gemaakt tussen regelgeving,  uitvoering en toezicht. De regelgeving moet zoveel  mogelijk zijn vastgelegd in wetgeving. Er moet een gericht  programma worden opgesteld voor een vergaande 'opschoning'  van bestaande regels. Deze moeten sterk vereenvoudigd  worden; de mogelijkheden voor nadere regelgeving,  zoals door de Sociale Verzekeringsraad, moeten drastisch  worden beperkt. Eenvoudiger regels werken grover en zullen  mensen in individuele gevallen dus kunnen benadelen.  Ondervanging hiervan in de regelgeving doet echter al  snel een woud van uitzonderingsclausules ontstaan. De  neiging hiertoe moet worden onderdrukt. Met een opschoningoperatie  wordt de begrijpelijkheid en daarmee mogelijk  ook het draagvlak van de sociale zekerheid versterkt.  Tevens komt zo menskracht vrij die voor reïntegratieactiviteiten kan worden ingezet.  Gegeven hun rol bij de verzuimbegeleiding in bedrijven,  het arbeidsomstandighedenbeleid en het arbeidsvoorzieningsbeleid,  moet de bestuurlijke betrokkenheid van werkgevers  en werknemers bij de uitvoering van de werknemersverzekeringen  gehandhaafd blijven. Hun betrokkenheid bij  de behandeling van individuele dossiers moet beperkt  worden tot de bezwaar- en beroepsprocedure. De uitvoering  van de sociale voorzieningen blijft in handen van de  gemeenten. Ten behoeve van misbruikbestrijding en reïntegratiebeleid dient het accent in de uitvoeringsorganisatie  te verschuiven van de bedrijfstak naar de regio.  Lopende processen van concentratie en regionalisatie,  zowel bij de sociale diensten als bij de bedrijfsverenigingen,  dienen te worden voortgezet. Er dient grondig  onderzocht te worden, hoe de uitvoeringsorganen een groter  (ook financieel) belang kunnen krijgen bij 'volumereductie'.  Intensief gebruik van het marktmechanisme mag  daarbij niet worden uitgesloten.  Het toezicht op de uitvoering van de sociale zekerheid  tenslotte dient in handen te worden gelegd van een volledig  onafhankelijke instelling, vergelijkbaar met de Algemene  Rekenkamer. Van de uitvoerende instanties en van  betrokkenen mag uiteraard een maximale inspanning worden  verlangd om de afhankelijkheid van de uitkering zo kort  mogelijk te laten duren. Op dit vlak zijn nog verbeteringen  mogelijk. Verwijtbare werkloosheid, passief zoekgedrag  en het weigeren van passende arbeid, horen bijvoorbeeld  niet thuis in een stelsel van sociale zekerheid dat  op wederkerigheid berust. Naar de mate waarin deze aanpassingen  gerealiseerd worden, is het ook beter mogelijk  om de voorgestelde verdere stappen op weg naar verzelfstandiging  te realiseren.  Binnen de Kinderbijslagwet is eveneens reden om de  eigen verantwoordelijkheid van burgers meer tot uitdrukking  te brengen. Daarom bepleit de PvdA een wijziging van  het huidige systeem waarbij de kinderbijslag per kind  oploopt naarmate een huishouden meer kinderen telt. Het  ligt meer voor de hand om ongeacht de grootte van een  huishouden de kinderbijslag per kind even hoog (op een  nader te bepalen bedrag) vast te stellen. Daarnaast is  een herziening gewenst van de huidige opbouw van de kinderbijslag  naar leeftijd, waarbij de kinderbijslag voor  een 12-jarige bijvoorbeeld twee keer zo hoog is als die  voor een 5-jarige. Voor de vraag welke verhouding redelijk  is, zijn niet alleen de directe kosten van levensonderhoud  van belang. Ouders met jonge kinderen hebben  relatief hoge kosten in verband met kinderopvang dan wel  het tijdelijk niet of korter gaan werken ten behoeve van  de verzorging van kinderen.  Door de 'vergrijzing' zullen de kosten van de AOW en  een aantal zorgvoorzieningen (bejaardenzorg, gezondheidszorg)  sterk toenemen. De kostendaling als gevolg van de  'ontgroening' (kinderbijslag, onderwijs) biedt onvoldoende  compensatie, zodat de publieke uitgaven als percentage  van het nationaal inkomen dreigen te stijgen. Bij de  vergrijzing gaat het om een 'volumegroei' die niet kan  worden gekeerd (totdat na 2030 de demografische opbouw  mogelijk weer evenwichtiger wordt). Stijging van de uitgaven,  zo wordt wel beweerd, kan dus alleen worden voorkomen  door het niveau van de AOW structureel achter te  laten blijven bij de loonontwikkeling en/of door op voorzieningen voor ouderen te bezuinigen. De PvdA acht dit om  sociale redenen een onbegaanbare weg. Datzelfde geldt, om  andere redenen, voor een verhoging van de AOW-gerechtigde  leeftijd van 65 naar 66 jaar. Zolang het overgrote deel  van de bevolking voor het 65ste jaar het arbeidsproces  verlaat, zal een verhoging van de AOW-leeftijd zeer waarschijnlijk  slechts een verschuiving van uitkeringslasten  van de AOW naar WAO, WW en bijstand tot gevolg hebben. De  onvermijdelijk groei van de publieke uitgaven voor ouderen  zal daarom in de eerste plaats moeten worden opgevangen  door verbreding van de financieringsgrondslag, dat  wil zeggen door verhoging van de arbeidsparticipatie van  degenen jonger dan 65 jaar. Er is meer dan voldoende  arbeidspotentieel om dit te realiseren, maar het vergt,  gezien het tempo van de vergrijzing, wel een forse werkgelegenheidsgroei.  Een ambitieus werkgelegenheidsbeleid  en een studie naar een andere financiering van de AOW  (bijv. kapitaaldekkingsstelsel i.p.v. het huidige kasstelsel)  is daarom van groot belang.  In de gezondheidszorg is de afgelopen jaren een ingrijpend  vernieuwingsproces op gang gebracht. Het gaat erom  de zorg beter te laten aansluiten op de zorgbehoeften en  bovendien patiënten, aanbieders van zorg en verzekeraars  meer verantwoordelijk te maken voor het goede functioneren  van het zorgstelsel. De overheid zal zich echter  nooit afzijdig kunnen houden. Afgezien van specifieke  overheidstaken zoals preventie en gezondheidsbescherming,  is haar rol ervoor te zorgen dat alle burgers toegang tot  kwaliteit goede en noodzakelijke zorg hebben tegen kosten  die zowel voor hen individueel als voor de samenleving  betaalbaar zijn. Het is lastig gebleken om een goede  balans te vinden in de rolverdeling tussen overheid en  partijen. De overheidsbemoeienis zal in verschillende  sectoren van de zorg gering kunnen zijn, maar zij moet  groter zijn waar het gaat om kwetsbare groepen, om afstemming  van diverse zorgvoorzieningen, om grote financiële  implicaties (ziekenhuisbouw) en om nieuwe technologie.  Essentieel voor een toegankelijke en betaalbare gezondheidszorg  is een solidair systeem van verzekering, waarin  uiteindelijk elke burger verplicht is verzekerd voor alle  belangrijke zorgfuncties tegen een premie die grotendeels  gekoppeld is aan het inkomen.  In de overgangsfase naar een nieuw systeem kan de sociale  functie van de Ziekenfondswet (ZFW) worden versterkt  door verhoging van de inkomensgrens en het verlenen van  toegang voor bejaarden met alleen AOW of met een klein  pensioen. Het verzekerde pakket gaat uit van wat nu in de  AWBZ en in de Ziekenfondswet is opgenomen, zij het dat  dat in de komende jaren moet worden ontdaan van verstrekkingen  die onnodig, ondoelmatig of onwerkzaam zijn. Niet  meer dan 20% van de kosten van de gezondheidszorg zou  moeten komen uit nominale premies en eigen betalingen. Om  de kwaliteit van de zorg te verhogen en tegelijk de kosten  te beheersen, moeten passende zorgverlening en gepast  zorggebruik krachtig worden gestimuleerd. Instrumenten  als een scherpe indicatiestelling, protocollering van het  medisch handelen en patiëntenvoorlichting bieden meer  mogelijkheden dan nu benut worden, terwijl bovendien het  financiële belang dat artsen hebben bij meer verrichtingen,  moet verdwijnen. Mits toegepast in situaties waarin  iets te kiezen valt, kunnen ook eigen bijdragen nuttig  zijn om burgers af te brengen van onnodige of te dure  behandelingen. Alle pogingen tot vergroting van de doelmatigheid  ten spijt, zal het vanwege de groeiende behoefte  aan zorg en de toenemende mogelijkheden tot zorgverlening  in de komende jaren heel moeilijk zijn de kosten van  de gezondheidszorg te beheersen zonder de kwaliteit van  de zorg te schaden. Daarom moeten prioriteiten worden  gesteld. Voor de PvdA liggen die bij de zorg voor ouderen  en chronische patiënten, bij de preventieve zorg voor  groepen die in een achterstandssituatie verkeren en daardoor  minder gezond zijn en bij de beroepsontwikkeling en  arbeidsvoorwaarden voor de grootste beroepsgroep in de  zorgsector, de verplegenden en verzorgenden.  De nominale premies voor kinderen in het Ziekenfonds en  de AWBZ moeten worden afgeschaft. Afhankelijk van de  feitelijke inkomensontwikkeling, staat de PvdA een financieringsstelsel  voor waarin tenminste 80 % van de bijdragen  aan de kosten van de gezondheidszorg betaald worden  naar draagkracht.  De afgelopen jaren is in de volkshuisvesting en ruimtelijke  ordening van deregulering en subsidiebeperking  gevoerd. De PvdA is daarin meegegaan omdat aan het bestaande  stelsel grote gebreken kleefden (ondoelmatige  subsidies, rigide regelgeving). Deze terugtrekkende beweging  kent echter haar grenzen: de positie van huurders is  te zwak en de ruimtelijke kwaliteit van Nederland staat  te zeer onder druk om volkshuisvesting aan het 'vrije  spel van maatschappelijke krachten' over te laten. De  overheid blijft in laatste aanleg verantwoordelijkheid  houden voor goede en betaalbare huisvesting voor iedereen  en voor een evenwichtige, hoogwaardige ruimtelijke inrichting.  Om betaalbare goede woningen voor iedereen te garanderen  zijn volgens de PvdA in ieder geval de volgende punten  van wezenlijk belang. Ten eerste behoeven de bovenmatige  huurverhogingen na de huidige regeerperiode niet te  worden voortgezet. Aan de bezuinigingsnoodzaak wordt  voldaan; er zijn voldoende reserves bij de zgn. sociale  verhuurders (woningbouwcorporaties); en Nederlanders  besteden reeds een groot deel van hun inkomen aan wonen  (van overigens goede kwaliteit). Ten tweede dient de  gemiddelde huurverhoging tot hooguit 1 % boven de inflatie te worden beperkt. Ten derde moet een solide systeem  van individuele huursubsidie in stand worden gehouden.  Ten vierde dient de nieuwbouw, met name in uitbreidingsgebieden,  bereikbaar te blijven voor de lagere inkomensgroepen.  Voor dit doel zal subsidie beschikbaar moeten  zijn. Ten vijfde is het rechtvaardig om bij een wanverhouding  tussen het inkomen van de huurder en de huur,  zeker als het om een gesubsidieerde woning gaat, een  extra bijdrage van de huurder te vragen. De PvdA is echter  geen voorstander van gedwongen verhuizing.  Voor een goede kwaliteit van de woning en de woonomgeving  is meer inzet van particuliere middelen onmisbaar.  Daarnaast zal een krachtsinspanning van de overheid zelf  noodzakelijk blijven, ook al omdat sociale spanningen  zich steeds in wijken met slechte woon- en leefomstandigheden  zullen blijven manifesteren.  De leefbaarheid en kwaliteit van de stedelijke omgeving  en de toekomstwaarde van bestaand en nieuw stedelijk  gebied vergen een gezamenlijke inspanning van overheid en  marktpartijen. Investeringssubsidies en regionalisering  van het bestuur behoren tot de faciliteiten die de overheid  voor zo'n ontwikkeling dient te scheppen. De ruimtelijke  ontwikkeling dient gericht te zijn op een doelmatige  economische structuur, een door variëteit gekenmerkte  verstedelijking, beheersing van de mobiliteit en versterking  van de kwaliteit van landschap en natuur. Verstedelijking  dient uitdrukkelijk gericht te blijven op  het bestaande stedelijk gebied.  Er dreigt een verdere concentratie van lagere inkomensgroepen  in wijken en buurten met goedkope woningen van  lage kwaliteit. Hierdoor wordt ook de concentratie van  migranten in de betreffende gebieden versterkt. Het is  een illusie te denken dat spreiding van migranten over  een groter stedelijk gebied hiervoor een blijvende oplossing  biedt. De PvdA wijst woningverdeling op basis van  etniciteit principieel af. Partijen in de volkshuisvesting  (verhuurders, gemeente) dragen een grote verantwoordelijkheid  voor het beheersen van deze sociale problematiek,  in het verlengde van inspanningen op ander terrein  (onderwijs, werkgelegenheid, sociale vernieuwing). Essentieel  is verder de zorg voor een meer gedifferentieerde  woningvoorraad per gebied (de bouw van duurdere woningen  in goedkope wijken en andersom). Een gevarieerde samenstelling  van buurten helpt om sociale problemen te voorkomen.  De PvdA zal het eigenwoningbezit onder lager  betaalden bevorderen.  De vergrijzing van de bevolking, in combinatie met de  behoefte aan blijvend zelfstandig wonen onder ouderen,  maakt verdere inspanningen op het gebied van ouderenhuisvesting  en op het raakvlak van wonen en verzorging onvermijdelijk.  Goede huisvesting voor ouderen, met zorg op  maat, voorkomt dat ouderen vroeger dan noodzakelijk een  beroep op dure intramurale zorgvoorzieningen moeten doen.  De komende jaren worden verschillende budgetten samengebracht  om dergelijke woonvormen meer mogelijk te maken.  Deze inzet mag niet leiden tot minder kwaliteit of een  hogere werkdruk in de zorgcentra en evenmin tot een geforceerde  sluiting van zorgcentra.  4.5 CULTUURPOLITIEK ALS TEGENWICHT  Cultuurpolitiek staat voor de PvdA in het teken van  voortgaande emancipatie en ontvoogding van het individu.  De sterk toegenomen materiële welvaart en de individualisering  hebben stellig een impuls gegeven aan verdere  culturele ontplooiing van de bevolking. Maar keuzevrijheid  en pluralisme vormen in Nederland geen vaststaand,  onomstotelijk gegeven. Ze moeten in het domein van de  cultuur vaak worden veroverd en verdedigd. Uniformerende  en nivellerende tendensen, bijv. in de architectuur,  vragen om een scheppend tegenwicht; 'moeilijke' opvattingen  en afwijkende meningen hebben institutionele bescherming  nodig, willen ze niet naar de marge van cultuurvorm  en debat worden gedrongen. Het beginsel van het open  houden van culturele opties (zie paragraaf 2.2) behoort  op tenminste vier terreinen te worden toegepast. Deze  toepassing heeft in bepaalde opzichten het karakter van  een publieke investering in de cultuur als dynamisch  element van de moderne dienstverleningseconomie. Hier  speelt ook de internationale dimensie van cultuurpolitiek  mee: het behoud van het eigen culturele leven als tegenwicht  tegen internationale nivellering van het publieke  domein. Het eerste terrein is dat van de kunsten. Het  Nederlandse beleid heeft bijgedragen tot het besef dat  kunst een wezenlijk onderdeel is van een beschaafde samenleving.  Het heeft een uitgebreid netwerk van kunstvoorzieningen  tot stand helpen brengen. Dat moet zo blijven.  Museumdirecteur Rudi Fuchs zegt het als volgt: "Essentieel  in de kunst is dat ze gebaseerd is op een zeer  persoonlijke kwaliteitsbepaling. Ook voor de individuele  beschouwer is het kunstwerk een persoonlijke ervaring van  kwaliteit". Een ervaring bovendien "die de mens in staat  stelt om dingen te onderscheiden die anders zijn dan  normaal. Het kunstwerk bevordert individualiteit en  tolerantie. Ervaring van kunst, vreemd en merkwaardig,  kan de mensen helpen hun identiteit te ontdekken. Kunst  dwingt mensen hun vooroordelen te toetsen".  De PvdA pleit voor een veelvormig kunstbeleid waarin,  naast het behouden van bestaande kunst, vernieuwing en de  confrontatie met het vreemde op de voorgrond staan. Daarin  is plaats voor kunstuitingen waarvan de betekenis  vooral door deskundigen wordt erkend, naast amateuristische  uitoefening van kunst. De PvdA zal bevorderen dat  kunsten een belangrijkere plaats krijgen in onderwijsprogramma's  en dat jongeren zonder een noemenswaardige financiële  drempel toegang tot uiteenlopende kunstvoorzieningen  krijgen. Mede onder die voorwaarde, kan van volwassen  burgers een behoorlijke eigen bijdrage aan de  kosten van voorzieningen en evenementen worden gevraagd,  zij het dat de toegankelijkheid voor alle bevolkingsgroepen  gewaarborgd moet blijven. Flexibilisering van de  prijsstelling biedt hier soelaas.  Sponsoring kan extra middelen voor kunst vrijmaken.  Willen die de artistieke vrijheid intact laten, dan zullen  ze een bepaalde grens niet mogen passeren. De overheid  behoort dan ook een aanzienlijke financiële verantwoordelijkheid  voor de bloei van de kunsten te blijven  dragen.  Het tweede terrein van cultuurpolitiek is een samenstel  van levenssferen waarin de voorwaarden voor culturele  ontwikkeling worden geschapen en waarin de ontplooiing  naar individuele voorkeur en verkiezing zich breed manifesteert.  Te denken valt aan:  - onderwijs en wetenschap; terreinen die de bodem voor  maatschappelijke deelname en vaardig burgerschap leggen  en die in een kennisintensieve samenleving als de onze  aan hoge eisen van kwaliteit en toegankelijkheid moeten  voldoen.  - de gebouwde omgeving, waarvan de schoonheid een directe  verantwoordelijkheid is van lokale overheden. en  - massarecreatie en sport, als belangrijke vormen van  cultuurparticipatie waarvoor de overheid de voorwaarden  dient te scheppen.  De richtsnoer voor het beleid van de PvdA in deze levenssferen  is het streven naar een hoogwaardige 'culturele  infrastructuur'. De omvang van investeringen is hier  in hoge mate bepalend voor de kwaliteit van een samenleving  waarin economie en cultuur alsmede arbeid en vrije  tijd in wisselwerking met elkaar staan en niet meer,  zoals thans nog te vaak gebeurt, hiërarchisch  gerangschikt kunnen worden (onderbouw-bovenbouw, hard-zacht).  Een gaaf voorbeeld van het hier bedoelde bereik van  cultuurpolitiek is het cultuurbehoud. Een omgeving waarin  monumentale gebouwen en historische plekken inspireren  tot hoogwaardige architectuur en nieuwe stedenbouw Lokale  overheden dragen hier een directe verantwoordelijkheid.  De op dit moment beschikbare middelen zijn onvoldoende om  het behoud van historische gebouwen, inclusief de jongere  bouwkunst te garanderen. Er zullen aanzienlijke extra  investeringen nodig zijn om de monumentenzorg op het  gewenste peil te brengen.  Het derde terrein van cultuurpolitiek betreft de media.  Het beleid van de overheid ten aanzien van de omroep  heeft tot doel dat de informatieve, commentariërende en  opiniërende functie van radio en televisie, wezenlijk  voor een democratische samenleving, vervuld kan blijven  worden op basis van de beginselen pluriformiteit, optimale  onafhankelijkheid ten opzichte van overheid en commercie,  en algemene vrije ontvangst. Technologische ontwikkeling  en marktbeweging vragen tegelijkertijd om vergroting  van de bedrijfsmatige schaal waarin de publieke  omroep vanouds werkt. De verlening van een aan duidelijke  eisen alsmede zekerheden verbonden concessie aan de omroepverenigingen,  gekoppeld aan netsamenwerking tussen  vaste partners op de drie televisienetten, biedt de beste  weg om hen in de gelegenheid te stellen binnen een termijn  van tien jaren in grotere eenheden verregaand samen  te werken of samen te gaan. Aldus kan een gemoderniseerde  publieke omroepvoorziening tot stand gebracht worden, nog  altijd pluriform maar wel met minder aparte organisaties,  die in staat is een volledig en uitgebalanceerd programmapakket  te realiseren. Een programmapakket voor zowel  groot als kleiner publiek, dat kan blijven bestaan naast  dat van aanbieders die het winstoogmerk voorop stellen.  Voor een optimale onafhankelijkheid van de publieke omroep  is van belang dat de exploitatie ervan blijft stoelen  op een gemengde financiering, bestaande uit zowel  omroepbijdragen als STER-opbrengst en daarnaast in beperkte  mate eigen inkomsten van omroepinstellingen. De  jaarlijkse aanpassing van het omroepbijdragentarief blijft  beperkt tot koppeling aan de prijsindex.  Het vierde en laatste terrein van cultuurpolitiek is  niet aan een bepaalde sector of levenssfeer gebonden. Het  betreft culturele waarden waarvoor de PvdA zelf wil opkomen.  Drie begrippen spelen daarbij een rol. Het eerste is  burgerzin, namelijk  - respect voor opvattingen van anderen en hun levensstijlen  (mits binnen de grenzen van het recht),  - openheid en belangstelling voor het andere en het  vreemde, in Nederland en elders, en  - een publieke moraal, waarin maatschappelijke deelname  en betrokkenheid bij het algemeen belang als wenselijk  en eervol worden beleefd.  De PvdA verwelkomt voorts een wijze van productie en  consumptie die wordt gekenmerkt door soberheid in de  omgang met schaarse grondstoffen en met producten die het  leefmilieu aantasten; en door ontspannenheid tegenover de  veel geprezen en veel beoefende jacht op voortgaande  verbetering van de materiële welvaart.  Een cultuurpolitiek met een dergelijke reikwijdte raakt  aan uitersten. Ze heeft aan de ene kant betrekking op de  meest persoonlijke ervaringen, zoals de beschouwing van  kunst, en aan de andere kant op problemen en meningen met  een uitgesproken publieke inslag, zoals het genoemde  streven naar soberheid. Het is nodig deze uitersten, en  de bijbehorende grenzen tussen de publieke sfeer en de  private, te blijven onderscheiden. Een sobere consumptiecultuur  houdt geen calvinistische, van opwinding en genot  verstoken levensstijl in. Tolerantie en inschikkelijkheid  jegens opvattingen en gedragingen van anderen verdragen  zich heel wel met een individueel streven naar perfectie,  en zetten geen premie op geschipper en middelmatigheid.  De verschillende facetten van de hier omschreven cultuurpolitiek  zijn niettemin onder een en dezelfde noemer  te brengen. Ze vormen een poging om, naast en in het  verlengde van het traditionele streven naar welvaartsgroei  voor allen, een ander, zo men wil 'postmaterialistisch'  emancipatiemotief te benoemen: het streven naar  culturele ontplooiing; naar bevrijding uit de 'egalisering  van denken en verlangen' waarvan ook een democratische  samenleving niet vrij is; naar gelijke toegang tot  de 'wereld van verschil' die kunst en cultuur per definitie  zijn; naar soberheid en tolerantie als wezenlijke  trekken van een democratische cultuur. In die zin hangt  cultuurpolitiek nauw samen met wat elders in dit hoofdstuk  werd gesteld omtrent ecologische modernisering van  de economie en een ontspannen kijk op arbeid, en wat in  het volgende hoofdstuk wordt betoogd over fundamentele  democratisering van staat en maatschappij.  HOOFDSTUK 5 DEMOCRATISCH BURGERSCHAP  Voor een versterking van het democratisch burgerschap  zijn twee soorten van verandering nodig. De eerste soort  betreft de structuur van de besluitvorming in ruime zin  (fundamentele democratisering). De tweede soort betreft  de stijl van besluitvorming (bindend bestuur). Dergelijke  veranderingen behoren hand in hand te gaan.  5.1 FUNDAMENTELE DEMOCRATISERING  Staatkundige vernieuwing moet ruimer worden opgevat dan  thans in progressieve kring gebruikelijk is. Fundamentele  democratisering behelst verschillende vormen van participatie  (met inbegrip van deelname op bedrijfsniveau) en  van decentralisatie. Versterking van plaatselijke democratie  en versterking van de zelfstandige werkzaamheid  van de plaatselijke politiek zijn een Siamese tweeling.  De participatie van burgers in het proces van democratische  menings- en besluitvorming dient te worden versterkt.  De PvdA zal in dat verband opkomen voor:  - invoering van het correctieve wetgevingsreferendum  alsmede het volksinitiatief.  - versterking van de voorkeurstemmen bij verkiezingen (in  navolging van het Duitse stelsel, waarin de eerste stem  naar een kandidaat gaat en de tweede naar een partij).  en  - procedurele verbetering van nationale, regionale en  lokale inspraak die burgers en organisaties uitlokt om  het beleid te helpen uitwerken en om alternatieven voor  bestaand beleid te formuleren.  De representativiteit van de samenstelling van vertegenwoordigende  lichamen (Tweede Kamer, Provinciale Staten,  Gemeenteraad) kan worden bevorderd door een terugkeerregeling  in de private sector conform de huidige  terugkeerregeling voor ambtenaren. Er dient een fiscale  tegemoetkoming te komen voor bedrijven die hun werknemers  in staat stellen om enige tijd volksvertegenwoordiger te  zijn en daarna weer terug te keren naar hun oude werkgever.  De betrekkingen tussen Tweede Kamer en Eerste Kamer  worden verbeterd door een terugzendrecht voor de Eerste  Kamer. De senatoren krijgen een derde optie naast aanvaarding  en verwerping, nl. een terugzending van een  bepaald wetsontwerp naar de Tweede Kamer, die vervolgens  het laatste woord heeft.  De gevestigde circuits voor advisering, overleg, inspraak  en uitoefening van druk dienen te worden gerevitaliseerd  en gestroomlijnd. Adviesorganen moeten verder in  aantal worden verminderd; de adviesplicht (zoals bij de  Sociaal-economische Raad) kan worden beperkt. Bestaande  inspraakprocedures kunnen worden vereenvoudigd en versneld.  Zo wordt de 'stroperigheid' van het beleid verminderd,  zonder de verworven rechten van burgers op dit  gebied wezenlijk aan te tasten.  De rechtspositie van burgers binnen bedrijven en maatschappelijke  organisaties verdient versterking. Die burgers  zullen aan overheid, bedrijfsleven en particulier  initiatief steeds meer dezelfde eisen gaan stellen: een  democratische inrichting, een goed product en een attente  benadering van de gebruiker. Bovendien dragen grotere  deelname en openbaarheid ten gunste van personeel en  klandizie bij tot optimale zelfregulering in de burgerlijke  samenleving zelf. Op lange termijn zouden zowel de  organisaties van de overheid als die in de samenleving  (met inbegrip van de particuliere bedrijven) onderhevig  moeten zijn aan een burgerlijk handvest ('civic charter')  dat de rechten van personeelsleden en gebruikers (consumenten,  cliënten) aangeeft. Daartoe behoren:  - garanties voor openbaarheid door middel van verslaglegging  van bedrijven en instellingen (milieuzorg, werkgelegenheidsbeleid),  - uitbreiding van het klachtrecht en het recht op informatie/  onderzoek door externe deskundigen, en  - aanstelling van een ombudsman/vrouw in grote (publieke  en private) organisaties.  In dit verband bepleit de PvdA ook een herziening van  het vennootschapsrecht (de Structuurwet uit 1971). Zowel  aan de algemene vergadering van aandeelhouders als aan de  ondernemingsraad dient een paritair recht op benoeming  van een deel van de Raad van Commissarissen (RvC) te  worden toegekend. Voor een ander deel van de RvC blijft  de bestaande coöptatie van kracht. Voorts dient aan minderheden  in de RvC een zelfstandig recht op inlichtingen  jegens het bestuur te worden toegekend.  Om tot een democratischer en slagvaardiger overheidsbestuur  te komen is uitbreiding van participatie niet genoeg.  Er is ook een beweging van decentralisatie nodig,  en wel langs drie wegen:  - verdere vergroting van de beleidsvrijheid van lokale en  regionale overheden,  - versterking van het coördinerend vermogen van politieke  organen alsmede van de democratische procedure voor  samenstelling van die organen, en  - flexibilisering en afslanking van het ambtelijk apparaat  op rijksniveau.  De PvdA bepleit om te beginnen een vergroting van de  beleidsvrijheid van het lokaal en regionaal bestuur.  Alleen zo kan het 'maatwerk' worden geleverd dat voor de  oplossing van vele maatschappelijke problemen vereist is.  Een dergelijke decentralisatie veronderstelt niet alleen  overdracht van bevoegdheden, maar ook van financiële  middelen. In dat verband zou de nadruk verder moeten  verschuiven van specifieke uitkeringen door het Rijk naar  algemene uitkeringen via het Gemeentefonds en brede doeluitkeringen.  Ook de verruiming van het gemeentelijk belastinggebied  moet worden bevorderd, mits dit samengaat  met verlaging van de belastingheffing van de Rijksoverheid  en mits door het Gemeentefonds wordt voorzien in de  speciale behoeften van de grote steden.  Voor grootstedelijke gebieden in ons land zal volwaardig  regionaal bestuur moeten worden ingevoerd. De bindende  kracht van de politiek staat op het spel wanneer de  schaal van het openbaar bestuur de oplossingen van economische  en sociale problemen gaat belemmeren. Nieuwe regio's  kunnen worden opgevat als een vorm van 'eerlijk delen'  tussen rijk (de randgemeenten) en arm (de centrumgemeenten).  Aldus verhinderen ze een 'suburbanisatie' van  de verzorgingsstaat, waarbij het voorzieningenniveau  tussen welvarende en arme gemeenten sterk uiteen gaat  lopen (vgl. de Verenigde Staten). De keuze van de PvdA  voor nieuwe regio's geschiedt onder twee condities. De  eerste conditie is dat er een heldere opbouw van het  openbaar bestuur komt: sectorgewijze rijksregio's worden  waar mogelijk ondergebracht bij interlokaal en provinciaal  bestuur; spontane vernieuwing van onderop (zoals  intergemeentelijke samenwerking, stedelijke agglomeratie  en revitalisering van provincies) wordt niet verstikt. De  tweede conditie is dat wordt toegezien op het democratisch  gehalte van de nieuwe regiobesturen. Directe verkiezing  is noodzakelijk, al is ze niet het enige criterium  voor de effectiviteit en legitimiteit van de regiobesturen.  Voorts dient op de verschillende bestuurlijke niveaus  het coördinerend vermogen van uitvoerende politieke organen  te worden versterkt. Dit is voor een deel een inhoudelijk-  politieke kwestie, die niet langs reglementaire  weg kan worden opgelost. Een betere coördinatie wordt  echter wel bevorderd door de positie van de voorzitters  van de betreffende organen (kabinet, gedeputeerden, gemeentebestuur)  te versterken. Daarmee wordt tevens aangesloten  bij 'externe' ontwikkelingen, zoals het toegenomen  gewicht van de minister-president op buitenlandspolitiek  (Europees) gebied.  Een dergelijke uitbreiding van coördinerende bevoegdheden  vraagt, als complement, om een andere wijze van selectie  voor de betreffende functies. Het parlement dient  de bevoegdheid te krijgen om de formateur (d.w.z. de  beoogde premier) van een nieuw kabinet aan te wijzen.  'Doelmatigheid' en 'democratie' worden aldus aan elkaar  gekoppeld. Op vergelijkbare wijze dient de aanstelling  van burgemeesters, Commissarissen der Koningin en voorzitters  van regiobesturen te worden geregeld. Benoeming  door de Kroon dient plaats te maken voor verkiezing door  de betreffende vertegenwoordigende lichamen. Kandidaten  hoeven daarbij zelf géén deel uit te maken van deze organen.  Deze regel zou, ter versterking van de  bestuurskracht van gemeenten, voortaan ook op wethouders  van toepassing moeten zijn. Op termijn valt een rechtstreekse  verkiezing van de burgemeester door de bevolking  te overwegen. Ze bevordert de betrokkenheid van burgers  bij de lokale politiek en maakt een eind aan de merkwaardige  situatie dat in Nederland geen enkele politicus  rechtstreeks gekozen wordt; daar staat tegenover dat ze  de slagvaardigheid van de gemeentelijke politiek kan  verminderen. Voor 'patstellingen' tussen raad en burgemeester  dient een oplossing te worden gevonden.  Decentralisatie van het overheidsbestuur kan tenslotte  worden bereikt door afslanking van het ambtelijk apparaat  op rijksniveau. De bureaucratische 'overhead' dient aanzienlijk  te worden verminderd. Verder kan een aantal  taken dat nu door rijksambtenaren wordt vervuld worden  geprivatiseerd of aan zelfstandige bestuursorganen worden  overgedragen. Het rijksapparaat dient voorts flexibeler  te worden ingezet (invoering 'civil service' e.d.). Voor  de gewenste uitbreiding van zelfstandige bestuursorganen  is wel vereist dat een sterkere rechtspositie van werknemers  en gebruikers alsmede een striktere controle op hoofdlijnen  door politieke organen (zoals hierboven beschreven)  ook echt van de grond komen.  5.2 BINDEND BESTUUR  Een slagvaardig en democratisch overheidsbestuur verdient  die naam niet, en loopt op den duur onherroepelijk  vast, als er geen open en zorgvuldige stijl van besturen  is. Van groot belang daarbij zijn:  - erkenning van de beperking van wat de politiek vermag,  - zorgvuldigheid bij de besluitvorming over nieuwe wetgeving,  en  - scheiding tussen het algemene belang en het persoonlijk  belang van bestuurders.  De naar binnen gekeerde 'cultuur' van politiek bedrijven  vraagt om verandering. Politici zullen meer dan ooit  de buitenwereld moeten opzoeken; de overtuigingskracht  moeten bezitten om voor hun (lang niet altijd populaire)  visies en voorstellen maatschappelijke steun te verwerven.  Erkenning van de grenzen van de macht van de politiek  is daarbij essentieel, omdat de rekening van te  hooggespannen verwachtingen vroeg of laat aan dezelfde  politici gepresenteerd zal worden. Een maatschappelijk  draagvlak voor het beleid wordt voorts bevorderd door een  bestuursstijl die zorgvuldigheid tot uitgangspunt heeft  gemaakt. Op het gebied van bijv. de sociale zekerheid  heeft de overheid niet alleen met de 'eigen' financiële  situatie van doen (die er soms toe dwingt om 'de tering  naar de nering te zetten') en met de politieke krachtsverhoudingen  van het moment. Ze heeft met het tot dan toe  gevoerde beleid ook verwachtingen opgebouwd, die niet zo  maar genegeerd kunnen worden. Gebeurt dat wel, dan verliest  de overheid aan legitimiteit en wordt haar terecht  onbetrouwbaarheid verweten. Meer maatschappelijke steun  verwerft de politiek zich ten slotte door zich nadrukkelijk  met de uitvoering van het beleid bezig te houden;  met de mate waarin het beleid (het bedoelde) effect sorteert.  Beleidsevaluatie dient een permanent en belangrijk  onderdeel van het werk van vertegenwoordigende lichamen  te worden.  Met een grotere aandacht voor de effectiviteit van het  beleid zal ook meer gevoeligheid ontstaan voor het in ons  land tastbare gevaar van overregulering; voor het feit  dat verfijning van regelgeving haar grenzen heeft en op  den duur contraproductief werkt.  Er zijn in Nederland, zo luidt een veel gehoorde opvatting,  veel te veel regels en veel te veel ambtenaren; het  beslag van de overheid op het nationaal inkomen is bovendien  veel te groot. Verminder de betreffende hoeveelheden  en het zal de samenleving beter gaan, zo wordt hieraan  meestal als conclusie toegevoegd. 'De beste overheid is  een zo klein mogelijke overheid.'  Tegen een dergelijk simplisme neemt de PvdA stelling.  Omvangrijke overheidsbemoeienis is in een complexe, hoog  ontwikkelde samenleving een gegeven; de 'minimale staat'  is een niet te realiseren en misleidende utopie. Bovendien  leidt zo'n 'minder is beter'-filosofie tot een systematische  onderschatting van de kwaliteit van de publieke  dienstverlening. Die is niet alleen, vergeleken met  vele andere landen, zeer behoorlijk, maar kan ook de  vergelijking met de particuliere dienstverlening vaak  glansrijk doorstaan. De PvdA rekent het zich tot taak om  de waarde van de publieke sector en de 'opbrengst' in de  verschillende maatschappelijke sectoren te verdedigen. De  'publieke dienst' moet, desnoods tegen de stroom in, in  aanzien worden gehouden.  Juist om deze reden is de PvdA er op gespitst om wildgroei  en slecht beheer in de publieke sector te bestrijden;  om de productiviteit van ambtelijke organisatie te  verhogen en de publieke dienst als geheel doelmatiger te  laten functioneren. Dat laatste is ook van belang voor  het draagvlak van de verzorgingsstaat. Burgers zullen  alleen de prijs van een relatief hoge collectieve lastendruk  willen betalen als ze 'waar voor hun geld' krijgen.  Om die reden zal:  - de productiviteit van overheidsvoorzieningen moeten  worden opgevoerd, zonder de kwaliteit van de dienstverlening aan te tasten,  - de afwenteling van maatschappelijke problemen op de  overheid, met alle kosten van dien, tot een minimum  moeten worden beperkt, en  - de arbeidsparticipatie moeten worden bevorderd, opdat  de belastingopbrengst hoog, en het beroep op uitkeringen  beperkt blijft.  In dit kader dient vooral de uitvoerende kant van de  verzorgingsstaat benadrukt te worden. Dat betekent 'afrekening  op resultaat' en vereenvoudiging van regelgeving  ten behoeve van de gebruikers van voorzieningen. Daarbij  verdienen ook de werkenden aan de 'frontlinie van de  verzorgingsstaat' - wijkagent, verpleegster, leraar,  medewerker van de sociale dienst - meer aandacht dan zij  doorgaans krijgen. Hun praktijk van uitvoering en handhaving  zou het beleid meer richting moeten geven. Dat veronderstelt  een kleine bestuurlijke revolutie, waarbij in  de 'overhead' aan overlegstructuren, subsidiekoepels en  ambtelijke notaculturen het mes wordt gezet, ten gunste  van het primaat van handhaving, uitvoering en menselijk  contact.  De scheiding tussen het algemeen belang en de persoonlijke  belangen van bestuurders wordt gehandhaafd door een  gedragscode voor bestuurders op alle niveaus die het  hebben van (gehonoreerde) nevenfuncties beteugelt.  De laatste maar niet de minste stap in de verandering  van stijl is een andere gedragscode voor de centrale  overheid, een overstap van centralistische sturing naar  stimulerende en voorwaarden scheppende sturing, waardoor  de vormgeving van het algemeen belang niet exclusief aan  de politiek is voorbehouden maar ook aan het dagelijkse  handelen van competente burgers. De overheid gaat zich  minder technocratisch en bureaucratisch gedragen. Ze moet  in de samenleving voortdurend de aandacht opeisen voor  het algemeen belang, de urgentie van bepaalde publieke  problemen en de zin van een zakelijk beheer over publieke  goederen. Ze moet zich concentreren op de gebieden die  door het parlement aan haar zorg zijn toevertrouwd en die  ze kan beheersen (kerntaken, beleidsprioriteiten). Ze  moet de maatschappelijke organisaties, bedrijven, gezinnen  en lagere overheden betrekken in het door haar bewaakte  proces van institutionele vernieuwing en gedragsbeïnvloeding,  en hen medeverantwoordelijk maken voor de  oplossing van genoemde problemen (delegeren, werken met  marktprikkels, als makelaar fungeren). Ze moet strategisch  belangrijke regels zo eenvoudig en helder mogelijk  formuleren, verplichtend maken, doortastend handhaven en  daarbij de confrontatie met gevestigde machten niet schuwen.  Het oogmerk is hier niet de vestiging van gepolariseerde  betrekkingen tussen de overheid en maatschappelijke  instellingen maar de bevordering van soepele samenwerking  en onderhandeling op basis van gescheiden verantwoordelijkheden. En ze moet vorm geven aan de rechtvaardigheid  door sluitende algemene regelingen in het  publiekrecht (duidelijk, objectief en uniform). Bijzondere  aanspraken van collectieve en individuele aard laat ze  over aan de vrijheid, het initiatief en de betalingsbereidwilligheid  van de burgers in de private sfeer.  5.3 DE MAATSCHAPPELIJKE ENQUÊTE  Een bijzonder voorbeeld van de combinatie van staatkundige  vernieuwing en bindend bestuur die de PvdA voor ogen  staat is de maatschappelijke enquête. Deze enquête wordt  gehouden door een stuurgroep op verzoek van een nader te  bepalen aantal burgers. De enquête kan worden ondersteund  door tussentijdse parlementaire enquêtes met een signalerend  en preventief karakter. De maatschappelijke enquête  betreft omstreden investeringsprojecten van de overheid  (met name op het gebied van milieubeleid). Burgers worden  in staat gesteld het overheidsbeleid in de voorbereidende  en uitvoerende fasen ter discussie te stellen, onafhankelijke  expertise in te winnen (onafhankelijk van gevestigde  belangen) en zich uit te spreken over scenario's. Deze  enquête komt naast de huidige Planologische KernBeslissingsprocedure. Bezien moet worden of de enquête op termijn  de PKB kan vervangen of dat beide instrumenten naast  elkaar blijven voortbestaan. De maatschappelijke enquête  is verenigbaar met de toepassing van Milieueffectrapportages  en referenda.  HOOFDSTUK 6 DE PRIJS VAN BURGERSCHAP  Dit programma is geen kookboek. Het beoogt veeleer aan  te geven hoe de kernwaarden van de sociaal-democratie aan  het eind van de twintigste eeuw in Nederland kunnen worden  gerealiseerd. Het doel is een samenleving die zoveel  mogelijk kans tot deelname biedt, maar ook oproept om  kansen te grijpen. Die de gelijkheid in juridische zin  ook vertaald wil zien in het opheffen van grote maatschappelijke  ongelijkheden. Die toekomstgericht is, hetgeen  in menig opzicht behoud betekent (van de natuurlijke  leefomgeving, van sociale en culturele verworvenheden).  Die open staat voor de buitenwereld (verantwoordelijkheid  neemt voor opheffing van nood elders) en voor zichzelf  (door economische, sociale en politieke vernieuwing).  De vertaling van zo'n programma voor de afgebakende  periode 1994-1998 is een hachelijke zaak. Veel hangt af  van de vraag of de door het Centraal Plan Bureau (CPB)  voorspelde economische groei werkelijk wordt  gerealiseerd. Soms hangt dat af van (aanpassingen in) het  eigen beleid. Maar aan afwijkingen van de wereldeconomie/  wereldhandel valt niets te doen. De afgelopen jaren  bleek de werkelijke economische groei bijv. aanmerkelijk  lager dan de in 1989 door het CPB voorspelde groei. De  programma's van alle politieke partijen boden dus in 1989  te weinig houvast waar ze op te gunstige veronderstellingen  van het CPB waren gebaseerd.  Dit spoort aan tot behoedzaamheid bij het opstellen van  een financieel kader voor een nieuw programma. Die behoedzaamheid  noopt vooral aan tot het aangeven van prioriteiten,  het werken met marges, het duiden van een gewenste  richting van het beleid en het benoemen van de  structurele doelstellingen, ook wanneer deze wellicht  niet in vier jaar tijd volledig te realiseren zijn. Dit  programma is gebaseerd op het behoedzame scenario van het  CPB waarin een economische groei van gemiddeld 1.75 %  voor de komende jaren wordt voorspeld. Maar de PvdA geeft  tevens aan welke keuzen nodig zijn bij meevallende, maar  vooral ook bij tegenvallende economische groei. De prioriteit  is en blijft in alle scenario's hetzelfde: werkgelegenheid.  6.1 HET FINANCIËLE BELEID  Het is van belang dat Nederland de snelle totstandkoming  van een Europese munt bevordert. Wie Europa wil  behoeden voor herlevend nationalisme, die steunt het doel  van de Europese Monetaire Unie (EMU). Bovendien gedijt  ons sociale klimaat, met zijn kenmerkende arbeidsrust en  gematigde loonontwikkeling, het beste als concurrerende  devaluaties bij belangrijke handelspartners zijn uitgesloten.  Bij de huidige vooruitzichten zal ons land eerder dan  de meeste Europese landen voldoen aan de norm die de EMU  stelt aan het financieringstekort, n.l. maximaal 3% van  het Bruto Binnenlands Product (BBP). Dat perspectief is  te danken aan de begrotingsdiscipline die de afgelopen  jaren tot stand is gebracht en aan de politieke keuze om,  ondanks de tegenvallende conjunctuur, toch voort te gaan  met het gezond maken van de overheidsfinanciën en het  aanbrengen van verschuivingen binnen de  overheidsfinanciën ten gunste van investeringen, werkgelegenheid  en duurzaamheid.  Aan het bereiken van deze situatie zijn grote voordelen  verbonden. Het is niet meer nodig het beleid meerdere  malen per jaar bij te stellen. We kunnen ons nu meer  structureel bezig houden met de overheidsfinanciën. Een  ander voordeel is dat het begrotingsbeleid weer beter kan  worden afgestemd op de algemene economische ontwikkeling.  Op basis van het behoedzame CPB-scenario acht de PvdA  in de periode 1994-1998 een verlaging van het financieringstekort  met (in EMU-termen) tenminste 1 % BBP mogelijk  en noodzakelijk. Daarmee komt het tekort tijdig  onder de EMU-norm van 3 % BBP en komt een structureel  wenselijke norm van een tekort van 2 % BBP binnen bereik.  Deze laatste doelstelling is mede van belang voor een  verdere daling van de te hoge rentelasten- en  staatsschuldquote en voor beperking van de netto publieke  uitgaven tot hooguit de helft van het bruto binnenlands  product.  Nederland kent een hoge publieke lastendruk in vergelijking  met andere landen. Deels is dat de weerspiegeling  van de terechte keuze voor een kwalitatief hoogstaand  niveau van algemene voorzieningen. Maar de lastendruk  vormt tevens de uitdrukking van een nog steeds te lage  arbeidsparticipatie. Het hoge niveau van de lastendruk is  echter niet alleen het gevolg, maar tot op zekere hoogte  ook de oorzaak van die te lage participatie. Belastingen  en vooral sociale premies drukken immers vooral op arbeid,  waardoor werk als duur (in de ogen van werkgevers)  of als weinig lonend (in nettotermen voor werknemers)  wordt ervaren. Vandaar het pleidooi in dit programma om  te komen tot een meerjarig akkoord tussen overheid, werkgevers  en vakbeweging om de kloof tussen loonkosten voor  werkgevers en netto loon voor werknemers (de 'wig') stelselmatig  te verkleinen ten behoeve van meer werkgelegenheid.  Lastenverlichting, ook ter ondersteuning van loonmatiging,  is daarbij een onmisbaar bestanddeel.  Op basis van het behoedzame CPB-scenario acht de PvdA  voor de periode 1994-1998 een verlaging van de publieke  lastendruk met tenminste 1% van het Netto Nationaal Inkomen (NNI) mogelijk. De hoge prioriteit die in dit verkiezingsprogramma  wordt gegeven aan werkgelegenheid maakt  het echter noodzakelijk de komende periode een verdere  verlaging van de publieke lastendruk na te streven in de  vorm van zo gericht mogelijke maatregelen, toegesneden op  het goedkoper maken van met name laagbetaalde arbeid en  het ondersteunen van inkomensmatiging.  Deze keuze vergt ombuigingen, vooral op de rijksbegroting,  die later in dit hoofdstuk worden verantwoord. Het  streven is daarbij gericht op een daling van de publieke  lastendruk met 2% NNI in de periode 1994-1998. Indien dit  doel wordt gerealiseerd, komt daarmee tevens de mogelijkheid  binnen bereik om de lastendruk structureel onder een  wenselijk te achten bovengrens van 50% NNI te brengen.  Hiermee is dan het financiële kader geschetst, met  doelstellingen en marges voor zowel de komende jaren als  de langere termijn op basis van het behoedzame CPB-scenario  met gemiddeld 1.75% economische groei per jaar. Op  grond van de ervaringen in het recente en verdere verleden  hecht de PvdA eraan om ook een indicatie te geven  over de noodzakelijke keuzen bij meer of minder economische  groei. Bij meevallende economische groei is het wijs  om de extra financiële ruimte te besteden aan een verdere  verlaging van het overheidstekort (met haar gunstige  doorwerking in rentelasten en staatsschuld) als 'buffer'  voor minder goede tijden.  Maar wat doet de PvdA als de economische groei lager  uitvalt dan verwacht? Deze vraag klemt des te meer omdat  de Nederlandse politiek nu al bijna twintig jaar wordt  gedomineerd door het vraagstuk van bezuinigingen, burgers  onderhand wel eens willen weten wat nu het eindpunt van  de bezuinigingsbeweging is, en zowel de levendigheid van  het parlementaire vertoog als de creativiteit van bewindspersonen  gebaat zijn bij vermindering van bezuinigingsstress.  Bij minder economische groei dan verwacht, acht de PvdA  in de periode 1994-1998 in ieder geval een verhoging van  het overheidstekort dan wel een verhoging van de publieke  lastendruk ongewenst. Dat betekent dat bij een groei  van bijv. 1 % van het BBP niet te ontkomen valt aan belangrijke  extra ombuigingen. Terwille van het behoud van  belangrijke voorzieningen en op grond van de prioriteit  voor werkgelegenheid zal in dat geval van alle Nederlanders,  zowel in de publieke sector als in de marktsector,  een prijs in de inkomenssfeer moeten worden gevraagd. In  de hoogte van deze prijs zal de PvdA rekening houden met  de draagkrachtverhoudingen in de samenleving (zie ook de  volgende paragraaf). Naast de voorzieningen voor werkgelegenheidsbeleid,  zijn er essentiële voorzieningen die de  PvdA in tijden van nood wenst veilig te stellen. Dat zijn  de levensstandaard van minst draagkrachtigen en ouderen  die ten volle op de AOW-uitkering zijn aangewezen, de  toegang tot de gezondheidszorg en de huisvesting, de  binnenlandse veiligheid (bestuur en orde), en het onderwijs  alsmede de infrastructuur. Deze harde waarheid kan  nog anders worden uitgedrukt: alle andere overheidstaken  en de particuliere welvaart van individuele burgers komen  in een fase van depressie in aanmerking voor inkrimping.  De uitvoering van het PvdA-programma vereist ook in de  komende kabinetsperiode ombuigingen. De belangrijkste  reden is dat 'Wat mensen bindt' op een aantal terreinen  het beleid wil versterken, met name met betrekking tot  werkgelegenheid, veiligheid, zorgverlening en buitenlands  beleid. Vandaar dat een programma van 8 miljard gulden  aan ombuigingen wordt voorgesteld ten behoeve van eveneens  8 miljard gulden aan de genoemde prioriteiten.  Bij de voorgenomen ombuigingen en intensiveringen moet  worden bedacht dat deze komen bovenop de omvangrijke  ombuigingen en intensiveringen waartoe in de loop van de  huidige kabinetsperiode reeds is besloten. Daarbij is  soms sprake van een forse oploop in besparingen of uitgaven  in de komende jaren.  Hoewel bij het huidige stand van de welvaart de grenzen  van bezuinigingen op bepaalde beleidsterreinen zijn bereikt  (onderwijs, ouderenzorg, stadsvernieuwing en internationale  hulp) is er toch nog veel te winnen op het  gebied van doelmatigheid in de uitvoering van overheidstaken.  Decentralisatie, afrekenen op resultaat, concurrentie  in de beleidsuitvoering, beperking van de beleidsproductie  (bijv. door invoering van een algemene beleidsdienst,  een 'civil service'), moeten daarnaast worden  voortgezet of ingezet. Hetzelfde geldt voor de bestrijding  van fraude, misbruik en oneigenlijk gebruik.  Een ander terrein waar de overheid goedkoper af kan  zijn, is het terrein van de subsidies. Vooral in die  gevallen waarin subsidies het gedrag wensen te beïnvloeden  terwijl dat net zo goed gerealiseerd kan worden door  voorschriften of heffing (energiesubsidies bijv.) of meer  eigen verantwoordelijkheid van burgers of bedrijven mogelijk  is. Bovendien komt het nog steeds voor dat de doorsnee  belastingbetaler bijdraagt aan overheidsuitgaven die  door mensen met een hoog inkomen gemakkelijk zelf betaald  kunnen worden. Meer in het algemeen is het verstandig om  iets in rekening te brengen voor het verlenen van niet  verplichte overheidsdiensten zolang de toegankelijkheid  voor de laagste inkomens blijft gewaarborgd (het profijtbeginsel).  Daarnaast blijft het zaak om telkens weer kritisch de  zin van bepaalde overheidsuitgaven te heroverwegen.  Het is onvermijdelijk dat in de sector van buitenlanduitgaven  een verdere heroriëntatie tot stand komt. Sommige  uitgaven voor defensie (voorzover het de klassieke  taakvervulling betreft) en landbouw (EU) dienen plaats te  maken voor uitgaven ten behoeve van internationale hulp  en samenwerking (vredesoperaties, milieu, vluchtelingenopvang).  In tegenstelling tot de internationale trend  dient Nederland zich in te spannen deze doelstellingen  een steviger plaats te geven in de officiële hulp (ODA)  en het aandeel van Nederland hierin geleidelijk te vergroten  tot een niveau van 1% BNP (met inbegrip van de  'Rio'-verplichting).  In samenhang met de wijze waarop het overeengekomen VNfonds  voor milieu- en ontwikkeling zijn taken zal uitvoeren,  moet voor het geheel van het beleid voor internationale  hulp en samenwerking tenminste 500 miljoen gulden  extra worden gereserveerd.  In het programma zijn voornemens geformuleerd die soms  (per saldo) ombuigingen tot gevolg hebben, zoals met  betrekking tot de herziening van de kinderbijslag; de  Nabestaandenwet (ANW); betere, strengere en goedkopere  (qua apparaatkosten) uitvoering van de sociale zekerheid;  hogere opbrengsten uit justitiële boetes; introductie van  een regresrecht (aansprakelijkheidsstelling) in de sociale  zekerheid en volksgezondheid en medefinanciering van  werkgevers en werknemers aan de arbeidsbemiddeling. De  financiële consequenties zijn opgenomen in een aparte  tabel.  De besparing van dit programma bedraagt 8 miljard gulden  (zie de tabellen), waarvan naar raming 6 miljard  gulden op de rijksbegroting neerslaat en 2 miljard gulden  in de sociale fondsen. Dit laatste bedrag leidt in de  vorm van lagere sociale premies rechtstreeks tot lastenverlichting  en wig-verkleining en draagt langs die weg  bij tot de beoogde loonmatiging ten behoeve van de werkgelegenheid.  De besparing op de rijksbegroting van 6 miljard gulden  wil de PvdA - afgezien van de hierboven gemotiveerde  extra ruimte van 500 miljoen gulden voor het buitenlands  beleid - volledig inzetten voor werkgelegenheid, waarvan  4 miljard in de vorm van belastingverlaging en 2 miljard  in de vorm van extra uitgaven.  De werkloosheid concentreert zich in belangrijke mate  bij mensen met weinig of geen opleiding. Zij zijn vooral  gediend met het ontstaan van nieuwe, reguliere banen  waaraan geen overdreven eisen worden gesteld, maar waarin  toch maatschappelijk nuttige activiteiten worden verricht.  In dit programma wordt bepleit om (bijv. door  taakafsplitsing) veel meer functies te scheppen voor laag  geschoolden op het niveau van het minimumloon of vlak  daarboven. De gedachten gaan daarbij onder andere uit  naar functies die leiden tot meer toezicht en veiligheid  op straat. Dit kan bereikt worden door meer controleurs,  conducteurs en toezichthouders, maar ook door verlichting  van de werkdruk bij de politie tot stand te brengen,  waardoor het huidige politiepersoneel meer aan eigenlijke  taken toekomt.  In de sfeer van de gezondheidszorg, de ouderenzorg  (zowel thuis als in tehuizen en inrichtingen) en de maatschappelijke  dienstverlening is eveneens grote behoefte  aan verlichting van werkdruk om te komen tot een betere  kwaliteit van de zorg. De PvdA vindt dat de overheid het  goede voorbeeld moet geven bij het op gang brengen van  dit proces. Daarom is ons voorstel om de komende vier  jaar in totaal 1 miljard gulden beschikbaar te stellen  ten behoeve van minstens 25.000 nieuwe arbeidsplaatsen in  deze sfeer. Dit budget wordt uitsluitend verstrekt op  voorwaarde dat het geld wordt besteed aan (nieuwe) functies  in de laagste loonschalen.  Het CPB voorziet voor de komende periode een jaarlijkse  inflatie van drie procent. Een belangrijk deel hiervan is  een gevolg van de veronderstelde huurstijging van gemiddeld  5.5 % per jaar in de periode 1995-1998. Een matiging  van deze gemiddelde huurstijging kan de komende jaren  bijdragen tot het beperken van de inflatie, en daarmee  aan een matiging van de loonontwikkeling. De PvdA acht  dat wenselijk en verantwoord. De hoge rentestand noopte  in 1991 tot het verhogen van de jaarlijkse huurstijging.  Inmiddels is het renteniveau echter aanmerkelijk gedaald,  zodat een geleidelijke verlaging van de huurtrend naar  een niveau dat hooguit 1% boven de inflatie ligt meer  voor de hand ligt. De financiële gevolgen van deze gematigde  huurontwikkeling zijn moeilijk in beeld te brengen.  Tegenover het nadeel van hogere objectsubsidies in de  woningbouw staan bijv. de voordelen van minder inflatie,  minder inkomensstijging (ook voor de overheid zelf) en  minder huursubsidie.  De PvdA reserveert per saldo een bedrag van 300 miljoen  gulden om de bepleite gematigde huurontwikkeling te financieren.  Voor werkgelegenheidsbeleid in relatie tot het onderwijs  (versterking leerlingwezen, beroepsonderwijs, onderzoek  en ontwikkeling) is 200 miljoen gulden extra gereserveerd.  Naast de lastenverlichting van 2 miljard gulden in de  vorm van lagere sociale premies, trekt de PvdA een bedrag  van 4 miljard gulden uit voor belastingverlaging. Deze  lastenverlichting wordt zodanig vormgegeven dat de werkgelegenheid  er maximaal mee wordt gediend. De gedachten  gaan vooral uit naar een verlaging van het laagste tarief  in de loon- en inkomstenbelasting. Alle belastingplichtigen  hebben daar voordeel van.  Deze verlaging van het laagste tarief vindt plaats in het  kader van een herziening van de structuur van het fiscale  stelsel, die gericht is op verlaging van de tarieven  loon- en inkomstenbelasting over de hele linie en een  effectieve verlaging van de belasting/premiedruk voor de  lage en middeninkomens. Bij voorrang wordt in dit kader  gestreefd naar een verlaging van het laagste tarief tot  maximaal 35% in de komende kabinetsperiode.  Deze herziening van het stelsel dient volgens de PvdA  onder meer te bestaan uit een verschuiving van de belasting  op arbeid naar belasting op milieuvervuiling (ecotaks),  wijziging van premiegrondslagen (zoals de fiscalisering  van de AWBZ), een geleidelijke afschaffing van de  volksverzekering ANW en de omzetting van de belastingvrije  som in een heffingskorting.  De opbrengsten van een herziening worden rechtstreeks  aangewend voor de tariefsverlaging. Ter versterking van  het werkgelegenheidsbeleid wordt in dit programma een  overheveling van dienstverlening van het hoge naar het  lage BTW-tarief bepleit. Indien het Nederlandse initiatief  op EU-niveau succes heeft, kan deze overheveling  betrokken worden bij de herziening van het fiscale stelsel.  In de afgelopen jaren zijn grote vermogenswinsten gerealiseerd.  De PvdA bepleit om in Nederland, net als in  vele andere landen, belasting over vermogenswinsten te  heffen. De opbrengst daarvan kan worden gebruikt om de  belasting op bedrijfsgebonden vermogen te verlichten.  De hoge prioriteit voor werkgelegenheid en economische  structuurversterking komt onder het huidige kabinet al  tot uitdrukking in de beslissing om het voorgestelde  Aardgasbatenfonds voor minimaal 8 miljard gulden van  middelen te voorzien.  De PvdA vindt dat daarmee naast strategische investeringen  in infrastructuur (rail, weg, kennis, technologie)  ook stedelijke vernieuwing, bodemsanering en natuurbehoud  moeten kunnen worden gefinancierd. Deze publieke investeringen  kunnen op hun beurt aanzienlijke bijdragen uit  particuliere bron en medefinanciering door gemeenten met  zich brengen. De PvdA wil het mogelijk maken dat meer  inkomstenbronnen aan het fonds worden toegevoegd. In het  bijzonder opbrengsten uit verkoop van staatsdeelnemingen  en bijdragen vanuit de Europese Structuurfondsen kunnen  hiertoe behoren. Alles bijeen, kan een investeringsimpuls  tot stand komen die aanzienlijk boven het genoemde bedrag  van 8 miljard gulden komt. Met dit verbrede Fonds Economische  Structuurversterking wordt de weg geopend naar het  structurele begrotingsbeleid: niet meer lenen voor consumptieve  uitgaven, maar alleen voor strategische investeringen  ter versterking van het productief vermogen en  de duurzame economische ontwikkeling van Nederland.  6.2 HET INKOMENSBELEID  Het behoedzaam scenario waarin de economie gemiddeld  met 1.75 % per jaar groeit, biedt geen uitzicht op koopkrachtverbetering  voor de gemiddelde burger. Dat komt  vooral omdat deze groei over een toenemend aantal inkomens  moet worden verdeeld. Juist waar de marges zo smal  zijn, hecht de PvdA eraan dat er sprake blijft van een  evenwichtige inkomensverdeling. De voorstellen in dit  programma leiden geïsoleerd bezien soms tot hogere lasten,  soms tot lagere en soms tot verschuiving van lasten.  Door een goede samenhang in de voorstellen aan te brengen  wordt voorkomen dat een opeenstapeling van maatregelen  tot eenzijdige lastenverzwaring leidt. De beste manier om  dat te bereiken is het vasthouden aan de doelstelling uit  dit programma om zo snel mogelijk weer een jaarlijkse  groei van de werkgelegenheid met 100.000 banen tot stand  te brengen.  Als we daarin niet slagen, doemen twee onaantrekkelijke  mogelijkheden op. De eerste dreiging is een opwaartse  druk op premies en belastingen vanwege de toenemende  kosten van uitkeringen. De tweede voor de PvdA evenmin  acceptabele mogelijkheid is dat zij die buiten hun schuld  geen zelfstandig inkomen kunnen verwerven, zoals bejaarden,  genoegen moeten nemen met een voortdurend lager  inkomen.  Het is daarom zaak de Wet Koppeling met Afwijkingsgronden  (WKA) naar letter en geest te blijven uitvoeren als  bijdrage tot evenwichtige inkomensverhoudingen. Dat betekent  bruto-inkomenverbetering als dat volgens de wet  mogelijk is (zoals in 1990 en 1991), dan wel nettoaanpassingen  indien volgens de WKA de economische situatie  tot afwijking van de regel dwingt (zoals in 1992 en  1993). De mate waarin de doelstelling van dit programma  op het vlak van de werkgelegenheid slaagt, zal daarom  maatgevend zijn voor de vraag of de komende jaren de  regel of de uitzondering (de afwijking) van kracht is.  De PvdA realiseert zich dat de overheid slechts een  beperkte greep heeft op de feitelijke inkomensontwikkeling.  Als we naar de inkomensverdeling over huishoudens  kijken, dan wordt de feitelijke welvaart meer bepaald  door omstandigheden als het vinden van werk, het bestaan  van huisgenoten, het maken van promotie, het krijgen van  kinderen enz. Deze wetenschap heeft voor de PvdA twee  consequenties: in de eerste plaats moet de overheid in  elk geval een redelijk bestaansminimum waarborgen en in  de tweede plaats moet de overheid, op het beperkte terrein  waar ze wel invloed heeft, in elk geval vasthouden  aan de uitgangspunten van een gelijkmatige inkomensontwikkeling.  Dat is de reden waarom de PvdA ieder jaar de door velen  verfoeide koopkrachtplaatjes zo serieus neemt. Dat is  tevens de reden waarom de PvdA naast een behoorlijk bestaansminimum  blijft hechten aan belasting- en premieheffing  naar draagkracht.  Al deze voorbeelden maken overigens duidelijk dat het  beste inkomensbeleid is om een ieder zoveel mogelijk toe  gang te verschaffen tot de belangrijkste bron van inkomen:  betaalde arbeid.  Tabel 1 Ombuigingen  Efficiëntie overheid, subsidies, decentralisatie  en toepassing profijtbeginsel 2,6  Defensie 0,9  Fraudebestrijding 1,0  Uitvoering sociale zekerheid 1,0  Regresrecht sociale zekerheid en volksgezondheid 0,8  Kinderbijslag 0,8  ANW 0,3  Boetes 0,3  Medefinanciering bedrijfsleven 0,3  TOTAAL 8,0  waarvan naar raming op de rijksbegroting: 6,00  waarvan naar raming op de sociale premies 2,00  Tabel 2 Intensiveringen op de rijksbegroting en lastenverlichting  Buitenlands beleid en ontwikkelingshulp 0,50  Gematigde huurontwikkeling 0,30  Werkgelegenheid (veiligheid en zorg) 1,00  Versterking onderwijs in relatie tot arbeidsmarkt 0,20  Verlaging laagste tarief loon- en inkomstenbelasting 4,00  TOTAAL 6,00
