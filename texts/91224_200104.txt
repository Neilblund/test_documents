II Kongres SNP CG - Rezolucija o RCG u SRJ
Polazeći od stečene državnosti, istorijske prošlosti i tradicije Crne Gore i njenih istorijskih i afirmisanih veza sa Srbijom,
Uvažavajući vjekovne borbe za slobodu i nezavisnost i
neprekinute težnje za zajednički život u Jugoslaviji,
Držeći do čvrstog opredjeljenja za očuvanje Jugoslavije kao zajedničke države ravnopravnih država Crne Gore i Srbije,
Drugi Kongres Socijalističke narodne partije Crne Gore koji je održan 24. februara 2001. godine, donio je
R E Z O L U C I J U: SLOBODNA  I  RAVNOPRAVNA  CRNA  GORA  U MEDJUNARODNO  PRIZNATOJ  JUGOSLAVIJI
1.     Socijalistička narodna partija duboko uvažava i poštuje državnost Crne Gore, koju je ona ostvarila u procesu formiranja države, a što je utemeljeno na bogatoj istoriji i tradiciji njenih naroda.
Tu i takvu državnost niko ne može poništiti, osporiti, niti degradirati.
2.     Socijalistička narodna partija je, kao demokratska i gradjanska partija, cijelim svojim bićem utemeljena u Crnoj Gori, iz čega proizilaze i obaveze za čuvanje njenog dostojanstva i ugleda.
3.     Savezna Republika Jugoslavija, državna zajednica ravnopravnih gradjana i republika, nastala je kao izraz volje gradjana Republike Crne Gore i Republike Srbije, i rezultat je istorijskog trajanja i državotvornih interesa crnogorskog i srpskog naroda.
Uvažavajući te činjenice i sve drugo na čemu je do sada temeljen zajednički život Crne Gore i Srbije u zajedničkoj državi Jugoslaviji, SNP je odlučno opredijeljena da se takav život nastavi.
Jugoslavija po mjeri SNP-a je jedinstveni medjunarodno priznati subjekat
u okviru kojeg je moguće ostvarivati značajne  funkcije u interesu zajedničkog življenja gradjana jedne i druge republike.
Takva Jugoslavija biće i veoma značajan faktor u medjunarodnim odnosima.
4.     Socijalistička narodna partija  uvidja potrebu i nužnost preuredjenja odnosa izmedju Crne Gore i Srbije,
uvjerena da će to preuredjenje značiti doprinos unapredjenju demokratskih odnosa i boljeg funkcionisanja Federacije.
SNP stoji na stanovištu da je preuredjenje tih odnosa, što podrazumijeva i eventualne promjene Ustava, moguće i ostvarljivo samo uz poštovanje Ustava i demokratskih institucija uspostavljenih na osnovu Ustava.
Demokratski dijalog izmedju zvaničnih predstavnika republika Crne Gore i Srbije i Savezne Republike Jugoslavije najbolji je okvir za harmonizaciju odnosa u zajedničkoj državi.
5.     Socijalistička narodna partija odbacuje nedemokratska sredstva, samovolju i jednostrane postupke vlasti
u pokušaju da se po svaku cijenu ostvari promjena državnopravnog statusa Crne Gore kao samostalne i nezavisne države.
SNP naglašava da se promjena državnog statusa Crne Gore može ostvariti isključivo poštujući ustavni postupak,
a na osnovu eventualnog referenduma organizovanog po zakonu, koji je rezultat potpunog konsenzusa ili saglasnosti najvećeg stepena najznačajnijih političkih partija u Crnoj Gori i
na osnovu demokratskih i politički slobodnih uslova u predreferendumskoj kampanji za sve političke opcije.
Bez toga i bez natpolovične većine upisanih glasača za odredjeno rješenje, SNP neće prihvatiti takvu referendumsku prevaru.
SNP ukazuje da rizik za nestabilnosti u Crnoj Gori povodom takvih akata snosi isključivo crnogorska vlast.
II Kongres SNP CG - Rezolucija o zajedničkoj državi
Potvrdjujući interes Republike Crne Gore da se pravno izgradjuje i funkcionalno afirmiše kao demokratska država u sastavu demokratske i medjunarodno integrisane Savezne Republike Jugoslavije,
Ostajući čvrsto privrženi ustavnom principu da država počiva na vladavini prava i da je vlast vezana ustavom i zakonom,
Potvrdjujući naše programsko opredjeljenje da vlast u Crnoj Gori mora biti istinski demokratska, zasnovana na principu podjele vlasti na zakonodavnu, izvršnu i sudsku,
Konstatujući istovremeno da je Crna Gora danas država sa najvećim stepenom ugroženosti demokratije u regionu,
Drugi Kongres Socijalističke narodne partije Crne Gore, koji je održan 24.02.2001. godine, donio je REZOLUCIJU
DEMOKRATSKIM  PUTEM  DO  DEMOKRATSKE  CRNE  GORE U  DEMOKRATSKOJ  ZAJEDNIČKOJ  DRŽAVI
1.     Socijalistička narodna partija se snažno zalaže za uspostavljanje demokratskih političkih institucija i ustanova države Crne Gore u okviru Savezne Republike Jugoslavije.
Socijalistička narodna partija je nedvosmisleno opredijeljena da osnov izgradnje demokratske države Crne Gore čini vlast izabrana demokratski, slobodno izraženom voljom gradjana i na poštenim i zakonitim izborima.
To je uslov za konstituisanje demokratske vlasti, koja će raditi u interesu svih gradjana.
2.     Socijalistička narodna partija ističe da je demokratska samo ona vlast koja bezuslovno poštuje i sprovodi program, na osnovu kojeg je zadobila povjerenje gradjana,
koja čini dobro svim gradjanima
i koja funkcioniše na temelju poštovanja ustava i zakona.
3.     Vladavina prava predstavlja jedan od aksioma programskih ciljeva Socijalističke narodne partije.
Zato će Socijalistička narodna partija preduzeti snažnu političku borbu protiv svih oblika organizovanog kriminala, šverca i korupcije,
kao i za ukidanje samovolje povlašćenih pojedinaca i grupacija iz vrha vlasti i bliskih vlasti.
4.     U slobodnoj, ravnopravnoj i demokratskoj Crnoj Gori nova demokratska vlast boriće se za autonomiju zakonodavne, izvršne i sudske vlasti.
Time će se eliminisati uspostavljeni mehanizmi uzajamnih uticaja, koji dovode do zloupotreba principa podjele vlasti, a time i do ugrožavanja demokratskih tekovina.
5.     Socijalistička narodna partija će se zalagati da nova višestranačka Skupština gradi pravni sistem donoseći zakone po mjeri najvećih standarda i civilizacijskih dostignuća, i
uz uvažavanje prava Evropske Unije,
poštujući pri tom potrebe gradjana, privrede i države Crne Gore.
6.     Socijalistička narodna partija će se izboriti za nezavisnost sudstva i samostalnost tužilaštva, što se garantuje i posebnim “sudskim” budžetom.
Bez takvog sudstva i tužilaštva, kao i bez depolitizovane efikasne, časne i brojno ograničene policije, koja će isključivo postupati po pravu i utvrdjenim pravilima a ne po političkom diktatu bilo kog pojedinca ili službe,
nema pravne države, niti ostvarivanja sloboda i prava gradjana Crne Gore.
7.     Socijalistička narodna partija će uložiti svu političku energiju da se izvršna vlast liši uzurpacije i kontrolora drugih vlasti, i postane servis svih gradjana Crne Gore.
8.     Socijalistička narodna partija smatra da se vršenje vlasti i kontrola funkcionisanja vlasti ne mogu ostvariti bez potpune slobode javnosti.
To podrazumijeva da državni mediji moraju postati javni servis u službi svih gradjana.
i napustiti funkciju servisa vladajućeg režima
II Kongres SNP CG - Rezolucija o crkvi
Полазећи од вјековне традиције црногорске државности и духовности,
Поштујући уставно одређење да су вјероисповијести равноправне и слободне,
Настојећи да се на правно цивилизацијски начин уреди однос државе и цркве,
Имајући у виду све учесталије нападе на Митрополију црногорско-приморску,
Други Конгрес Социјалистичке народне партије Црне Горе, који је одржан у Бијелој – Херцег Нови, 24. фебруара 2001. године доноси РЕЗОЛУЦИЈУ О ЦРКВИ
Социјалистичка народна партија истиче да је Митрополија црногорско-приморска темељ наше државности и суштина наше духовности.
Социјалистичка народна партија указује да духовни раскол једног народа, који данас подстиче актуелна власт у Црној Гори, може имати несагледиве последице.
Митрополија  црногорско-приморска, као духовно највиши и историјски најзначајнији дио српске православне цркве, у овом времену изложена је грубим нападима, чиме се угрожава њено осмовјековно постојање, традиција и допринос, који је она дала на овим просторима.
Стога Социјалистичка народна партија енергично истрајава у настојањима да се Митрополији црногорско-приморској врате насилно одузети храмови и да се заштити њено свештенство.
Изражавајући највеће огорчење због манипулаторског и нецивилизацијског односа црногорске власти према Митрополији црногорско-приморској,
Социјалистичка народна партија указује да ће се свим демократским средствима борити за пуну слободу, достојанство и неповредивост Митрополије,
као и других признатих вјероисповијести у Црној Гори.
Чувајући духовне институције и светиње, на најбољи начин ће се очувати Црна Гора, њена историја и традиција, што је један од битних услова слободне и просперитетне будућности.
Однос државе и цркве у Црној Гори такође карактерише и правна неуређеност, што представља наслеђе прошлости.
Социјалистичка народна партија ће се залагати да однос државе и цркве буде уређен тако да се цркви врате сва права која јој по природи ствари и значају припадају, а какав је случај данас у свим савременим европским земљама.
Цркви треба вратити одузету имовину и
уредити социјални и радно правни статус свештенства,
и са црквом закључити правно цивилизован, на традицији утемељени уговор.
Право на вјероисповиједање мора да буде фактичко право, а не пука уставна прокламација.
Социјалистичка народна партија стоји на становишту да вјера није само културно-историјска чињеница и наслијеђено добро, већ лична потреба и право које мора да јамчи држава.
Polazeći od opredjeljenja da je ukupni ekonomski i privredni razvoj Crne Gore i Savezne Republike Jugoslavije uslov napretka,
Ostajući privrženi principima tržišne ekonomije
i optimalnog korišćenja sopstvenih resursa,
Ističući potrebu dosledne borbe protiv nelegalnih privrednih tokova,
Zalažući se za poštenu privatizaciju kao najefikasnije sredstvo za revitalizaciju privrede i njen razvoj,
Drugi Kongres Socijalističke narodne partije Crne Gore koji je održan 24.02.2001. godine donio je R E Z O L U C I J U
EFIKASNA PRIVREDA I POŠTENA PRIVATIZACIJA - ŠANSA ZA NAPREDAK
1. Socijalistička narodna partija, ocjenjuje da je Savezna Republika Jugoslavija najbolji institucionalni okvir za ukupni ekonomski i privredni razvoj Crne Gore.
Povratkom Savezne Republike Jugoslavije u Medjunarodnu zajednicu, evropske i svjetske tokove, i uključivanjem u skoro sve medjunarodne političke, ekonomske i finansijske organizacije, na osnovama i u statusu koji imaju i druge države članice,
stvorili su se uslovi za obezbjedjenje medjunarodne, ekonomske i finansijske podrške za privredni oporavak Crne Gore.
Prijemom Savezne Republike Jugoslavije u Medjunarodni monetarni fond, Svјetsku banku, Evropsku banku za obnovu i razvoj, Evropsku investicionu banku i banke Savjeta Evrope, otvoren je prostor za korišćenje svih finansijskih pogodnosti koje proizilaze iz članstva, kao i mogućnosti da se preko tih organizacija mogu adekvatno svojim potrebama dobiti sredstva za finansiranje odredjenih programa.
U tim novim uslovima, koji ravnopravno pružaju pogodnosti i Crnoj Gori, intenziviraće se saradnja sa svim potencijalnim donatorima i kreditorima.
To će za privredu Crne Gore značiti revitalizaciju privrednih kapaciteta i
finansiranje onih programa razvoja koji se oslanjaju na postojeće prirodne resurse i druge komparativne prednosti Crne Gore.
2. Ekonomski razvoj će se temeljiti na principima tržišne ekonomije i korišćenje sopstvenih resursa.
Povezivanje sa privredom u Saveznoj Republici Jugoslaviji radi zajedničkog nastupanja na inostranom tržištu i
podizanja na viši nivo spoljnotrgovinske razmjene sa svijetom, biće jedan od zadataka u narednom periodu.
Sve ekonomske aktivnosti treba da se ostvaruju u interesu Crne Gore i Savezne Republike Jugoslavije,
pri čemu je najpreči zadatak da se ostvari princip slobodne inicijative i
ravnopravne konkurencije,
očuva prirodna sredina,
stvore mogućnosti zdravog privredjivanja i osposobljavanja za život i rad u stvarnim tržišnim uslovima na jedinstvenom jugoslovenskom tržištu.
Sve ovo će stvoriti uslove za reafirmaciju znanja i sposobnosti svih gradjana,
a posebno mladih ljudi koji će svojim djelovanjem obezbijediti sebi bolji standard i ukupnu privrednu stabilnost.
3. Socijalistička narodna partija insistira na slobodnom djelovanju tržišnih zakona uz potpuno poštovanje važećeg zakonodavstva,
suzbijanje uplitanja državnih organa u nelegalne privredne tokove koji su u prethodnom periodu bili dominantni,
i traži odgovornost lica koja su se ogriješila o zakon.
4. Za Socijalističku narodnu partiju, privatizacija je najefikasnije sredstvo revitalizacije privrede i razvoja privrede.
Privatizacija ne može biti sama sebi cilj, kako se odvijala dosadašnja privatizacija, koja je u najvećoj mjeri bila nezakonita i koja je izvršena tako da je kod malog broja gradjana, zbog privilegija koje su ostvarili preko procesa privatizacije, došlo do enormnog bogaćenja.
Socijalistička narodna partija će se zalagati da se preispita proces privatizacije, a posebno u oblasti turizma i industrije.
U tom smislu postaviće se pitanje odgovornosti lica  koja su omogućila da se putem privatizacije ostvare privilegije i o tome obavijestiti javnost.
Transparentnost procesa privatizacije mora biti prisutna u svim njenim fazama, kako se ne bi dešavale zloupotrebe koje su bile prisutne u dosadašnjem toku sprovodjenja privatizacije.
Izrada jedinstvene strategije privatizacije,
stvoriće uslove za podizanje standarda stanovništva i društvenog proizvoda u cjelini.
5. Naša strategija ekonomskog i privrednog razvoja je da naše djelovanje u narednom periodu usmjerimo na jačanje finansijske stabilnosti,
koja podrazumijeva uspostavljanje osnova za reaktiviranje privrednog razvoja,
zaštitu najugroženijeg dijela stanovništva i obezbjedjenje adekvatnog alimentiranja penzija i socijalnih davanja u Crnoj Gori.
Za razliku od dosadašnje vlasti koja je proklamovala da su ta davanja isključivo zavisila od dobre volje vlasti u Crnoj Gori, Socijalistička narodna partija smatra da su to obaveze koje su zakonima regulisane, i da se zaradjene penzije i druga davanja ne mogu dovoditi u pitanje, bez obzira ko je na vlasti, i ne mogu zavisiti od raspoloženja vlasti.
Država mora biti garant socijalne sigurnosti gradjana, i sve obaveze moraju biti isplaćene u obimu i vremenu kako je to regulisano zakonom.
6. Ekonomska i finansijska stabilnost i razvoj u Crnoj Gori će se ostvariti pod uslovom da se u Crnoj Gori pristupi utvrdjivanju sveobuhvatnog programa reformi koje bi bile kompatibilne sa reformama koje se pripremaju u okviru Savezne Republike Jugoslavije.
Tako bi se putem raznih aranžmana Medjunarodnog monetarnog fonda  i uz pomoć inostranih kredita, podržao program reformi
i na taj način stvorili uslovi za pokretanje novih privrednih aktivnosti, koje za krajnji cilj imaju stabilnost i razvoj privrede u cjelini i povećanje standarda stanovništva.
II Kongres SNP CG - Rezolucija o međunarodnim integracijama
Polazeći od principa da je Saveznoj Republici Jugoslaviji i Crnoj Gori u njoj mjesto u Medjunarodnoj zajednici i svim njenih institucijama , kao ravnopravnom članu porodice država i naroda savremenog svijeta,
Podsjećajući da se Savezna Republika Jugoslavija zalaže za dosledno primjenjivanje Povelje organizacije Ujedinjenih nacija i poštovanje medjunarodnog prava
Ističuči da integracija u Medjunarodnu zajednicu i svestrana komunikacija sa svijetom uz očuvanje državnog i nacionalnog dostojanstva predstavljaju vitalni cilj i interes naše zemlje i naše Partije,
Uvažavajući ustavno opredjeljenje da Crna Gora u okviru svoje nadležnosti može održavati medjunarodne odnose i zaključivati medjunarodne sporazume,
Drugi Kongres Socijalističke narodne partije Crne Gore koji je održan 24.02.2001. godine donio je:
R E Z O L U C I J U: MEDJUNARODNE INTEGRACIJE I OTVORENA I RAVNOPRAVNA MEDJUPARTIJSKA SARADNJA
1.     Socijalistička narodna partija će se zalagati da se spoljna politika Savezne Republike Jugoslavije i Crne Gore, kao njene članice,
rukovodi ciljevima i principima Povelje Ujedinjenih nacija i drugim aktima i dokumentima medjunarodnog prava.
Savezna Republika Jugoslavija će nastaviti da razvija svoje odnose sa državama svijeta na principima ravnopravnosti, uzajamne saradnje i nemiješanja u unutrašnje stvari drugih zemalja.
Socijalistička narodna partija će se boriti protiv svih vidova narušavanja Povelje Ujedinjenih nacija, kao u slučaju grube agresije na Saveznu Republiku Jugoslaviju.
2.     Socijalistička narodna partija smatra da je zahvaljujući i njenom učešću u saveznoj vlasti došlo do promjene stava Medjunarodne zajednice prema našoj zemlji
što je rezultiralo povratkom Savezne Republike Jugoslavije u medjunarodne organizacije: Ujedinjene nacije, OEBS, MMF, Pakt stabilnosti jugoistočne evrope..
Savezna Republika Jugoslavija će prihvatiti savremene procese razvoja medjunarodnih odnosa i uključiti se u njih, uz doslednu primjenu medjunarodnog prava, poštujući princip nacionalnog dostojanstva.
Socijalistička narodna partija izražava spremnost za konstruktivnu i široku saradnju sa zemljama, članicama Evropske unije u cilju uključivanja u aktuelne evropske integracione tokove,
zatim sa našim tradicionalnim partnerom Rusijom i Sjedinjenim Američkim Državama, gdje je došlo do promjena u vrhu državne administracije.
3.     Socijalistička narodna partija će posebnu pažnju posvetiti regionalnim procesima saradnje, gdje je, pristupanjem Paktu za stabilnost jugoistočne evrope učinjen inicijalni korak ka uspostavljanju konkretnih oblika saradnje.
Socijalistička narodna partija insistira da se odnosi sa susjednim državama zasnivaju na njegovanju dobrosusjetske saradnje, uz obostrano poštovanje teritorijalnog integriteta i suvereniteta država.
Odnosi sa bivšim jugoslovenskim republikama su ključ za normalizaciju prilika u regionu, i stoga je značajno završen proces uspostavljanja diplomatskih odnosa sa zemljama proisteklim iz bivše SFRJ
Pri tom će se insistirati na pravednom rješavanju pitanja sukcesije i postizanju prihvatljivog dogovora sa bivšim jugoslovenskim republikama.
4.     Socijalistička narodna partija će insistirati na doslednoj primjeni Rezolucije Savjeta bezbjednosti Ujedinjenih nacija 1244 o Kosovu i Metohiji, kojom se garantuje da je Kosmet sastavni dio Srbije i Savezne Republike Jugoslavije jer ona predstavlja jedini valjani osnov i okvir za rješavanje pitanja Kosova i Metohije.
Socijalistička narodna partija je kategorična da Savezna Republika Jugoslavija nikada i ni pod kakvim uslovima neće dozvoliti oduzimanje dijela njene državne teritorije i zalagaće se za princip nepovredivosti granica.
Socijalistička narodna partija osudjuje oružane upade albanskih terorista u kopnenu zonu bezbijednosti i napade na područja opština Bujanovac, Preševo i Medvedja, kao akte planiranog i kontinuiranog ugrožavanja teritorijalnog integriteta i suvereniteta Savezne Republike Jugoslavije.
Socijalistička narodna partija ocjenjuje da su medjunarodne bezbjedonosne snage (KFOR) i Civilna misija Ujedinjenih nacija (UMNIK) odgovorni za tragične incidente na Kosovu i Metohiji jer su morali obezbijediti ličnu i imovinsku sigurnost i slobode i prava svih gradjana Kosova i Metohije.
5.     Socijalistička narodna partija ističe da odnos države prema sopstvenom narodu u dijaspori mora biti promišljen i odgovoran.
Ne smije da postoji nijedan razlog za političku emigraciju,
a razloge za ekonomsku emigraciju potrebno je osmišljeno i sistematski otklanjati.
Socijalistička narodna partija će se založiti da se državnim odnosom prema dijaspori, pravnim olakšicama i povlasticama pomogne našim ljudima izvan otadžbine.
Nastojaćemo da iznadjemo rješenje koje će dijaspori omogućiti da participira u političkom životu matice, kako bi joj se omogućilo da artikuliše svoje interese.
Duhovna zajednica naših naroda utemeljena u prebogatoj tradiciji i predanju naših otaca treba da bude nadmoćna nad svakom granicom, geografskom i političkom.
6.     Socijalistička narodna partija će uspostaviti, razvijati i njegovati odnose punog uvažavanja i saradnje sa političkim partijama i drugim političkim subjektima u zemlji, na osnovama medjusobnog razumijevanja i demokratskih odnosa, radi afirmacije principa, ciljeva i politike Socijalističke narodne partije.
Socijalistička narodna partija će saradjivati i sa partijama iz stranih država u cilju prijema u Socijalističku internacionalu.
7.     Socijalistička narodna partija je opredijeljena za saradnju sa svim relevantnim medjunarodnim organizacijama u skladu sa ustavnim poretkom zemlje.
Socijalistička narodna partija ocjenjuje da se nastavak saradnje Savezne Republike Jugoslavije sa Haškim tribunalom može vršiti poštujući Ustav Savezne Republike Jugoslavije i na njemu definisanim i ustanovljenim pravnim procedurama i rješenjima
DRUGI KONGRESSOCIJALISTIČKE NARODNE PARTIJE CRNE GORE
