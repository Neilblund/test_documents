<No title information>din 30 noiembrie 2014PLATFORMA  ELECTORALĂ A  PARTIDULUI  DEMOCRAT  DIN  MOLDOVA
Prosperitate pentru oamenii Moldovei – acum, aici, acasă
PLATFORMA ELECTORALĂ A PARTIDULUI DEMOCRAT DIN MOLDOVA este un document de referinţă, analitic şi programatic, realizat de către specialiştii PDM, structurat în 12 capitole.
Importanţa măsurilor conţinute în acest document este confirmată, prin consultare populară la nivel naţional, de către cetăţenii Republicii Moldova.
PLATFORMA ELECTORALĂ A PDM are la bază o misiune fundamentală: nu în alt ciclu electoral, dar acum, politicile de stat trebuie să fie orientate spre a crea asemenea condiţii, care să-i facă pe cetăţenii noştri să revină în ţară, să fie împreună cu părinţii şi copiii lor în căminul familiei, să trăiască în tradiţia lor, să prospere odată cu creşterea Moldovei!
Acest document este un cadru solid argumentat, bazat pe analize ale situaţiei actuale şi pe proiecţii.
Această PLATFORMĂ ELECTORALĂ este o hartă de parcurs pe care Partidul Democrat din Moldova o propune spre realizare, etapă cu etapă.
Punctul de pornire îl reprezintă momentul 30 noiembrie 2014, data scrutinului general.
Obiectivul îl reprezintă îndeplinirea, de către PDM şi de către viitoarea guvernare, a CREŞTERII MOLDOVEI.
Viziunea noastră porneşte de la realităţile de zi cu zi şi de la soluţii cu aplicare imediată, care au impact pozitiv şi efecte de durată pentru creşterea venitului fiecărei familii.
PLATFORMA ELECTORALĂ A PDM conţine măsuri care să garanteze creşterea de la an la an a economiei naţionale, prin atragerea investiţiilor străine şi asigurarea locurilor de muncă bine plătite.
Viziunea PDM se concentrează în jurul ocrotirii familiei moldoveneşti,
prin garantarea siguranţei,
prin creşterea nivelului şi a condiţiilor de trai pentru cetăţenii din satele şi oraşele ţării.
Alegerile PDM respectă interesul naţional, de aceea PLATFORMA ELECTORALĂ confirmă susţinerea cursului european de dezvoltare
şi respectarea tradiţiilor moldoveneşti.
Sprijinul pentru agricultură
şi toleranţa zero faţă de corupţie reprezintă condiţiile necesare şi obligatorii pentru realizarea obiectivului de creştere generală a ţării, în viziunea PDM.
Efectele măsurilor PDM implică oferirea unor şanse reale celor tineri pentru a-şi face un rost acasă,
dezvoltarea condiţiilor de trai din fiecare localitate,
asigurarea accesului la servicii de sănătate
şi educaţie gratuite şi calitative.
PLATFORMA ELECTORALĂ A PDM conţine măsuri 100% realizabile, cu aplicare imediată, în interesul celor mulţi.
PDM CREŞTE ECONOMIA PENTRU LOCURI DE MUNCĂ BINE PLĂTITE
PDM este partidul dezvoltării Moldovei.
Partidul Democrat din Moldova a urmărit şi va urmări să realizeze dezvoltarea economică a ţării:
creşterea generală a economiei,
creşterea veniturilor cetăţenilor,
creşterea veniturilor la bugetul de stat,
creşterea investiţiilor în Moldova.
Având în responsabilitate Ministerul Economiei, PDM a reuşit deja să aducă Republicii�Moldova,�în 2013, cea mai mare creştere economică de după 1991: 8,9% -ceea ce a fost în acelaşi timp şi�cea mai mare creştere economică înregistrată anul trecut pe continentul european.�
Suntem însă convinşi că Moldova poate obţine şi mai mult în viitor, iar PDM este cel mai capabil partid să garanteze un mediu economic stabil şi atractiv pentru creşterea generală a economiei şi pentru creşterea nivelului de trai.
Unul dintre obiectivele de bază în economie este acela ca Republica Moldova să atragă 1 miliard de euro pe an sub formă de investiţii străine.
Pentru a încuraja mediul de afaceri să investească şi să creeze locuri de muncă bine plătite,
PDM vine cu următoarele propuneri:Facilităţi pentru firmele care angajează tineri, în special absolvenţi de studii superioare şi şcoli profesionale.
Astfel, în primii 3 ani de la angajarea tinerilor specialişti, statul va asigura contribuţiile către fondul asigurărilor sociale pentru fiecare tânăr angajat.
Această măsură va încuraja angajarea tinerilor specialişti în domeniile potrivite, cu contracte de muncă.
Scutirea de impozit a până la 12% din veniturile firmelor, dacă investesc în cercetare şi dezvoltare.
Vom stimula în acest fel extinderea activităţii companiilor, deci crearea de noi locuri de muncă.
Comasarea impozitelor şi taxelor.
Birocraţia excesivă este adversarul mediului de afaceri şi împiedică crearea de locuri de muncă.
PDM susţine simplificarea semnificativă a sistemului fiscal prin comasări şi eliminări de taxe şi impozite pentru a face mai uşoară relaţia companiilor cu fiscul şi pentru a reduce povara fiscală în economie.
În acelaşi timp, PDM este conştient că întreprinderile mici şi mijlocii au nevoie de mai mult sprijin pentru dezvoltare.
PDM vrea ca afacerile de familie şi micile afaceri să devină o opţiune reală pentru fiecare.
De aceea: Pentru a stimula deschiderea micilor afaceri şi crearea de locuri de muncă, propunem scutirea totală de impozit pe profit pentru primii 3 ani de funcţionare ai oricărei întreprinderi mici şi mijlocii nou înfiinţate.
Vom scuti veniturile persoanelor fizice aflate sub minimul de existenţă (1.350 lei) de plata impozitului pe venit.
Orice întreprindere mică şi mijlocie nou-înfiinţată va avea posibilitatea să obţină un credit bancar de maxim 10.000 euro cu dobândă subvenţionată de stat.
PDM OCROTEŞTE FAMILIILE ŞI FEMEILE
Atunci când vine vorba de protecţie socială, PDM pune pe primul loc ocrotirea familiei moldoveneşti.
Tot ceea ce facem, facem pentru a oferi bunăstare familiilor din Moldova.
De aceea PDM şi-a asumat un angajament pentru familiile din Moldova:
PDM va lupta pentru bunăstarea fiecărei familii.
Vom lucra ca să creştem mai puternic economia Moldovei şi să putem oferi venituri decente în fiecare casă, în fiecare familie, pentru părinţi, în beneficiul copiilor.
Noi considerăm că familiile din Moldova, oamenii din Moldova merită mai mult.
PDM va ocroti copiii, susţinându-i pe ei şi pe părinţi.
Ne vom axa pe tot ceea ce înseamnă condiţii bune de creştere a copiilor şi de siguranţă şi protecţie pentru ei.
Vom sprijini mamele în creşterea şi educaţia copiilor.
PDM va ajuta familiile tinere şi pe cele care au mulţi copii.
Vom dezvolta ţara pentru ca fiecare familie să aibă condiţii mai bune de trai aici, acasă.
PDM va lupta ca să ţină familiile din Moldova împreună, unite.
Vom veni cu fapte concrete pentru a face ca tot mai puţini moldoveni să fie nevoiţi să aleagă între a avea bunăstare şi a avea familia unită.
Avem soluţii pentru ca familiile să rămână împreună aici, acasă, în Moldova.
PDM va îmbunătăţi locul şi rolul femeii în comunităţile noastre.
Noi recunoaştem meritul extraordinar al femeilor în familie şi în societatea noastră şi credem că ele merită mai mult respect şi mai mult sprijin.
De aceea, noi, democraţii, ne angajăm să acordăm femeilor din Moldova sprijinul de care au nevoie acasă şi la serviciu,
să le apărăm drepturile
şi să ne asigurăm că vor fi tratate cu respectul pe care îl merită.
Pornind de la acest angajament, Partidul Democrat vine cu următoarele propuneri şi ţinte concrete: Pe baza dezvoltării economice din Moldova, PDM îşi asumă ţinta de a dubla pensia medie
şi de a dubla salariul mediu în următorii ani.
Pentru susţinerea familiilor cu copii, PDM propune reducerea impozitului pe locuinţă pentru familiile care au cel puţin doi copii minori.
PDM menţine obiectivul de a promova în societate egalitatea reprezentării femeilor şi bărbaţilor în funcţiile publice.
Experienţa arată că pentru a atinge acest scop este necesar mai mult decât iniţiative politici şi legislative, este necesară o politică de stat pentru a motiva femeile să se implice şi societatea să le promoveze şi să le susţină.
Violenţa în familie este intolerabilă, de aceea PDM propune severitate mai mare în pedepsirea ei.
Vom propune dublarea pedepselor pentru violenţa domestică, precum şi aplicarea pe larg, simplă şi severă, a ordinului de restricţie pentru agresorii domestici.
PDM PROMOVEAZĂ CALEA EUROPEANĂ ŞI RELAŢII EXTERNE BENEFICE PENTRU MOLDOVA
Integrarea în Uniunea Europeană este o prioritate pentru PDM, asumată inclusiv în documentele sale programatice.
Noi credem că integrarea europeană este cea mai bună opţiune pentru interesul naţional deoarece:
Uniunea Europeană este un spaţiu al păcii şi bunăstării.
În UE se trăieşte bine, nu există conflicte militare între state, iar orice diferend se depăşeşte prin dialog şi negociere.
Aceste reguli permit statelor-membre să se dezvolte economic şi să crească nivelul de bunăstare al cetăţenilor.
Uniunea Europeană reprezintă o piaţă de peste 500 milioane de consumatori, care deţinecotă de circa 25% din avuţia lumii.
Apropierea de UE şi aderarea la UE deschid, deci, oportunităţi unice pentru agenţii economici din Republica Moldova.
În Uniunea Europeană funcţionează normele statului de drept şi libertăţile individuale.
Fiecare cetăţean al UE, indiferent de etnie, de avere, de opinii politice, beneficiază dedrepturi reale, fiind protejat de lege şi de instituţii funcţionale.
În plus, fiecare cetăţean al UE beneficiază de libertate de mişcare şi de angajare în oricare dintre statele-membre.
PDM va fi şi în continuare un susţinător puternic al vectorului de integrare europeană, pentru că acest lucru înseamnă mai multă bunăstare, stabilitate şi libertate pentru Republica Moldova.
PDM consideră că viitoarea guvernare trebuie să menţină cursul de integrare europeană.
Dorim să susţinem în continuare acest curs din poziţia de partid de guvernare şi ne vom alia în Parlament doar cu acele partide care împărtăşesc opţiunea pro-europeană.
Prin urmare: PDM va susţine reformele instituţionale şi va cere ca acestea să fie adoptate în regim accelerat de viitorul Parlament.
Ne vom folosi de experienţa statelor care au aderat la Uniunea Europeană pentru ca viteza adoptării reformelor să nu afecteze calitatea acestora.
PDM se angajează să lupte pentru creşterea sprijinului financiar venit din partea UE.
Cu aceste fonduri suplimentare vom crea noi locuri de muncă bine plătite,
vom construi o infrastructură de nivel european,
vom sprijini producătorii agricoli.
În acelaşi timp, Partidul Democrat este categoric favorabil menţinerii bunelor relaţii cu Federaţia Rusă.
Cursul de integrare în UE al ţării noastre nu este o acţiune îndreptată împotriva Rusiei, ci o decizie în favoarea Moldovei.
Vrem să rămânem în relaţii bune cu Rusia fără să renunţăm la obiectivul nostru de integrare în Uniunea Europeană.
Federaţia Rusă reprezintă o piaţă importantă a produselor moldoveneşti, un factor semnificativ al dezvoltării noastre economice, un stat cu care avem afinităţi culturale şi istorice puternice.
De aceea, vom continua dialogul cu Federaţia Rusă pentru a ridica restricţiile la importul produselor moldoveneşti şi pentru a îmbunătăţi colaborarea bilaterală.
Relaţiile de bună vecinătate cu România, Ucraina, Bulgaria, Turcia, Polonia, Belarus, sunt, de asemenea, o prioritate pentru Republica Moldova.
PDM RESPECTĂ TRADIŢIILE ŞI BISERICA
PDM crede în viitorul statului Republica Moldova.
Respectăm trecutul, tradiţiile Moldovei şi felul de a fi al moldovenilor.
PDM va promova cultura şi tradiţiile acestui pământ, pentru că ele sunt o punte de legătură între oameni, indiferent de limba vorbită sau de etnie.
Considerăm că mândria de a fi cetăţean moldovean este cel mai solid fundament al statalităţii şi al stabilităţii naţionale.
De aceea: Vom realiza programe pentru modernizarea gospodăriilor care vor să primească turişti şi pentru construcţia de pensiuni rurale în cele mai atractive zone ale ţării.
Turismul trebuie să fie cartea de vizită a Moldovei, iar dezvoltarea turismului va crea noi locuri de muncă în ţară.
Vom continua să promovăm tradiţiile populare.
PDM este mândru că a fost artizanul unor festivaluri precum: "Festivalul Iei", "Gala portului popular de iarnă", "Meşterul Manole", "La Nistru, la mărgioara", dar şi a celebrului deja Festival "Mărţişor", care în 2014 a fost organizat, în premieră, în mai multe localităţi ale ţării.
Vom face eforturi pentru înscrierea de noi bunuri de patrimoniu pe Lista Patrimoniului UNESCO.
Am reuşit deja să înscriem pe Lista UNESCO colindele moldoveneşti,
iar următorul obiectiv este să înscriem pe această listă tehnica moldovenească de ţesut covoare.
În acelaşi timp, vom majora sumele alocate pentru restaurarea şi conservarea bunurilor din patrimoniul nostru naţional şi cultural.
Vom continua să sprijinim publicarea operelor autorilor moldoveni şi vom face ca acestea să ajungă în fiecare bibliotecă şcolară.
În acelaşi timp, PDM va susţine politici de protejare a intereselor legitime ale minorităţilor etnice de a-şi păstra identitatea şi tradiţiile.
Astfel:
Vom promova înăsprirea pedepselor pentru instigarea la ură rasială sau etnică.
Şi tot ca măsură de combatere a urii interetnice, PDM va creşte rolul "Consiliului pentru prevenirea şi eliminarea discriminării şi asigurarea egalităţii" în apărarea drepturilor minorităţilor etnice.
PDM consideră că aderarea la Uniunea Europeană -un spaţiu care se defineşte prin sloganul "Unitate în diversitate" -poate deveni o garanţie a respectării drepturilor pentru minorităţile etnice din Republica Moldova.
PDM va realiza un parteneriat cu reprezentanţi ai societăţii civile care susţin această idee în vederea promovării ei în rândul reprezentanţilor minorităţilor etnice.
PDM va susţine ca Autonomia Găgăuză să aibă în continuare un cuvânt important de spus în sistemul politic naţional.
Suntem în favoarea consolidării autonomiei
şi pentru descentralizarea administrativă de care vor beneficia toate autorităţile locale, inclusiv cele din UTA Găgăuzia.
PDM consideră că regiunea transnistreană este parte a Republicii Moldova,
iar reîntregireaţării trebuie realizată pe cale paşnică, prin dialog şi negociere.
În acest sens, PDM:
Va susţine tactica paşilor mici prin intermediul cărora vom încerca să reclădim încrederea între cele două maluri ale Nistrului.
Va cere în continuare retragerea muniţiilor şi a trupelor străine din regiunea transnistreană, ca o precondiţie pentru a restabili încrederea între părţi.
Va sublinia avantajele apropierii Moldovei de Uniunea Europeană – un spaţiu care oferă garanţii pentru minorităţile naţionale şi care condamnă războaiele ca soluţie de rezolvare a diferendelor.
Partidul Democrat recunoaşte rolul pozitiv pe care Biserica îl joacă în societate, ca reper moral şi ca promotor al valorilor creştine, dar şi ca instituţie care se implică în activităţi de protecţie socială.
De aceea: PDM va propune o lege a Parteneriatului Stat -Biserică, prin care Statul se va obliga să sprijine financiar proiectele sociale propuse de Biserică, în special cele care vizează protecţia socială pentru cei vulnerabili.
PDM va dubla sumele alocate pentru reabilitarea bisericilor monumente istorice.
PDM LE OFERĂ CELOR PLECAŢI ÎN STRĂINĂTATE ŞANSA DE A-ŞI FACE UN ROST ACASĂ, ÎN MOLDOVA
Ştim că nivelul scăzut de trai a dus la emigrarea multor moldoveni, dar credem că acum e timpul să avem politici clare pentru a-i încuraja să revină acasă.
Vrem să susţinem întregirea familiilor Moldovei prin locuri de muncă mai bine plătite şi condiţii de trai mai bune în fiecare localitate.
PDM propune ca orice moldovean care se întoarce din străinătate şi vrea să investească cel puţin 10.000 de euro într-o afacere acasă să primească un grant nerambursabil de10.000 de euro pentru investiţii suplimentare.
Pentru cei care revin să investească în ţară, dar nu ştiu de unde să înceapă, avem un program special.
Vom oferi moldovenilor care doresc să înceapă un business în ţară şansa unor cursuri gratuite de consultanţă în afaceri.
PDM îi va încuraja pe moldoveni să revină acasă inclusiv prin eliminarea taxelor vamale pentru aducerea în ţară a bunurilor agonisite cât timp au fost plecaţi.
Mai avem un pas şi vom trece de Parlament această măsură pe care tot noi am iniţiat-o!
Fiecare expert în domeniul IT va fi scutit de impozitul pe salariu timp de 1 an, dacă revine în ţară.
Vom realiza harta locurilor de muncă potrivite pentru ei, în acest domeniu care se află în plină dezvoltare.
PDM va lupta pentru ca absolvenţii de studii peste hotare să fie angajaţi în ţară, în funcţii potrivite pregătirii lor.
PDM va continua programul PARE 1+1 prin care se atrag în economie remitenţele moldovenilor din străinătate.
Noi propunem dublarea fondurilor disponibile pentru acest program şi prelungirea lui.
Dacă din 2010 şi până azi acest program a fost accesat de circa 1.200 de moldoveni de peste hotare sau de rudele lor din ţară, obiectivul nostru pentru următorii patru ani este de 3.000 de persoane.
PDM INVESTEŞTE ÎN DRUMURILE ŢĂRII ŞI ÎN CĂLĂTORII SIGURE
PDM consideră că una dintre priorităţile viitoarei guvernări trebuie să fie modernizarea infrastructurii rutiere.
A reabilita drumurile constituie o parte din dezvoltarea ţării şi ajută mult la dezvoltarea celorlalte ramuri economice.
În ultimul an de zile s-au înregistrat progrese importante în privinţa îmbunătăţirii infrastructurii rutiere, fiind modernizate trasee de importanţă naţională precum Sărăteni – Soroca sau Chişinău – Giurgiuleşti
şi fiind începută reabilitarea altor trasee importante precum Hînceşti – Cimişlia sau Chişinău – Ungheni – Sculeni.
PDM consideră că modernizarea drumurilor noastre trebuie să continue în ritm accelerat
şi de aceea propune:Realizarea şoselelor ocolitoare pentru municipiul Chişinău
şi pentru cel puţin 10 oraşe reşedinţe raionale.
Suntem convinşi că aceste şosele ocolitoare se pot realiza în următorii ani şi că ele vor reprezenta impulsuri semnificative pentru dezvoltarea economică generală a Capitalei şi a raioanelor din republică.
Modernizarea a cel puţin 500 de kilometri de drumuri naţionale în următorii 4 ani.
Ţinând cont de modernizarea reţelei rutiere din ultimii ani şi de propunerile pentru viitor, noi considerăm că reţeaua interurbană de bază va fi aproape integral modernizată în 2018, în aşa fel încât atunci se va putea circula în condiţii decente din fiecare capitală raională către municipiul Chişinău, precum şi între toate capitalele raionale.
Cel puţin un drum modernizat în fiecare dintre satele Moldovei.
Există în Moldova sate în care nu s-a investit niciun leu în infrastructura rutieră în ultimii 10 sau 15 ani.
Noi considerăm că în fiecare sat al Moldovei trebuie să existe cel puţin un proiect de modernizare a drumurilor locale, cu prioritate în acele sate care nu au încă niciun drum modernizat.
Transportul aerian este cel mai dinamic sector de transport din Republica Moldova.
Dezvoltarea lui este esenţială pentru a strânge legăturile cu cei din străinătate – cu rudele noastre plecate în afară, cu turiştii sau investitorii interesaţi de ţara noastră.
PDM are în vedere următoarele ţinte pentru dezvoltarea transportului aerian:
Atragerea de noi companii aeriene în Republica Moldova şi deschiderea de linii aeriene directe cu noi oraşe din Europa şi Asia.
Acest lucru va determina reducerea preţului biletelor de avion pentru mai multe destinaţii externe.
2 milioane de pasageri anual.
Cifrele pentru 2013 arată un număr record de pasageri – peste 1,3 milioane.
Cu investiţii în modernizare şi cu atragerea de noi companii, 2 milioane de pasageri pe an e o cifră ce poate fi atinsă în 2018.
PDM consideră că reţeaua de cale ferată din Moldova trebuie valorificată, iar călătoria cu trenul şi transportul feroviar de marfă pot deveni alternative confortabile.
Propunerile PDM pentru transportul pe calea ferată au în vedere:Modernizarea parcului de locomotive şi vagoane.
Avem nevoie de vagoane şi locomotive moderne pentru a asigura un transport civilizat, în condiţii de nivel european.
Reabilitarea şi modernizarea reţelei feroviare.
Acest efort este obligatoriu pentru a creşte viteza de transport şi pentru a face calea ferată moldovenească mai atractivă pentru transportul de călători şi de mărfuri.
Proiectul trebuie să includă electrificarea căii ferate,
iar noi susţinem ca cel puţin un traseu de cale ferată să fie electrificat în următorii 4 ani,
iar alte câteva proiecte asemănătoare să fie începute.
De asemenea, este nevoie să continuăm realizarea accesului de cale ferată cu ecartament european la graniţa română pentru a uşura conexiunea feroviară cu Uniunea Europeană.
Tren de mare viteză care să lege Moldova de România şi Ucraina.
Noi considerăm că acest proiect trebuie discutat concret cu ţările vecine şi agreat în curând, fiindcă deschide perspectivele unei integrări regionale mai bune în condiţiile interesului comun al ţărilor noastre privind vectorul european.
În privinţa transportului naval, s-a reuşit deja deschiderea navigaţiei pe râul Prut după 25 de ani de inactivitate,
iar proiectul major al următorilor 4 ani trebuie să fie modernizarea Portului Giurgiuleşti cu toată infrastructura aferentă.
Cu investiţiile adecvate, volumul de mărfuri exportate şi importate prin acest port poate creşte de 4-5 ori până în 2018.
PDM OFERĂ MAI MULT SPRIJIN PENTRU AGRICULTORI
Agricultura este o parte importantă din prezentul economic al Moldovei şi trebuie să fie o parte şi mai importantă a viitorului ei.
Partidul Democrat consideră că agricultura trebuie să rămână un vector important al economiei noastre.
Creştem Moldova prin măsuri curajoase pentru dezvoltarea agriculturii şi pentru sprijinirea celor care muncesc în acest domeniu.
Principalele măsuri susţinute de PDM sunt:TVA redus, de 8%, pentru agricultură.
Reducând TVA, reducem povara fiscală în agricultură, încurajăm investiţiile şi ajutăm produsele moldoveneşti să fie competitive pe piaţă.
Introducerea impozitului unic în agricultură.
Vom comasa mai multe impozite plătite actualmente în agricultură, simplificând astfel relaţiile dintre fermieri şi fisc.
Vom începe prin a evalua, timp de un an de zile, calitatea terenurilor agricole deţinute de proprietari,
iar imediat după aceea va fi introdus impozitul unic în agricultură (în dependenţă de gradul de bonitate respectiv).
Fiecare agricultor va plăti astfel în mod corect taxele la stat.
Lansarea Programului Tânărul Fermier.
Vom oferi tinerilor sub 35 ani care vor să se apuce de agricultură fonduri nerambursabile pentru investiţii de până la 10.000 euro de persoană.
Capitalizăm astfel agricultura şi încurajăm tinerii să muncească în agricultură.
Tineri de la ţară, tineri de la oraş chiar, precum şi tineri care acum muncesc în străinătate vor primi astfel o şansă în plus pentru a face agricultură în Moldova.
Lansarea Programului Renta agricolă.
Agricultorii în etate care nu-şi mai pot lucra pământurile le vor putea arenda unui tânăr antreprenor, iar în plus faţă de arendă, ei vor primi de la stat 1.000 de lei pe an pentru fiecare hectar arendat.
Acest program va deveni practic a doua pensie pentru mulţi agricultori din mediul rural.
Programul rentei agricole minime garantate de stat va fi deschis tuturor deţinătorilor de pământ din mediul rural care au peste 65 de ani.
Subvenţii mai mari pentru agricultori.
PDM susţine în continuare acordarea de subvenţii pentru agricultorii noştri.
Nivelul lor va fi mărit an de an în funcţie de resursele bugetului de stat.
Sprijin pentru organizarea fermierilor în grupuri de producători.
E nevoie ca agricultorii individuali să se asocieze în grupuri de producătoripentru a deveni mai puternici şi a face concurenţei.
Pentru acest lucru vor primi din partea statului consultanţă juridică şi sprijin financiar.
Credite garantate şi dobânzi subvenţionate.
PDM propune ca toate creditele bancareluate de gospodăriile ţărăneşti mai mici de 10 hectare să fie garantate de către stat.
În acelaşi timp, propunem ca dobânzile pe timp de 1 an de zile ale tuturor noilor credite agricole de până la 1 milion de lei să fie achitate tot de stat.
100 de noi ferme zootehnice.
Din fondurile de subvenţionare a zootehniei vor fi acordaţi bani pentru înfiinţarea a cel puţin 100 de ferme zootehnice de vaci, oi, porci şi capre.
Sprijin pentru construcţia serelor.
Republica Moldova are nevoie de sporirea producţiei de legume în afara sezonului cald, iar dezvoltarea serelor este esenţială.
De aceea vom acorda legumicultorilor sprijin financiar pentru costul utilajelor necesare construcţiei de sere.
În acelaşi timp, Partidul Democrat ştie că agricultorii au nevoie de protecţie contra riscurilor de tot felul,
precum şi de ajutor pentru promovarea producţiei lor în ţară şi peste hotare.
De aceea PDM susţine acordarea de compensaţii juste agricultorilor pentru pierderile suferite – fie că sunt cauzate de secetă, inundaţii, blocaje la export sau căderea bruscă a preţurilor.
Agricultorii noştri trebuie să beneficieze de compensaţii din partea statului, fără discriminări şi fără întârzieri nejustificate.
De asemenea, PDM susţine iniţierea unui program de promovare a exporturilor moldoveneşti pe pieţele externe şi în mod deosebit pe piaţa Uniunii Europene.
Acordul de Asociere Moldova – Uniunea Europeană înseamnă ridicarea barierelor administrative din calea produselor moldoveneşti,
dar consumatorii din străinătate trebuie să afle de produsele noastre pentru ca producătorii noştri să poată vinde mai mult la export.
PDM DEZVOLTĂ SATELE ŞI ORAŞELE ŢĂRII
Partidul Democrat din Moldova îşi asumă cel mai curajos rol în dezvoltarea satelor şi oraşelor Moldovei.
Nivel de trai în creştere înseamnă salarii şi pensii mai mari, dar şi reţele de apă şi canalizare, drumuri locale asfaltate, locuinţe renovate, asistenţă medicală de calitate în raioanele ţării.
Pentru a avea creştere economică în viitor, este necesar să investim mai mult în infrastructura locală,
în special în satele Moldovei, ca să aducem infrastructura locală la nivel european.
De aceea, PDM susţine: Reabilitarea drumurilor locale, asigurând astfel conectarea mai bună a satelor noastre cu centrele raionale şi cu capitala ţării.
PDM propune ca 1 miliard de lei să fie investiţi anual pentru modernizarea drumurilor locale.
Dezvoltarea reţelelor de apă şi canalizare.
Obiectivul nostru este ca în 2018 70% dintre gospodăriile din toată ţara să aibă apă curentă,
iar 50% dintre gospodării să aibă acces la canalizare.
Dezvoltarea reţelei de gaz metan.
Obiectivul PDM pentru 2018 este ca minim 75% din populaţie să aibă acces la gaz metan.
De asemenea, îmbunătăţirea accesului la gaz metan pentru populaţie trebuie să meargă în paralel cu efortul de diversificare a surselor de aprovizionare.
Susţinem de aceea extinderea gazoductului Iaşi – Ungheni până la Chişinău.
Alternativele energetice ne vor proteja contra creşterii preţurilor la gaze şi contra întreruperilor nedorite în furnizare.
Sprijin pentru reconstrucţia anuală a 5.000 de gospodării din spaţiul rural.
Propunem ca din fondurile pentru dezvoltare regională să fie acordate finanţări de câte 15.000 lei pentru fiecare proprietar care doreşte să-şi reconstruiască casa.
Renovarea maternităţilor din fiecare centru raional.
Mai mulţi lideri ai PDM au susţinut puternic campania de strângere de fonduri pentru Institutul Mamei şi Copilului din Chişinău, iar această campanie s-a încheiat cu succes, toate fondurile necesare pentru reparaţii fiind deja obţinute.
Vom extinde acest program, astfel încât prin alocări de la bugetul de stat şi prin donaţii particulare să fie modernizată cel puţin o secţie de maternitate în fiecare raion din republică.
Construcţia a 5.000 de locuri de joacă, agrement şi întremare a sănătăţii pentru copii.
Acest proiect are drept scop dezvoltarea armonioasă a tinerei generaţii, ocrotirea sănătăţii copiilor şi siguranţa lor.
PDM DESCHIDE ACCESUL GRATUIT LA SERVICII MEDICALE DE CALITATE
Sistemul de sănătate din Republica Moldova are nevoie de modernizare şi de finanţare sporită, dar şi de eficientizare.
Eforturile făcute în ultimii ani trebuie continuate, iar accentul major trebuie pus pe accesibilitatea serviciilor medicale pentru toţi cetăţenii.
PDM porneşte de la 3 idei de bază atunci când are în vedere îmbunătăţirea sistemului de sănătate:Risipa şi corupţia nu au ce căuta în domeniul sănătăţii.
Preţurile umflate la achiziţiile spitaliceşti de medicamente şi aparatură medicală,
precum şi mita care se practică uneori în acest domeniu reprezintă realităţi care trebuie combătute puternic.
Ne opunem închiderii şi comasării de spitale.
Spitalele trebuie să fie mai bine dotate cu dispozitive şi tehnologii performante care să poată oferi tratamente medicale mai bune şi mai eficiente.
Partidul Democrat consideră că sistemul de sănătate din Republica Moldova trebuie să se dezvolte pe baza următoarelor direcţii strategice:Definirea unui pachet minim de servicii medicale pentru fiecare cetăţean.
PDM consideră că asigurarea sănătăţii este un serviciu public, pentru care trebuie să existe un standard minim de care să beneficieze în mod liber şi egal toţi cetăţenii, indiferent de venit.
Mărirea salariilor în medicină.
La 1 iulie 2014 s-a mărit cu 21% salariul tarifar în sistemul de sănătate, dar creşterile de salarii trebuie să continue în viitor în ritm accelerat.
Dezvoltarea medicinii preventive.
Este mai uşor şi mai ieftin să previi o boală decât să o tratezi.
E nevoie de aceea de mai multe fonduri pentru diagnosticare şi analize medicale.
o  Propunem realizarea unui program de analize gratuite la nivel naţional care să aibă drept scop determinarea stării de sănătate a populaţiei.
În 2015 trebuie început un program-pilot în câteva raioane, iar apoi extins treptat la nivel naţional.
o  PDM propune de asemenea realizarea unei campanii de educaţie pentru sănătatea cetăţenilor, derulată cu ajutorul medicilor de familie, a spitalelor şi a centrelor medicale, dar şi cu ajutorul primăriilor.
Realizarea unor centre de performanţă medicală.
Aceste centre ar trebui să fie Chişinău (care va deservi întreaga republică, dar în special regiunea de centru), Bălţi (care va deservi cetăţenii din nordul republicii) şi Cahul (pentru cetăţenii din sudul Moldovei).
Aceste centre vor avea medici specialişti de înalt nivel şi vor fi dotate la nivel european pentru a face o gamă largă de investigaţii şi tratamente medicale.
Descentralizarea sistemului de sănătate.
Autorităţile raionale şi locale trebuie să primească atribuţii şi fonduri suplimentare pentru spitalele raionale şi locale.
PDM CONSTRUIEŞTE VIITORUL COPIILOR: PENTRU EDUCAŢIE DE CALITATE
Cele mai competitive şi mai moderne state din lume au sisteme de învăţământ bine puse la punct: adaptate la realităţile pieţei muncii, prietenoase cu elevul, corecte faţă de cadrele didactice.
Noi propunem ca forţele politice democratice din Republica Moldova să îşi asume, de comun acord, o strategie coerentă pentru învăţământ care să ia forma unui Pact pentru Educaţie.
În felul acesta, ne vom lua un angajament serios de a nu frâna efectele pozitive ale schimbărilorîncepute în acest domeniu.
În acelaşi timp, vom dezvolta cercetarea pentru a oferi suportul ştiinţific creşterii economice durabile şi îmbunătăţirii condiţiilor de trai.
Învăţământul din Republica Moldova trebuie să devină cu adevărat relevant pentru viitorul elevilor şi al studenţilor.
Ei au nevoie să dobândească acele competenţe care să-i ajute să se integreze cu uşurinţă în câmpul muncii, să profeseze într-un domeniu potrivit şi să aibă un loc de muncă bine plătit.
În sprijinul tuturor elevilor şi al studenţilor, PDM este pentru concentrarea programei şcolare pe disciplinele de bază, utile pentru traseul elevilor în învăţământul superior sau pentru intrarea directă pe piaţa muncii.
Vom dezvolta centrele şi laboratoarele naţionale de excelenţă în scopul cercetărilor de performanţă, consilierii şi ghidării în carieră.
PDM vrea să crească performanţele şi calitatea învăţământului tehnic şi profesional din Moldova, pentru ca acest tip de învăţământ să pregătească tinerii pentru domeniile unde este nevoie de lucrători.
De aceea, susţinem adoptarea unei legi a uceniciei,
precum şi realizarea de parteneriate permanente între şcolile profesionale şi diverse companii, firme şi ateliere particulare pentru pregătirea practică a elevilor încă de pe băncile şcolii.
PDM susţine introducerea bacalaureatului vocaţional, o modalitate prin care absolvenţii şcolilor cu profil vocaţional vor putea obţine o diplomă utilă pentru angajare, la finalul ciclului liceal.
De asemenea, vom susţine accesul la bacalaureatul internaţional şi vom promova recunoaşterea lui în ţară.
Vom promova legile adecvate pentru ca tinerii să poată beneficia de burse private pentru realizarea studiilor, în domeniile cele mai căutate pe piaţa muncii.
PDM este de părere că elevii şi studenţii trebuie să aibă beneficii concrete din fondurile alocate educaţiei: un învăţământ de calitate, condiţii bune în şcoli, tehnică modernă.
PDM propune modernizarea creşelor şi grădiniţelor.
Astfel, ne asigurăm că familiile din satele sau din oraşele Moldovei au în apropiere o instituţie publică de învăţământ preşcolar, unde copiii se pot bucura de condiţii bune.
PDM consideră că este nevoie de un program guvernamental pentru dotarea şcolilor din întreaga ţară cu tehnologie modernă şi cu echipamentul didactic necesar.
Vom face ca laboratorul de informatică, cu conexiune la internet, să nu lipsească din nici o şcoală până în 2018.
Calitatea actului de educaţie este strâns legată de salarizarea cadrelor didactice.
Salariile mici au făcut ca o bună parte din profesori să plece din sistem în căutarea unor venituri mai mari, iar această situaţie trebuie îndreptată.
PDM susţine noi creşteri salariale pentru profesori şi pe parcursul următorilor ani.
Totodată, vrem ca pensiile pedagogilor să ajungă la nivelul coşului minim de consum.
Am reuşit majorarea cu 25% a salariilor profesorilor de şcoli generale şi licee şi cu 55% a salariilor profesorilor universitari, însă pentru a ajunge la venituri demne această categorie profesională trebuie în continuare sprijinită.
PDM propune ca statul să stimuleze profesorii bine pregătiţi să predea în şcolile din mediul rural.
Aceştia vor primi un adaos la salariu, îndemnizaţii pentru transport sauchirie, facilităţi la procurarea sau construcţia locuinţelor.
În felul acesta, vom da o şansă elevilor de la ţară să capete cunoştinţe mai bune.
PDM va insista pentru finanţarea centralizată a formării continue a cadrelor didactice şi manageriale.
Vom creşte performanţele învăţământului sprijinind profesorii şi managerii instituţiilor de învăţământ să se pregătească şi perfecţioneze continuu,
vom recunoaşte din punct de vedere salarial formarea continuă.
PDM PENTRU JUSTIŢIE CORECTĂ ŞI SIGURANŢA CETĂŢEANULUI
Justiţia din Republica Moldova a făcut unele progrese semnificative în ultimii ani de zile, dar instituţiile statului mai au de lucrat până când ţara va ajunge să aibă o justiţie modernă şi independentă.
PDM consideră că progresele trebuie să continue pe 3 direcţii esenţiale:Depolitizarea justiţiei.
Funcţiile din justiţie trebuie eliberate de orice influenţă politică,
iar justiţia trebuie fie guvernată doar de aplicarea legii.
Acest lucru este crucial pentru încrederea cetăţenilor în justiţie şi pentru corectitudinea hotărârilor judecătoreşti.
Toleranţă zero faţă de corupţia în justiţie.
Corupţia distruge încrederea cetăţenilor în lege şi în justiţie.
Considerăm că procurorii, judecătorii, magistraţii în ansamblu trebuie să fie bine plătiţi dacă-şi fac treaba
şi cel mai aspru pedepsiţi dacă se dovedesc a fi corupţi.
Accelerarea activităţii în justiţie.
Vom veni în Parlament cu un pachet legislativ prin care vom elimina portiţele legale prin care procesele se pot prelungi în mod nejustificat
şi prin care deciziile justiţiei se amână sau se pun în aplicare cu greutate.
Siguranţa naţională este o preocupare majoră pentru PDM – mai ales acum, în condiţii de instabilitate regională.
Partidul Democrat susţine ferm neutralitatea militară a Republicii Moldova
şi menţinerea neschimbată a prevederii constituţionale în acest sens.
Republica Moldova nu trebuie să adere nici la NATO, nici la vreo altă alianţă militară.
În ceea ce priveşte ordinea publică şi siguranţa cetăţeanului, noi considerăm că statul trebuie să fie suficient de puternic încât să îşi poată proteja cetăţenii prin prevenirea şi prin limitarea la maxim a infracţionalităţii.
De aceea:Vom susţine ca în fiecare localitate să fie patrule de poliţie zi şi noapte.
Vom susţine sporirea finanţării pentru dotarea Poliţiei şi pentru formarea profesională a lucrătorilor de poliţie.
Vom milita pentru asigurarea de resurse materiale şi umane sporite pentru prevenirea infracţionalităţii,
susţinând lucrul poliţiştilor în acele medii, cartiere sau localităţi mai vulnerabile, precum şi colaborarea lor cu liderii din comunităţile respective.
PDM PENTRU TEHNOLOGII MODERNE AICI, ÎN MOLDOVA
PDM este adversarul birocraţiei, fiindcă birocraţia înseamnă timp şi bani irosiţi de către cetăţeni şi resurse irosite de către stat şi firme.
PDM ia măsurile necesare pentru ca internetul să fie accesibil pentru cetăţenii din toate localităţile ţării,
iar birocraţia să fie înlocuită cu proceduri moderne.
De aceea, PDM şi-a propus ca:În 3 ani, fiecare localitate din Republica Moldova trebuie să aibă cel puţin un punct de acces la fibră optică.
În acest moment, reţeaua de fibră optică acoperă mai bine de jumătate din ţară.
PDM îşi propune ca Moldova să ajungă în primele 5 ţări ale lumii la viteza internetului.
PDM va crea posibilitatea accesării electronice a serviciilor publice.
În felul acesta, vom reduce corupţia
şi vom spori confortul cetăţenilor, care nu vor mai fi nevoiţi să aştepte la cozile de la ghişee.
PDM îşi propune ca toţi absolvenţii învăţământului general obligatoriu să ştie a lucra cu computerul.
Transferurile băneşti din străinătate prin Poşta Moldovei, simple şi avantajoase, vor fi posibile din tot mai multe ţări unde se află un număr mare de moldoveni.
Astăzi, cetăţenii Moldovei care se află în Italia pot deja trimite acasă până la 1.000 de euro prin intermediul Poştei Moldovei, la un comision de numai 5 euro.
Serviciul Portofel Mobil va permite moldovenilor să achite facturi, să opereze tranzacţii financiare şi să facă cumpărături online extrem de simplu, cu ajutorul unei aplicaţii pe smartphone, având un cont la Poşta Moldovei.
Sistemul unic de urgenţă "112" va fi disponibil, din 2015, şi în Republica Moldova.
Acest sistem automatizat va utiliza toate mijloacele tehnologiilor electronice pentru intervenţii mai rapide şi mai eficiente care să îi salveze pe cei aflaţi în pericol.
Toate ţările Uniunii Europene, dar şi Ucraina şi Rusia beneficiază de avantajele "112".
Domeniul tehnologiei informaţiei şi comunicaţiilor este, din punctul de vedere al PDM, o resursă extrem de importantă pentru creşterea Moldovei.
Acest sector le oferă tinerilor şansa de a avea un loc de muncă bine plătit, într-un domeniu de viitor.
Susţinem, de aceea:Înfiinţarea "parcurilor IT", care vor oferi companiilor facilităţi fiscale şi economice şi vor atrage investitori în Moldova,
iar noile afaceri în domeniul tehnologiei informaţiei şi comunicaţiilor vor oferi moldovenilor mii de locuri de muncă aici, acasă.
Subvenţionarea cu până la 50% a proiectelor inovatoare în domeniul IT, pentru a stimula inovaţia în acest sector şi dezvoltarea noilor afaceri.
Creşterea numărului de burse la specialităţile IT din învăţământul de stat, pentru a-i motiva pe studenţi să se îndrepte că tre aceste specializări.
