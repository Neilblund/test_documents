1. Luottamus Jumalaan - kansamme perusturva.  HUOLENAIHEEMME.  Mitä huominen tuo tullessaan? Tuhoaako ydinsota koko maapallon? Turmelevatko saasteet ja myrkyt elinympäristömme? Riittääkö maapallolla ravintoa kasvavalle väestömäärälle? Onko pienillä kansoilla tulevaisuutta? Tällaiset kysymykset risteilevät mielessämme.  SKL:N SANOMA.  Kristittyinä saamme luottaa siihen, että Jumalalla on viimeinen sanansa sanottavana historiassa. Hän on johdattanut kansaamme sen eri vaiheissa erityisesti vaikeina aikoina ja on kansamme paras turva myös tulevaisuudessa.  Kristinusko antaa vahvan pohjan myös työlle rauhan ja oikeudenmukaisuuden turvaamiseksi maailmassa. Haluamme edistää aseidenriisuntaa sekä tehostaa kehitysyhteistyötä. Kehitysyhteistyössä tulee käyttää yhä enemmän lähetysjärjestöjen tehokkaita kanavia ja asiantuntemusta koko ihmisen auttamiseksi.  Oikeaa rauhantyötä on myös puolustusvalmiudestamme huolehtiminen.  Kristittynä haluamme tukea maamme virallista puolueettomuuspolitiikkaa ja erityisesti valvoa, ettei maatamme vedetä Israelin vastaiseen rintamaan.  2. Kodin ja lasten puolesta.  HUOLENAIHEEMME.  Huoli tulevaisuudesta heijastuu myös kodeissa. Avioliitot hajoavat ja monet eivät uskalla lainkaan solmia avioliittoa tai hankkia lapsia.  Sisäistä epävarmuutta lisäävät asumiseen liittyvät ongelmat. Sopivaa asuntoa on vaikea saada ja asuminen vie liian suuren osan tuloista. Laaja työttömyys synnyttää huolta toimeentulosta. Nuoret eivät jaksa hankkia koulutusta, kun työnsaanti on epävarmaa.  SKL:N EHDOTUS.  Nyt on aika vaalia perhe-elämän laatua. Perheen ihmissuhteiden hoito vaatii rakkautta, mutta myös aikaa. Haluamme osoittaa, että avioerolle ja avosuhteelle on vaihtoehto: avioliiton tervehtyminen rakkauden ja keskinäisen kunnioituksen hengessä. Kannatamme perhekasvatusta ja -neuvontaa, joka valmentaa kohtaamaan ja voittamaan perheen ihmissuhteiden ongelmat.  Molempien vanhempien työssäkäynti, mikä on perheen talouden kannalta usein välttämätöntä, rasittaa perheen ihmissuhteita. Siksi haluamme, että kotona olevan perheenjäsenen työt arvostetaan ja tuetaan myös taloudellisesti. Lasten kasvattaminen on monesti paljon arvokkaampaa kuin kodin ulkopuolella tehtävä sinänsä tärkeä työ. Siksi kotona hoitotyötä tekevälle on maksettava hoitopaikka, johon liittyy myös eläke ja muu sosiaaliturva.  Lapsiperheiden taloudellisen aseman helpottamiseksi ehdotamme kodinperustamislainoja avioliiton solmineille. Asuntolainojen takaisinmaksuaikaa on pidennettävä vähintään 30 vuoteen. Lapsilisää on maksettava 18 ikävuoteen saakka, niitä on korotettava ja ne on sidottava indeksiin. Perheverotus on uudistettava siten, että siinä otetaan huomioon perheenjäsenten lukumäärä. Kotitaloustyöntekijän palkkakustannukset on tehtävä verotuksessa vähennyskelpoisiksi.  3. Kristillinen kasvatus kunniaan.  HUOLENAIHEEMME.  Nuorisoväkivalta, nuorten ja lasten alkoholinkäyttö ja huumeet sekä eräät kulttuurin lieveilmiöt hämmentävät. Monet nuoret edustajat kuvaavat avoimesti sitä henkistä pahoinvointia, jota ihmiset kokevat.  Käyttäytyminen heijastaa kasvatuksen arvopohjan murentumista sekä kodeissa että kouluissa. Molempien vanhempien työssäkäynti on heikentänyt kodin merkitystä. Lapset ja vanhemmat ovat ajautuneet erilleen toisistaan. Koti ei ole enää yhdessäolon ja viihtymisen paikka, vaan jokainen kiiruhtaa sieltä omiin harrastuksiinsa. Oheiskasvattajat, elokuvat, TV ja kaupallinen lehdistö sekä koko laaja viihdeteollisuus tarjoavat omia usein vastuuttomia käyttäytymismallejaan.  SKL:N EHDOTUS.  Vanhempia on autettava tiedostamaan oma kasvatusvastuunsa ja heille on annettava tietoja ja taitoja tehtäväänsä. Tähän kuuluu myös sellaisten ulkoisten olosuhteiden luominen, että perheet viihtyisivät nykyistä enemmän yhdessä. Tuemme perheystävällistä asunto ja kaavoituspolitiikkaa.  Kannatamme lyhennettyä työaikaa pienten lasten vanhemmille.  Radioon ja televisioon on saatava lisää myönteisiä perhe ohjelmia sekä uskonnollisia ohjelmia. Kaikessa tiedonvälityksessä on rohjettava noudattaa nimenomaan vastuullista vapautta.  Päiväkotien ja koulun kasvatus on sidottava kristillis-eettiseen arvoperustaan. Tämän tulee näkyä opetussisällöissä ja tuntijaoissa. Kouluissa on painotettava tietojen ja taitojen ohella myös kasvatusta vastuulliseksi, isänmaalliseksi ja lähimmäistä rakastavaksi kansalaiseksi.  4. Oikeus turvattuun elämään.  HUOLENAIHEEMME.  Elintason kohoamisesta huolimatta elämisen laatu ei ole välttämättä parantunut. Aineellisten arvojen kiihkeä etsintä on työntänyt sivuun henkiset ja hengelliset arvot. Synkimmillään tämä näkyy aborteissa, kun lapselta riistetään ihmisarvo ja elämisen oikeus jo ennen syntymää. Lapsivihamielisyys heijastuu myös lapsiin kohdistuneiden pahoinpitelyjen ja heidän laiminlyöntinsä yleistymisenä.  Vanhukset ja vammaiset kokevat olevansa elintasokilpailun väliinputoajia, sillä heidän hoitonsa on puutteellisesti järjestetty. Alkoholi tuhoaa monien yksilöiden ja perheiden elämän. Mielenterveysongelmat ovat lisääntyneet ja vaikeutuneet.  Kovien tuotantomenetelmien käyttö vaarantaa elinympäristömme. Teollisuudessa syntyvät myrkyt ja ydinjäte ovat kallis hinta tavarakulttuurin liiallisesta ihannoinnista.  SKL:N EHDOTUS.  Haluamme edistää uutta elämäntapaa, jossa elämän rikkaus on asetettu rihkaman edelle.  Aborttilaki on korjattava elämää suojelevaksi. Abortin sijaan haluamme tarjota elämänmyönteisiä vaihtoehtoja äidille ja perheelle. Synnyttävän ja lasta hoitavan äidin sosiaaliturvaa ja taloudellista asemaa on parannettava ja ottolapsitoimintaa on tehostettava.  Vanhusten ja vammaisten hoito-olot on saatava kuntoon. Tarvitaan lisää hoitopaikkoja. Vanhusten kotona tapahtuvaa hoitoa on kannustettava ja tuettava taloudellisesti esim. hoitopalkan muodossa. Kotipalveluja on saatava lisää, myös iltaisin ja viikonloppuisin.  Täysraittius on kristillinen tavoite. Alkoholin liikakäyttö on saatava hallintaan ottamalla käytäntöön henkilökohtainen ostorajoitus. Alkoholin edustuskäyttöä on rajoitettava ja valvottava, ettei se johda päihtymiseen ja viranhaltijoiden tai toimihenkilöiden alkoholisoitumiseen.  Ympäristönsuojelua, maankäyttöä ja jätteidenkäsittelyä on tehostettava tavoitteena alkuperäisen luonnon vaaliminen ja ympäristöhaittojen torjuminen.  5. Maan talous kuntoon.  HUOLENAIHEEMME.  Viime vuosien talouspolitiikkaa on kehuttu onnistuneeksi. Kuitenkin työttömyyden vähentämisessä ja inflaation hillinnässä on epäonnistuttu.  Yrityskuolemien runsaus ja pakkolomautukset kuvaavat myös osaltaan taloutemme heikkoa tilaa. Maatalouden ongelmana on tilojen autioituminen ja leipäviljaomavaraisuutemme alhainen taso.  Valtio on velkaantunut nopeasti viime vuosina. Neljässä vuodessa valtiovelan lisäys on ollut 18 miljardia eli lähes 6000 markkaa jokaista veronmaksajaa kohti. Velanhoitomenot vievät lähivuosina valtiontaloudesta yhä kasvavan osan.  SKL:N EHDOTUS.  Valtiontalous on pyrittävä tasapainottamaan rajoittamalla menot käytettävissä olevien tulojen mukaan. Lainanottoa on käytettävä harkitusti esim. laskusuhdanteessa talouden elvyttämiseen. Säästämistä on edistettävä tarjoamalla talletuksille suoja inflaatiota vastaan. Inflaation hillitsemiseksi on pyrittävä siihen, ettei mikään eturyhmä pääsisi hyötymään rahan arvon huononemisen kustannuksella.  Verotuksen painopistettä on siirrettävä palkkatulojen verottamisesta kulutuksen verottamiseen. Työpaikkojen tarjoamista ei saa rasittaa kohtuuttoman korkeilla välillisillä työvoimakustannuksilla ja muilla maksuilla.  Viljaomavaraisuuden nostamiseksi on lisättävä leipäviljan viljelyä ja viljan varastointia. Maaseudun pientilojen elinkelpoisuus on turvattava sopivien sivuansioiden avulla.  Palvellen kansamme parhaaksi.  LUOTTAMUS JUMALAAN KANSAMME PERUSTURVA.  PERHEPOLITIIKKA.  -   perheverotus oikeudenmukaiseksi.  -   lapsilisät riittäviksi.  -   perheasunnot halvemmiksi.  -   kotiäideille hoitopalkkajärjestelmä.  KRISTILLINEN KASVATUS.  -   Yleisradioon kristillinen perheohjelmatoimitus;  -   kouluihin riittävä määrä tunnustuksellista uskonnonopetusta.  OIKEUS ELÄMÄÄN.  -   elämän rikkaus rihkaman edelle.  -   luonto säästettävä ihmiselle.  -   aborttilaki elämää suojelevaksi.  -   ympäristöministeriö toimivaksi.  VALTIONTALOUS.  -   lainanottoa käytettävä harkitusti.  -   inflaatio aisoihin maltillisella tulo- ja hintapolitiikalla.  -   yritteliäisyyttä tuettava.  -   yrityskuolemat estettävä.  
