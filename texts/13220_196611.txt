SÆT KOMMUNISTER IND I FOLKETINGET  Enhver stemme på kommunisterne er en stemme, der tæller. Det er de stemmer, der afgives på partier, som laver skyggeboksning i valgkampen og kohandler bagefter, der er spildt. Og man bør ikke lade sin stemme gå til spilde.  Kommunisterne sætter de borgerlige partier under anklage for deres reaktionære bestræbelser. I folketinget som udenfor vil kommunisterne indtage en konsekvent socialistisk holdning og modvirke Socialdemokratiets eftergivenhed over for Venstre og Konservative. Tilstedeværelsen af kommunister i folketinget vil også lægge en dæmper på tendenserne i Socialistisk Folkeparti til at søge principløse kompromiser med den hidtidige socialdemokratiske politik. Derfor skal der kommunister i folketinget.  Kommunisterne har det skatteprogram, der skal til i dag. Det er enklere end noget andet, velegnet til kildeskat og med ophævelse af fradragsreglerne. Efter kommunisternes forslag bliver det lettere for flertallet af skatteyderne at klare skatten, for den bliver mindre. Derimod beskæres de store skatteyderes muligheder for at snyde og unddrage sig skattebetaling, for de vil ikke længere kunne foretage deres urimelige »afskrivninger«, »opsparinger« og andre fradrag.  Kommunisternes skatteprogram indeholder ingen skat på vælgernes forbrug, altså ingen »moms« eller anden forbrugsafgift. Derimod har alle andre partier enten direkte ønsket eller som Socialistisk Folkeparti ved lejlighed luftet villighed til at forhandle om en moms. Også af den grund skal der kommunister i folketinget.  Kommunisternes boligforslag er enkelt og let at praktisere. De »gamle« partiers boligforlig må laves om, således at huslejestigninger modvirkes, og byggeriet sikres billige lån.  Inflationen skal bekæmpes, prisstigningerne standses gennem en effektiv og handlekraftig priskontrol, ved opsugning af grundspekulanternes eventyrlige gevinster og ved en jordpolitik, som bremser fordyrelsen af grundene.  Ved at sætte kommunister ind i folketinget opnår vælgerne at få repræsentanter, som  - altid står på arbejdernes side mod arbejdsgiverne og storkapitalen,  - går ind for 18 års valgret, og som i uddannelses- og boligspørgsmål repræsenterer ungdommens interesser,  - aldrig glemmer nødvendigheden af reformer, som yder fuld erstatning ved ulykke, sygdom og arbejdsløshed og giver en tidssvarende betryggelse af ældre og enlige medborgeres kår,  - ikke svigter den almindelige forbrugers interesser,  - går ind for en nedrustningsplan med militærudgifternes afskaffelse som mål,  - ufravigeligt bekæmper reaktion og kongerøgelse.  Det folketing, som nu vælges, kommer til at tage stilling til afgørende spørgsmål for Danmarks fremtid. Kommunisterne har hertil forslag og synspunkter, som ikke må holdes ude fra folketinget. De vil først og fremmest virke for, at regeringen fører en politik, som åbent er vendt mod USA’s krig i Vietnam, der sætter hele verdensfreden i fare. Kommunisterne ønsker en omfattende Ulandsstøtte og understreger, at dens effektivitet afhænger af, om de fattige befolkninger værnes mod imperialisme og udbytning fra de rige lande. De vil sætte ind for, at 1969 bliver det sidste år, hvor Danmark er medlem af NATO, og for at Danmark yder et konstruktivt bidrag til en fælles europæisk sikkerhedsordning, der kan afløse blokpolitikken. Danmarks politik må være neutralitetens, og dets selvstændighed må ikke sættes over styr i monopolernes Fællesmarked.  Det er kommunisterne, der holder socialismens ide i hævd og ikke vil vide af nogen udvanding af den. Rigdommens privilegier skal virkelig brydes og afskaffes, så alle får lige startmuligheder, og ingen private magtcentre i samfundet tillades.  Det moderne produktionsapparat, der findes i 60'ernes Danmark, kunne under samfundsmæssig ledelse af økonomien skabe den sikkerhed og målbevidsthed i tilværelsen, som vi nu må savne.  Enhver stemme på kommunisterne er en stemme, der tæller. En massiv kommunistisk fremgang ved valget vil have afgørende betydning for et positivt resultat af de forestående overenskomstforhandlinger.  Kommunisterne vinder i forvejen stemmer ved valgene af tillidsmænd og bestyrelsesmedlemmer i fagbevægelsen. Der vises kommunisterne tillid. I kampen for overenskomstkravene og for demokrati i fagbevægelsen og på arbejdspladserne ses der hen til dem. Det bør give behørigt udslag ved valget til folketinget.  Vel mødt ved stemmeurnerne den 22. november!
