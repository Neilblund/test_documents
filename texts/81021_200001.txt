IZBORNA DEKLARACIJA SOCIJALDEMOKRATSKE PARTIJE HRVATSKE I HRVATSKE SOCIJALNO-LIBERALNE STRANKE
NOVI SMJER HRVATSKE POLITIKE
Na kraju prvog desetljeća samostalnosti Republika Hrvatska je zemlja koja nije postigla ono što može.
Ostvarena državna samostalnost, pobjeda u Domovinskom ratu, počeci uspostavljanja tržišnog gospodarstva i parlamentarne demokracije, žrtve i napori cijelog hrvatskog naroda, ostali su bez punog učinka.
Način vođenja države, vladarski sustav upravljanja, nedostatak vizija i odgovornosti, socijalna neosjetljivost vlasti, korupcija, sve izraženije raslojavanje i siromaštvo društva, međunarodna izoliranost, niska razina ostvarenih ljudskih i građanskih prava, uzrok su zahtjevu za novim smjerom kretanja hrvatskog društva i države, za uklanjanje zapreka razvitku Hrvatske.
SDP i HSLS dijele duboko nezadovoljstvo građana zbog drastičnog osiromašenja i raslojavanja društva, praćenog stalnim padom standarda goleme većine stanovništva s jedne, te izazovnog bogaćenja privilegirane manjine, usko povezane s korupcijom i kriminalom u pretvorbi povlaštenih vladajućih krugova s druge strane.
Jedan od najporaznijih socijalno-gospodarskih rezultata sadašnje vlasti jest ogromna stopa nezaposlenosti, među najvišima u tranzicijskim zemljama.
Kašnjenja u isplati plaća mjere se i godinama.
Odnos aktivnog i uzdržavanog stanovništva krajnje je nepovoljan i već je dosegao omjer zaposlenih i umirovljenika 1:1.
HSLS i SDP ocjenjuju da sadašnja vlast snosi punu odgovornost za zaostajanje u razvoju, socijalnu depresiju i nepravde.
Sadašnja se vlast potrošila i nema odgovore na nove izazove.
Hrvatska je jedna od rijetkih zemalja u kojima se državna politika vodi bez javno obznanjene i jasne dugoročne gospodarske i socijalne politike koja bi bila utemeljena na primjerenoj strategiji gospodarskog i socijalnog razvitka.
U usporedbi sa stanjem prije Domovinskog rata, Hrvatska bilježi smanjenje proizvodnje;
očito je i zaostajanje u razvojnim tehnologijama.
Razina bruto investicija među najnižima je u tranzicijskim zemljama, a vanjskotrgovinska bilanca neprestano se pogoršava.
Posebno težak problem predstavljaju visoka državna potrošnja i visoka nelikvidnost gospodarstva.
Hrvatska je suočena s padom svog političkog, gospodarskog i financijskog ugleda u svijetu.
Hrvatska je sve zaduženija zemlja - trenutna inozemna zaduženja iznose preko 9 milijardi dolara, što je dvostruko više nego 1990.; iznos zaduženja nije uložen u jačanje proizvodnje i izvoza nego u potrošnju.
Zabrinjavajuća je potpuna marginalizacija stručnjaka, znanstvenika, gospodarstvenika; ukupni socijalni, gospodarski i politički ambijent ne potiče okupljanje i mobilizaciju sposobnih.
Pretvorba i privatizacija poduzeća provedene su u uskom krugu vlasti bliskih ljudi koji su menadžerskim i drugim povlaštenim kreditima postali vlasnici poduzeća vrijednost kojih je prethodno namjerno podcijenjena.
Iz tih je tvrtki izvučen kapital, a radna su mjesta zatvarana.
Stvorena su tajkunska carstva.
Devijantno ponašanje, kriminal i korupciju u gospodarstvu vlast samo zataškava najavama borbe protiv kriminala koja se međutim ne ostvaruje.
Gospodarstvo se nalazi pod iznimno visokim poreznim opterećenjem, što destimulira poduzetništvo i otvaranje novih radnih mjesta.
To je dodatni razlog slabom stranom ulaganju u Hrvatskoj, koje je daleko ispod prosjeka tranzicijskih zemalja; značajan je odljev domaćeg kapitala.
Hrvatski socijaldemokrati i socijalni liberali zajedno s građanima Hrvatske zahtijevaju promjene, neodložno rješavanje nagomilanih socijalnih, gospodarskih, razvojnih i političkih problema, jednakost u šansama, perspektivu za sve.
SDP I HSLS - NOVI SMJER HRVATSKE POLITIKE
SDP i HSLS su demokratska i razvojna protuteža politici i ponašanju sadašnje vlasti.
Ovom izbornom deklaracijom utvrđujemo novi smjer i temeljne ciljeve u izgradnji Hrvatske kao moderne demokratske, socijalne, pravne i pravedne države, Hrvatske u kojoj će svakom građaninu biti osigurana sva njegova temeljna prava i jednake šanse u njihovu ostvarivanju.
HSLS i SDP izborni program temelje na privatnom vlasništvu i slobodnom poduzetništvu,
te na socijalno-tržišnom gospodarstvu.
Posebnu će brigu socijaldemokrati i socijalni liberali posvetiti dostojanstvu i zaštiti rada, zastupanju interesa svih onih koji žive od rezultata svoga rada, kao i ravnoteži interesa radno ovisnog stanovništva i poduzetništva.
Hrvatska treba temeljite promjene kako bi se ostvarila vladavina prava.
Umjesto korumpirane vlasti gradit ćemo sustav poštene vlasti na korist svim građanima.
Naš je cilj vraćanje povjerenja građana u vlast, a postupak ostvarivanja tog povjerenja jest odgovornost vlasti građanima, tj. vlast koja služi građanima.
SDP i HSLS žele izražavati općedruštvene interese, poticati široko okupljanje i slobodno izjašnjavanje građana o svemu onome što uklanja prepreke i otvara mogućnosti potpunoj demokratizaciji Hrvatske.
Izražavamo puno povjerenje u prosperitetnu budućnost Hrvatske, računajući na solidarnost, rad, pamet i samopouzdanje hrvatskih građana svih generacija.
Osobito se oslanjamo na energiju i sposobnost mladih, suočenih s izazovima, da bez opterećenja prošlošću sami sebi izgrade bolje društvo u novom tisućljeću.
HSLS i SDP preuzimaju odgovornost za novi smjer!
Promjene ćemo provesti zajedno s hrvatskim građanima, sindikatima, građanskim i strukovnim udrugama.
Učinit ćemo to solidarno s drugim demokratskim strankama, a ne mimo njih.
SDP i HSLS će osigurati vlast koju će kontrolirati oni koji su je izabrali.
Hrvatski socijaldemkorati i socijalni liberali ovom deklaracijom pozivaju sve građane na sudjelovanje u zajedništvu za ostvarenje politike novog smjera.
Šansu da doprinesu razvoju bolje Hrvatske dobit će svi koji to žele.
TEMELJNI CILJEVI POLITIKE NOVOG SMJERA
Gospodarski razvoj i zapošljavanje
Nužni uvjeti za bolji život građana Republike Hrvatske su gospodarski razvoj i nova radna mjesta
uz povećanje socijalne sigurnosti i socijalne pravednosti.
Dinamičan gospodarski rast, sa stopama višim od 5%, temeljen na svim raspoloživim domaćim i inozemnim resursima, novi sustav obrazovanja i tehnološki razvoj, omogućit će smanjenje stope nezaposlenosti na razinu razvijenih europskih zemalja.
Gospodarski razvoj i zapošljavanje strateški su ciljevi novog smjera hrvatskog društva.
Slobodno i otvoreno hrvatsko tržište, kao sastavni dio svjetskog tržišta, osnova je gospodarskog razvitka.
Zaštita domaćih poduzetnika nužna je samo u procesima prilagodbe hrvatskog gospodarstva svjetskom tržištu na u svijetu uobičajen način i sukladno potpisanim međunarodnim sporazumima Republike Hrvatske.
SDP i HSLS zalagat će se za sustavno otklanjanje monopola i drugih prepreka slobodnom i otvorenom tržištu.
Članstvo u Svjetskoj trgovačkoj organizaciji (WTO),
Srednjeuropskoj zoni slobodne trgovine (CEFTA)
i Europskoj uniji (EU) prvorazredni su interesi Hrvatske.
HSLS i SDP će u suradnji sa socijaldemokratskim, liberalnim i ostalim demokratskim strankama Europe nastojati ubrzati ulazak Hrvatske u ove europske i svjetske organizacije.
Posebno će nastojati iskoristiti gospodarske mogućnosti Pakta o stabilnosti za intenziviranje gospodarske suradnje sa susjednim i zemljama srednje Europe.
Hrvatsko gospodarstvo valja u potpunosti depolitizirati.
SDP i HSLS će podržavati poduzetništvo.
HSLS i SDP će promicati i štititi privatno vlasništvo.
Država ne smije arbitrirati među poduzetnicima i privilegirati neke od njih.
HSLS i SDP će po preuzimanju vlasti osigurati da država poštuje autonomiju poduzeća i stvara im jednake šanse u tržišnoj utakmici.
Sveobuhvatna privatizacija je uvjet novog razvoja i zapošljavanja.
HSLS i SDP će osigurati sve neophodne političke, pravne i ekonomske uvjete za poticanje stranih ulaganja.
Inozemni kapital je nužna pretpostavka povećanja proizvodnje, zapošljavanja i tehnološkog razvoja, izlaska na nova tržišta i izvoza.
SDP i HSLS će se posebno zalagati za poticanje inozemnih ulaganja u privatni sektor.
HSLS i SDP će smanjiti porezna opterećenja, osigurati pravedniju raspodjelu poreznog tereta i stimulirati ulaganja oslobađanjem od poreza.
To znači da će SDP i HSLS, u skladu s mogućnostima zemlje i novim razvojem, postupno smanjivati poreznu presiju na poduzeća i građane.
Pravednija raspodjela poreznog tereta će se postići značajnim podizanjem neoporezivog dijela poreza na dohodak do visine potrebne za život prosječne obitelji uz istodobno uvođenje više poreznih stopa.
Također će se razmotriti mogućnost oslobađanja od poreza na dohodak na onaj dio dohotka koji građani sa višim primanjima investiraju u novi razvoj i zapošljavanje.
Dobit koja se reinvestira neće se oporezovati.
Razmotrit će se mogućnosti uvođenja niže stope poreza na dobit.
Također će se smanjiti stope poreza na dodanu vrijednost.
U najkraćem mogućem roku SDP i HSLS će nastojati smanjiti udio državnog proračuna i ukupne javne potrošnje u nacionalnom dohotku.
To je jedna od pretpostavki pokretanja novog razvoja i novog produktivnog zapošljavanja.
Ekonomska politika HSLS-a i SDP-a uključuje razradu i ostvarenje posebnog programa unapređivanja međunarodne konkurentnosti hrvatskog gospodarstva.
Suština nove gospodarske strategije je orijentacija hrvatskih poduzeća na izvoz usluga i proizvoda.
HSLS i SDP će nastojati stvoriti takav društveni i ekonomski ambijent u kojem će cijelo hrvatsko društvo biti u funkciji promicanja izvoza i u kojem će više profitirati izvoznici od uvoznika.
Za HSLS i SDP poljoprivreda je jedna od ključnih gospodarskih grana koju treba uvrstiti u razvojne prioritete.
Gospodarski razvoj poljoprivrede ostvarit ćemo državnim subvencijama izravno poljoprivrednom proizvođaču do razine susjednih zemalja (Madžarska, Slovenija),
uspostavom razvojnog modela financiranja sela i poljoprivrede (organiziranjem poljoprivredne banke),
poticanjem naseljavanja i gospodarskog konsolidiranja područja od posebne državne skrbi i pograničnih područja,
zaštitom vrijednosti zemljišta rentnom politikom,
stvaranjem prepoznatljivog kvalitetnog hrvatskog proizvoda za izvoz,
povezivanjem i usklađivanjem razvoja poljoprivrede i turizma,
usklađivanjem i prilagodbom trgovinskoj i cjenovnoj politici prema WTO-u,
razvojem službi za unapređenje razvoja poljoprivrede i života na selu,
usmjeravanjem na dopunske djelatnosti u poljoprivredi,
izgradnjom funkcionalne strukture organizacijskih i proizvodnih oblika u poljoprivredi,
donošenjem pravne infrastrukture što će omogućiti ozbiljne zahvate primjerice u eksploataciji podržavljenog zemljišta,
stvaranjem uvjeta za ostanak mladih na selu
i socijalno-ekonomskim zbrinjavanjem staračkih domaćinstava na selu.
Mjere za povećanje učinkovitosti poljoprivrede pratit će mjere zaštite tla;
stimulirat će se okrupnjavanje gazdinstva, stvaranje dioničkih društava;
osigurat će se zaštita prostora, pitka voda, provođenje mjera za kvalitetu vode, odvodnjavanje i navodnjavanje te zaštita od poplava.
U Hrvatskoj je nužno izvršiti reindustrijalizaciju.
To znači da će HSLS i SDP poduprijeti sve one industrijske programe izvoznog karaktera koji rezultiraju proizvodima visoke tehnologije i koji daju proizvode više vrijednosti.
Jednu od rijetkih komparativnih prednosti Hrvatske u odnosu na druge zemlje - more - valjat će iskoristiti za ubrzaniji razvoj cijele zemlje putem podrške pomorskoj orijentaciji Hrvatske.
HSLS-ova i SDP-ova nova vlast stvorit će uvjete za ubrzan razvoj modernog turizma sposobnog da se bori sa konkurencijom na globalnom svjetskom tržištu.
Koncepcija razvoja turizma temelji se na postupnom mijenjanju masovnog, industrijskog turizma u turizam ambijenta i visoke kvalitete.
Poticat će se ponuda temeljena na malim sadržajima i uslugama, ponuda obiteljskog pansiona.
Mjerama ekonomske politike podržat će se obogaćivanje turističke ponude.
Promet je jedna od najhitnijih hrvatskih gospodarskih grana.
Među prioritete u izgradnji uvrštavamo razvoj komunikacija.
Prometna i druga infrastruktura u Hrvatskoj gradit će se davanjem koncesija i angažiranjem inozemnih sredstava.
Svim oblicima prometne infrastrukture povezat će se hrvatske regije, a Hrvatska sa svijetom.
SDP i HSLS će nastojati posebnim mjerama kreditne, porezne i komunalne politike, kao i na druge načine poduprijeti stambenu izgradnju.
Uslužno gospodarstvo temeljeno na znanju osnova je ekonomije idućeg stoljeća.
SDP i HSLS će podržati razvoj i izvoz intelektualnih i drugih usluga.
HSLS i SDP neće podupirati izgradnju nuklearnih elektrana i termoelektrana na ugljen.
Zalažemo se za opskrbu gospodarstva i proizvodnju električne energije iz prirodnog plina i drugih čistih izvora (sunce, vjetar itd.).
Naše stranke će aktivno sudjelovati u izradi i podupirati sve programe kojima se promiče i štiti okoliš.
Posebne poticajne mjere tekuće i razvojne ekonomske politike primjenjivat će se na područja od posebne državne skrbi i manje razvijena područja.
Ispunjavajući prije navedene zadaće ostvarit ćemo nužne pretpostavke za novo zapošljavanje.
Država ima odgovornost, ona treba postati aktivan čimbenik, posrednik u zapošljavanju.
Stoga ćemo provesti mjere aktivne politike države prema novom zapošljavanju što će rad učiniti isplativim za pojedince i obitelj;
poslodavce će se poreznim i drugim olakšicama poticati na zapošljavanje novih radnika;
provest će se program zapošljavanja za ciljane socijalne grupe (žene, dugo nezaposleni),
pomoći korisnicima različitih pogodnosti da iskoriste svoj radni potencijal,
podržati samozapošljavanje kroz poduzetništvo.
Visoka nezaposlenost kratkoročno će se rješavati poticanjem motivacije nezaposlenih za prekvalifikacije i dodatno školovanje, te na povećanu mobilnost na tržištu rada.
Od posebnih mjera kojima će se povećati zapošljavanje provest će se: poticanje samozapošljavanja odobravanjem povoljnih kredita,
sufinanciranje zapošljavanja nezaposlenih mladih ljudi,
ozakonjenje djelovanja privatnih agencija za zapošljavanje,
unapređivanje razine obaviještenosti medu nezaposlenima o mogućnostima doškolovanja i prekvalifikacije te stimuliranjem prekvalifikacija.
Obrazovanje, znanost i kultura - razvojne snage društva
Razvoju znanosti, kulture i obrazovanja nema alternative.
Slabije obrazovana nacija gubi tržišnu utakmicu u svijetu.
Znanost, kultura i obrazovanje nisu potrošnja nego razvojna snaga suvremenog društva.
Širenje i unapređenje obrazovne infrastrukture, osiguranje standarda djelatnika u području obrazovanja, znanosti i kulture kao osnovnog uvjeta očuvanja profesionalizma i stručnosti predstavlja za hrvatske socijaldemokrate i socijalne liberale ulaganje u razvoj!
Stvaranje komplementarnog sustava znanosti i obrazovanja, od osnovnog do visokog školstva, između Hrvatske i Europe, jedan je od bitnih činitelja iskoraka Hrvatske prema modernizaciji i suvremenom razvitku.
To ujedno znači i zahtjev da se proračunska ulaganja u ova područja bitno uvećaju, da postupno dostignu postotak BDP kao u razvijenim zemljama Zapada.
Hrvatska će prosvjetna i obrazovna politika uvažavati sljedeće odrednice: nacionalne osobitosti ali i europsku kompatibilnost školstva;
elastičan, demokratičan, prohodan i djelotvoran školski sustav;
decentraliziranost prosvjetne politike po mjeri učinkovitosti, odgovornosti i racionalnosti;
suvremeni i korisni nastavni sadržaji i njima primjereni udžbenici;
kvalitetno znanje primjereno informacijskom društvu i novim tehnologijama;
partnerska suradnja u učenju za život.
Podržavamo što širi i što potpuniji pristup obrazovanju: ono treba obuhvaćati sve životne dobi - od predškolske i školske, do stalnog obrazovanja i slobode izbora u zreloj dobi i starosti.
SDP i HSLS zalažu se za one institucionalne izmjene koje vode autonomiji Sveučilišta, škola i kulturnih ustanova, a to znači temeljitu reviziju postojećih zakona.
U državnim fondovima i drugim ustanovama u kojima se utemeljuju financijska sredstva moraju suodlučivati i predstavnici sveučilišta, instituta i škola, studenata, učenika i roditelja, kako na državnoj tako i na lokalnoj razini.
Znanstvena djelatnost i visoko školstvo postat će državni strateški prioritet, jer uspješnost tih djelatnosti vodi otvaranju visoko akumulativnih radnih mjesta, razvoju novih proizvoda, novih tehnologija, a time i novih društvenih i gospodarskih odnosa.
Založit ćemo se da Sabor donese cjelovitu kratkoročnu i dugoročnu strategiju razvoja znanosti, uz sudjelovanje stručnih potencijala same znanstvene zajednice.
Kulturna dobra moraju postati svima pristupačna, a otvaranje prostora za vlastito nacionalno kulturno stvaralaštvo najbolji je način promicanja ukupnih nacionalnih interesa unutar procesa globalizacija.
Samo takva stvaralačka Hrvatska može sebi osigurati dostojno mjesto u suvremenom svijetu.
Razvijat ćemo mrežu javnih kulturnih institucija težeći da se u gustoći i raznolikosti, u materijalnoj, tehničkoj i kadrovskoj opremljenosti približimo europskim standardima;
zalagat ćemo se za porezne propise koji idu u korist snažnog privatnog sponzorstva kako bi se, uz sustav javnog financiranja i neovisnih stručnih zaklada, financijski osiguralo mrežu nužnih javnih, kulturnih, znanstvenih i obrazovnih institucija.
Poticat ćemo policentrični sustav kulturnog stvaralaštva koji može izraziti i poticati slobodna okupljanja kulturnih stvaralaca, uključujući i amaterske i alternativne kulturne sadržaje.
Osigurat će se snažna funkcionalna međupovezanost javnog školstva, javnih medija i kulture, a isto tako i integriranost kulture u turizam.
Šansa za mlade
Krajem 1997. godine od ukupnog broja nezaposlenih 31,8% bili su mladi nezaposleni ljudi do 24 godine starosti.
U svibnju 1999. bilo je 140 000 nezaposlenih u dobi do 29 godina ili čak 44% od ukupnog broja nezaposlenih.
90 000 nezaposlenih traži posao prvi puta.
Uvjereni da upravo mladi moraju biti nositelj sveukupnog nacionalnog prosperiteta, s posebnim naglaskom na uključivanje Hrvatske u europske integracije utvrdili smo posebne mjere za poboljšanje položaja mladih u našem društvu: materijalnim i poreznim olakšicama poticat ćemo poslodavce da zapošljavaju mlade ljude,
pospješit ćemo radnu mobilnost mladih osiguravanjem dugoročnog posla i osiguravanjem povoljnih stambenih kredita,
usklađivat ćemo obrazovnu upisnu politiku s dugoročnim potrebama gospodarskog razvoja Hrvatske.
Ekonomska stabilnost
Politička stabilnost, te poduzetnički poticajan makroekonomski okvir uz funkcioniranje pravne i socijalne države bitan su sadržaj stabilnih i poticajnih uvjeta privređivanja.
SDP i HSLS će voditi politiku ekonomske stabilnosti što, u prvom redu, znači stabilne cijene, odnosno, nisku inflaciju
uz istodobni gospodarski rast, razvoj i zapošljavanje, kao i stabilne uvjete gospodarenja.
Osnovna obilježja modela socijalno-tržišne ekonomije s politikom razvoja i ekonomske stabilnosti, za koje se zalažu SDP i HSLS, temelje se na:
-poticanju proizvodnje i zapošljavanja uz stimuliranje ulaganja u razvoj i aktiviranje postojećih resursa,
-utjecanju na potražnju čime se ublažavaju i kontroliraju ciklički poremećaji,
-odmjerenoj poreznoj politici sa smanjivanjem presije, ali s čvrstim ograničenjima proračunske i državne potrošnje; smanjenjem poreznih stopa stimulirat će se investiranje, rad i poduzetništvo te povećati ponuda kao trajni cilj poboljšanja uvjeta života i rada,
-aktivnim mjerama podrške proizvodnji i izvozu smanjenjem troškova, politikom tečaja, dohodaka i cijena
te snažnim izvoznim poticajima različitim instrumentima od devizne do znanstvene politike,
-na monetarnoj politici uz restrukturiranje novčane mase u korist proizvodnje, ali bez inflacijskih učinaka;
na ubrzanju investicija uz niže kamatne stope, povećanju štednje, snižavanju troškova i suvremenoj aktivnoj politici privlačenja izravnih investicija iz inozemstva.
Poduzetništvo i privatizacija
HSLS i SDP će stvarati uvjete za razvoj poduzetništva u svim njegovim oblicima.
Posebno će nastojati potpomagati poduzetništvo u malim i srednjim poduzećima.
SDP i HSLS nastojat će onemogućiti sve birokratske otpore razvoju poduzetništva.
Umjesto da postane temelj gospodarskih promjena i stvaranja tržišnog sustava gospodarenja, pretvorba i privatizacija, izvršeni na HDZ-ov način, doveli su do ogromnog smanjenja zaposlenosti, drastičnog socijalnog raslojavanja na malu skupinu politički moćnih, novih bogataša i većinu osiromašenih i politički marginaliziranih građana, te do povećanog arbitrarnog miješanja države i politike u gospodarstvo.
HSLS i SDP su svjesni činjenice da je sveobuhvatna i brza privatizacija osnovni uvjet novog razvoja i povećanja zaposlenosti.
Stoga se SDP i HSLS zalažu za privatizaciju koja će obuhvatiti sve gospodarske i druge sektore u državi s izuzetkom javnog dobra.
Javno dobro će se u gospodarsku funkciju stavljati davanjem u koncesiju.
Privatizacija će biti poštena, a to znači da će se izvesti transparentno uz potpun nadzor Hrvatskog državnog sabora i javnosti.
SDP i HSLS prihvaćaju odgovornost ispravljanja nepravdi iz dosadašnjeg tijeka pretvorbe i privatizacije izvedenog pod vlašću HDZ-a.
Do dijela dionica, odnosno udjela, trebaju razmjerno svom doprinosu doći i građani, kooperanti i zadrugari.
Privatizacija mora biti izvedena kao podrška novom razvoju i zapošljavanju uz dodatni priliv kapitala.
Revizija pretvorbe i privatizacije
SDP i HSLS će osigurati cjelovit nadzor i reviziju pretvorbe.
Pretvorba obavljena na kriminalan način poništit će se, a otuđena imovina prenijeti u posebni Fond za gospodarski razvoj, zapošljavanje i rješavanje socijalnih problema (primjerice povratak duga umirovljenicima) te u fondove za financiranje izvoza.
Revizija pretvorbe, uz odgovarajuće pravne i financijske odluke, pokrenut će se i dovršiti u roku od šest mjeseci.
Sudionici slučajeva privatizacije i pretvorbe u kojima se utvrdilo postojanje kriminala, mita i korupcije odgovarat će pred zakonom.
Zajedničkim i usklađenim djelovanjem Sabora, Vlade, strukovnih organizacija i svih državnih tijela ostvarit će se program za iskorjenjivanje korupcije kojim će se obuhvatiti svi sumnjivi slučajevi i pokrenuti ubrzani zakonski postupak i kažnjavanje svih upletenih u korupciju, davanje i primanje mita.
Zdravstvo i socijalna sigurnost
U najkraćem mogućem roku izvršit će se revizija poslovanja Hrvatskog zavoda za zdravstveno osiguranje i Ministarstva zdravstva i osigurati što učinkovitija privatizacija u svim segmentima - od ordinacija do bolnica.
Omogućit će se obnova zdravstvene infrastrukture u ratom opustošenim područjima, jer je i to jedan od temeljnih uvjeta vraćanja stanovništva u te krajeve.
Postupno će se ukidati monopol Hrvatskog zavoda za zdravstveno osiguranje i omogućiti poslovanje i drugim osiguravateljima.
Bolnice će se kategorizirati, a njihovo poslovanje racionalizirati.
Podržat će se razvoj primarne i polikliničko konzilijarne zaštite, osnivanje dnevnih bolnica i racionalno korištenje viška bolničkih kapaciteta.
Osigurat će se plaćanje dugova ljekarnama u razumnom roku.
Problem osiguravanja sredstava za mirovine gorući je socijalni problem Hrvatske.
Veliki broj ljudi prijevremeno je umirovljen ili je otišao u mirovinu dokupom staža.
Tako se zbog pogrešne politike preranog umirovljenja broj umirovljenika od 1990. do 1999. popeo za 400 000 pa je u lipnju 1999. iznosio 940 000 i približio se broju zaposlenih.
548 014 umirovljenika prima mirovine u iznosu od 500 do 1500 kuna.
Reformi mirovinskog sustava SDP i HSLS pridaju osobitu važnost.
Cilj je reforme da umirovljenik, s potrebnim radnim stazom i određene dobi, prima mirovinu dovoljnu za dostojanstven život.
Preuzimamo obvezu provođenja odluke Ustavnog suda o povratu duga umirovljenicima u roku od dvije godina, a osigurat ćemo ravnopravnost među umirovljenicima pri izračunu mirovine, redovitost mjesečne isplate mirovina, znatnije sudjelovanje umirovljenika u upravljanju imovinom Fonda radi uvida i mogućnosti odlučivanja o gospodarenju imovinom Fonda.
Društvo mora pomoći, u cijelosti ili do potrebne razine onim našim sugrađanima koji zbog svojih psihofizičkih nedostataka ne mogu sami zaraditi sredstva potrebna za dostojan život.
Zbog toga je sadašnji sustav socijalne zaštite nužno preispitati u cjelini.
Osobito je važno zaštititi vojne i civilne žrtve rata, djecu bez roditelja, osobito djecu palih branitelja, invalide rata, invalide rada, osobe s poteškoćama u razvoju.
Posebnu skrb usmjerit ćemo na: poticanje profesionalne i socijalne rehabilitacije invalida,
otvaranje mogućnosti zapošljavanja invalida,
poticanje davanja donacija udrugama koje brinu za reintegraciju invalida u društveni život i uvođenje mjera porezne politike koje će motivirati potencijalne donatore.
Za hrvatske branitelje invalide osigurat će se odgovarajući stambeni uvjeti, stalna psihosocijalna pomoć i podrška psihički traumatiziranim braniteljima, kao i osiguravanje istih zakonskih prava ranjenima u ratu kao i oboljelima u ratu.
Poštena vlast
Hrvatskoj su potrebne korjenite promjene, ustavne, normativne kao i promjene općeg ponašanja vlasti, kako bi se izgradila pravna i pravedna država, te brzo napustili elementi sadašnje autokratske države.
Umjesto korumpirane vlasti mora se izgraditi sustav i praksa poštene vlasti.
Hrvatski socijaldemokrati i socijalni liberali revizijom zakonodavstva i promjenom politike u praksi ukinut će sve privilegije i osigurati ravnopravnost svih građana u pravima i obvezama.
Sadašnja će se primanja dužnosnika smanjiti pa će ovisiti o stanju u gospodarstvu i prosječnim primanjima u Hrvatskoj, a s ciljem vraćanja povjerenja građana u vlasti.
Ukinut će se svi oblici političke podobnosti.
Radna mjesta bit će dostupna na temelju profesionalnosti, stručnosti, znanja i poštenja, podjednakim uvjetima svim građanima bez obzira na njihovu političku opredijeljenost.
Pripremit će se i provesti promjene Ustava koje će osigurati prijelaz na punu parlamentarnu demokraciju uz redukciju ili ukidanje elemenata autokratske vlasti.
Revizijom zakonodavstva i promjenom u praksi ukinut će se sve institucije paralelne vlasti, odnosno monopolnih paradržavnih centara vlasti.
Uspostavit će se puni nadzor i sustav podjele vlasti.
Želimo onemogućiti sve sadašnje oblike djelovanja vlasti koji su izvor privilegija povlaštenih grupa koje ne rade po načelu brige za opće dobro.
Razradit će se sveobuhvatne mjere borbe protiv korupcije i zloporabe vlasti.
Smatramo da samostalnost i neovisnost institucija vlasti ne znači da su te institucije iznad društva i građana nego da su odgovorne u samostalnosti odlučivanja i nezavisne od političkih pritisaka.
Nezavisnost, odvojenost i samostalnost zakonodavne, sudbene i izvršne vlasti uvjet je demokratskog utemeljenja društva.
Svaka institucija izvršne vlasti u demokratskom društvu mora biti podvrgnuta nadzoru predstavničkih tijela i najšire javnosti.
Demokratsko civilno društvo
Dijalog i tolerancija pretpostavke su demokracije i istinskog višestranačja.
Bez dijaloga i tolerancije nema demokratskog procesa.
Za SDP i HSLS demokracija nije sukobljavanje koje vodi nestabilnosti nego sučeljavanje legitimnih interesa koje vodi izmirenju i stabilnosti.
Posebno, zaštita ljudskih prava temelj je svake demokracije, u svakoj državi svijeta.
Puno poštivanje, zaštita i promicanje ljudskih prava mjerilo su demokratičnosti i stabilnosti političkog sustava.
Poštivanje i zaštita ljudskih prava moraju biti utkani u sve institucije društva.
Pojedinac mora biti zaštićen od svemoći vlasti i države.
Za SDP i HSLS je ostvarenje ravnopravnosti spolova jedan od bitnih uvjeta kojim se svako društvo, pa tako i hrvatsko, može odrediti kao demokratsko i pravedno; to je društvo u kojem se ravnomjerno raspodjeljuje moć i odgovornost, društvo u kojem žene ravnopravno sudjeluju u donošenju odluka.
Zalažemo se da se zakonom osigura ravnopravnost i zaštita žene na radnom mjestu, ali i ravnopravno sudjelovanje žena u političkom životu.
Politička demokracija ne može funkcionirati bez razvijenog civilnog društva, bez postojanja udruga, društava i organizacija kao neovisnih ustanova građana.
SDP i HSLS zalažu se za jednostavniju proceduru osnivanja i djelovanja udruga građana, za njihovo djelovanje u skladu sa Zakonom, ali i za njihovu zaštitu od uplitanja vlasti.
Sama pak izvršna vlast odluke mora donositi, gdje god je to moguće, uz sudjelovanje ustanova civilnog društva - od fondova gdje se distribuiraju proračunska sredstva do povjerenstava u kojima se ostvaruju društveni utjecaji.
Pod vladavinom prava podrazumijevamo ne samo vladavinu zakona i poštivanje pravnog sustava već i takvu zakonodavnu aktivnost koja uz donošenje pravednih i demokratskih pravnih propisa promiče demokratske procese u društvu.
HSLS i SDP zalažu se za potpuno ostvarenje vjerskih sloboda.
Građanima mora biti omogućeno da slobodno slijede svoju savjest, bez diskriminiranja ili nametanja; to znači odvajanje religije od politike, Crkve od države.
Političku ćemo vlast osloboditi od sakralnosti kao i crkvu od političke zloporabe.
SDP i HSLS cijene doprinos Katoličke crkve u očuvanju i stvaranju identiteta hrvatskog naroda, a osobito vrednuju shvaćanje dostojanstva ljudske osobe, ljudskih prava, rada, njezin socijalni nauk.
Težimo daljnjem razvitku pozitivnih odnosa države i Katoličke crkve, kao i razvijanju pozitivnih odnosa sa svim drugim vjerskim zajednicama.
Hrvati u BiH su konstitutivan narod.
Također, u većem broju drugih zemalja Hrvati žive kao autohtona nacionalna manjina ili kao useljeničke skupine.
SDP i HSLS kao stranke državne odgovornosti ispunit će svoje obveze prema zaštiti i promicanju položaja Hrvata u drugim zemljama, ostvarujući ustavnu odredbu po kojoj Hrvatska skrbi o Hrvatima u drugim zemljama.
Također, u međunarodnim odnosima kao i u međunarodnim tijelima, Vijeću Europe i drugdje, zalagat ćemo se za podupiranje politike zaštite nacionalnih manjina, njihovog identiteta i multikulturalnosti.
HSLS i SDP zalagat će se za zaključivanje bilateralnih sporazuma s drugim, osobito susjednim državama, za zaštitu prava hrvatske nacionalne manjine u tim zemljama.
Dosljedno ćemo poštovati prava nacionalnih manjina u Hrvatskoj prema europskim standardima, na temelju međunarodnih ugovora i našeg unutarnjeg pravnog poretka.
Jednakost pred zakonom
Stanje pravosuđa u Hrvatskoj obilježeno je nedostatkom pravne sigurnosti.
Kriza pravosudnog sustava očituje se u sporosti i neučinkovitosti sudbene vlasti zbog koje ona ne ispunjava Ustavom i zakonima povjerene joj zadaće.
HSLS i SDP zagovaraju izmjene postojećih zakona koje će ubrzati sudske postupke i smanjiti broj predmeta pred sudovima, te koje će osigurati stručnost, nepristranost i neovisnost sudova.
Slobodni mediji
Slobodni su mediji najbolja brana samovolji vlasti i korupciji; sloboda medija znači i jamstvo svim demokratskim političkim i društvenim opcijama na jednak pristup i onim medijima koji su po položaju, organizaciji ili načinu funkcioniranja više podložni utjecaju vlasti i države.
To su prije svih televizija i radio.
Državnoj televiziji treba osigurati takav javni, demokratski legitimiran nadzor koji je ujedno i zaštita sloboda i odgovornosti novinarskog rada i informiranja.
Hrvatska će se televizija preustrojiti i organizirati kao javna ustanova pod zaštitom Sabora što uključuje izbor demokratski ustrojenih tijela u kojima se osigurava sudjelovanje javnosti i autonomija struke.
Ukinut će se politička manipulacija javnim mnijenjem i korištenje televizije kao sredstva propagande bilo koje stranke na vlasti.
Također, podržavajući razvitak privatnih televizija, SDP i HSLS će se protiviti mogućim zloporabama bilo kakve političke samovolje u smislu zamjena javnih interesa privatnim.
SDP i HSLS neće dopustiti politički nadzor vlasti nad tiskom.
To se poglavito odnosi na dnevni tisak, a to znači i poštivanje principa transparentnosti izdavača, kao i demokratska prava i obveze vlasnika.
Odgovorna lokalna samouprava
Želimo afirmirati lokalnu samoupravu kao najviši oblik teritorijalne decentralizacije vlasti i upravljanja.
Polazimo od stajališta da se sve ono što se može riješiti na nižoj razini na toj razini i riješi.
HSLS i SDP zagovaraju prenošenje dodatnih ovlasti i sredstava na lokalnu samoupravu u području školstva, primarne zdravstvene i socijalne zaštite te decentralizaciju upravljanja infrastrukturom (ceste, struja, voda i drugo).
Dekoncentraciju središnje vlasti riješit ćemo prenošenjem većih ovlasti na županije i gradove u dijelu upravne nadležnosti od neposrednog značaja za građane.
Značajan prilog tome bit će ukidanje paralelnih organa vlasti, razmještaj pojedinih organa državne uprave i ministarstava kao i provedba reorganizacije radi smanjenja broja ministarstava i posebnih uprava.
Provest ćemo racionalizaciju na lokalnoj razini uključujući utvrđivanje standarda i normi radi ograničenja broja zaposlenih u lokalnoj samoupravi.
U ostvarivanju programa poduzimat će se mjere da lokalna samouprava djelotvorno ostvari gospodarske i socijalne interese građana.
Načela regionalnog razvoja primjenjivat ćemo predlažući policentričnu strategiju ravnomjernog razvitka čitave države.
Nijedno područje Hrvatske ne smije biti zanemareno.
Nacionalna sigurnost
Nacionalna sigurnost Hrvatske mora biti zasnovana sukladno interesima kolektivne sigurnosti, ali unutar toga sustava Hrvatska mora moći izabrati i potvrditi svoje mjesto.
Zalažemo se za aktivan odnos usklađivanja vlastitih interesa s glavnim svjetskim čimbenicima sigurnosti i jasno definiran sigurnosni interes unutar regije.
Regionalno okruženje Hrvatske i dalje je nestabilno tako da interes Hrvatske vidimo u ohrabrivanju svih snaga mira i poticanju dobrosusjedskih odnosa,
uz primjeren razvitak vlastite obrambene moći.
To znači i modernizaciju obrambenih snaga, razvijanje djelotvornosti i uskađivanje s euroatlantskim sustavom sigurnosti koji je vezan uz perspektivu opće sigurnosti suvremenog demokratskog svijeta i neposredne sigurnosti u regiji.
Obrambeni sustav ne smije biti odvojen od demokratskog nadzora, napose predstavničkih tijela, ne samo zbog moguće zloporabe bilo kojeg pojedinca ili skupine, nego i zato da doprinosi razvitku Hrvatske kao demokratske i pravne države.
U njemu ne smije biti mjesta ideološkoj obojenosti, politiziranosti ili strančarenju pojedinaca i skupina.
Podržavajući služenje vojnog roka do šest mjeseci, profesionalizam i modernizaciju, a u korist ušteda, a ne na štetu obrambenih moći zemlje i njezine sigurnosti, SDP i HSLS zalagat će se za zaštitu prava svih djelatnika, stručno osposobljavanje i prekvalificiranje za nova zanimanja potrebna u obrambenom i sigurnosnom sustavu.
Posljedice nedjelotvornosti institucija pravne države, loše gospodarske i socijalne politike, te pretvorbe, najuočljivije su na oslobođenim područjima ili područjima od posebne državne skrbi.
Rastuća nezaposlenost, nedostatak programa gospodarske obnove, nekvalitetna obnova obiteljskih kuća, slab povratak prognanika, golemi problem razminiranja traže potpuno drukčiji državni pristup.
Socijaldemokrati i socijalni liberali svjesni su složenosti procesa koji traži višegodišnju strpljivost i materijalna sredstva; ustrajat ćemo na jasnom određivanju prioriteta, dobroj organizaciji posla, boljem zakonodavstvu i poštivanju međunarodnih obveza, kako bismo što brže ujednačili prilike na ovim područjima s onima u ostalim dijelovima zemlje.
Hrvatska u Europi
Napori SDP-a i HSLS-a na pokretanju i jačanju procesa pristupanja Republike Hrvatske međunarodnim integracijama dio su naše opće političke odgovornosti prema sadašnjoj i budućim generacijama hrvatskih građana, ali i doprinos stabilizaciji osjetljivih prilika u našem dijelu Europe.
Pored činjenice da se danas nalazi na samim rubovima međunarodnih integracija, Hrvatska je, zbog pogrešne vanjskopolitičke koncepcije (odnos prema BIH, europskim integracijama i dr.), ali i zbog kočenja funkcioniranja i razvitka demokratskih institucija na unutrašnjem planu, periodično izložena opasnosti uvođenja sankcija međunarodne zajednice i nema mogućnosti za provedbu ozbiljnih vanjskopolitičkih inicijativa.
Takav njen položaj HSLS i SDP će temeljito izmijeniti.
Članstvo u Europskoj uniji
i NATO za što se zalažemo jesu strateški ciljevi Republike Hrvatske kojima se treba približavati dosljednom demokratskom politikom.
Pristupanje EU poticat će rast gospodarstva i uklanjati tehnološko zaostajanje,
a kao članica NATO Hrvatska će po prvi put u svojoj povijesti postati dio demokratske sigurnosne strukture.
ELEMENTI GOSPODARSKOG PROGRAMA SDP-a i HSLS-a
Temeljni ciljevi
a) Gospodarski razvitak sa stopama rasta višim od 5 posto
b) Ubrzano zapošljavanje i smanjenje stope nezaposlenosti na razinu razvijenih država
Kako ostvariti ciljeve?
1. Politička, ekonomska i socijalna stabilnost
2. Rast izravnih inozemnih ulaganja
3. Brzi rast izvoza
Mjere ekonomske politike
1.Smanjenje užeg državnog proračuna za 17%
uz smanjenje ukupne javne potrošnje za 5%, s time da će konačne bilančne veličine ovisiti o stvarnom stanju koje će se utvrditi početkom mandata
2.Porezi
2.1.porez na dobit:
-reinvestirana dobit se ne oporezuje
-porez na dobit se smanjuje na 20%
2.2.porez na dohodak
-povećanje neoporezivog dijela sa 1000 na 2000 kuna,
-uvođenje diverzificiranih stopa od 5-40%,
-oslobađanje od poreza na dohodak za iznose uložene u novi razvoj,
-oslobađanje od poreza na dohodak za 12 mjeseci za novozaposlene na neodređeno vrijeme.
2.3.PDV
-postupno smanjenje PDV-a sa 22% na 17%
-povećanje broja artikala s nultom stopom PDV-a
2.4.smanjenje carina i carinskih pristojbi sukladno politici WT0 i susjednim zemljama
2.5.povećanje trošarina (posebnih poreza)
2.6.preraspodjela poreza u korist lokalnih zajednica i njihova međusobna konkurencija u stvaranju uvjeta za nove razvojne projekte
3.Privatizacija
-Ubrzana i sveobuhvatna privatizacija uz izuzetak javnog dobra i prethodnog stvaranja odgovarajućeg zakonskog okvira
4.Ubrzano stvaranje uvjeta za ulazak Hrvatske u Europsku uniju i europske i svjetske integracije
5.Monetarna politika
-neovisna pozicija Narodne banke Hrvatske
-podržavanje štednje radi novog razvoja uz garanciju države za sve štedne uloge bez obzira na visinu
-smanjenje kamatnih stopa smanjenjem obvezne reserve i drugim ekonomskim mjerama
-veće usmjeravanje novca i kredita u proizvodnju, nova radna mjesta i podršku izvoza
-održavanje stabilnosti tečaja kune i cijena
6.Tržište kapitala
-stvoriti uvjete za ubrzani razvoj institucije i instrumenata tržišta kapitala i novca
-podržati razvoj domaćih institucionalnih investitora
7.Podrška izvozu
-razviti   nacionalni   program   unapređenja   međunarodne konkurentnosti hrvatskog gospodarstva
8.Ostvarivanje cjelokupnog programa za rješenje problema nelikvidnosti i unutarnjih dugova od smanjenja proračuna, priliva dodatnog kapitala do učinkovitog funkcioniranja pravne države i odlučne borbe protiv korupcije.
9.Decentralizacija s aktivnom regionalnom politikom, razvojem otoka i bržim razvojem manje razvijenih područja.
10.Gospodarski program SDP-HSLS ostvaruje se u prožimanju s političkim i socijalnim aspektima ukupnog izbornog programa.
Cjelina pak gospodarskog programa SDP-HSLS ostvariti će se putem više skupina mjera i aktivnosti:10.1.skupinom hitnih mjera koje će se poduzeti u kraćem roku, od revizije  pretvorbe i privatizacije
do smanjenja javne potrošnje i državnog proračuna,
10.2.mjerama strateškog značenja od uvođenja parlamentarizma, funkcioniranja pravne države
do ostvarivanja dugoročne strategije i programa razvitka,
10.3.mjerama i aktivnostima na pojedinim područjima od poljoprivrede i turizma do suvremene industrijske politike i reindustrijalizacije,
10.4.mjerama i aktivnostima koje će putem socijalnog pakta voditi razdoblje socijalnog mira koji je preko potreban za ostvarivanje promjena i prosperiteta u gospodarskom i socijalnom životu Hrvatske
