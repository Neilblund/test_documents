1 PROVODIMO USTAVNU REFORMU U BiH
Cjelovita ustavna reforma je uvjet bez kojeg Hrvati teško mogu ostvariti jednakopravnost u BiH.
Zalažemo se za novi ustav koji sadrži dugoročna rješenja
koja će ostvariti ravnopravan položaj hrvatskog naroda s drugim konstitutivnim narodima u BiH,
četiri federalne jedinice, tri razine teritorijalno upravne organizacije BiH, za moderna ustavna rješenja, u skladu s pozitivnim europskim iskustvima i međunarodnim konvencijama o zaštiti ljudskih prava.
I dalje ćemo raditi na reformi javne uprave tako da bude jeftina, učinkovita
i u mogućnosti odgovoriti izazovima europskih integracija.
2 SMANJUJEMO NEZAPOSLENOST
Potičemo državu da investira i omogućuje investicije.
Taj proces će pokrenuti potrebu za radnom snagom
i osnivanjem novih dioničkih društava, rekonstrukciju postojećih,
a sve sa svrhom povećanja stope zaposlenja.
Okončanje procesa privatizacije do kraja 2013. godine,
restrukturiranje poduzeća u državnom vlasništvu,
smanjenje poreznih i neporeznih opterećenja gospodarstva, posebice u sferi doprinosa, prekvalifikacija i izobrazba,
jačanje potpore izvoznicima i uspješnim tvrtkama, fiskalna potpora unaprjeđenju poslovanja, te relativnog smanjivanja javnih rashoda
će doprinijeti godišnjem povećanju ukupne stope zaposlenosti od 2% i godišnjem povećanju stope zaposlenosti žena od 2,5%.
3 BORIMO SE PROTIV KORUPCIJE I KRIMINALA
Jačanjem Agencije za borbu protiv korupcije, zapljenom imovine stečene mitom i korupcijom i korištenjem oduzete imovine u socijalne svrhe,
za otvaranje fonda za mlade bračne parove, novorođenu djecu,
kao i poboljšanjem rada policije kako bi bila učinkovitija
unaprijedit ćemo borbu protiv korupcije i kriminala.
Posebice ćemo se i dalje zalagati za imenovanje neovisnog državnog tužitelja za borbu protiv korupcije,
za suradnju s europskim državama u suzbijanju i sprječavanju organizirane kriminalne djelatnosti i korištenjem pozitivnih pravnih rješenja iz drugih zemalja.
Posebnu pozornost ćemo posvetiti jačanju instrumenata pravne države.
4 STVARAMO UVJETE ZA RAZVOJ MALOG I SREDNJEG PODUZETNIŠTVA
Nastavit ćemo stvarati uvjete za povećanje broja malih i srednjih poduzeća čiji rad je zasnovan na inovacijama i koji je posebno izvozno orijentiran.
Osigurat ćemo financijske poticaje putem grantova,
izravne inozemne investicije
ubrzati postupak registracije poduzeća,
smanjiti fiskalna opterećenja (porez) za ovaj sektor,
osigurati kontinuirano obrazovanje, te prilagodbu radno sposobnih za rad u ovom sektoru,
a posebnu pozornost i dalje ćemo posvetiti ženama poduzetnicama i zapošljavanju mladih stručnih osoba.
5 OSIGURAVAMO VEĆU ZASTUPLJENOST ŽENA U DRUŠTVU
Zaštita majke u porodiljskom statusu kroz adekvatnu novčanu naknadu i pravo na dječji doplatak,
te još veća zastupljenost žena u političkom i javnom životu, sastavni su dio naše strategije.
U borbi za poboljšanje položaja žena u našem društvu podržavamo projekte koji će doprinijeti poboljšanju života ugroženih obitelji putem Zajednice žena HDZ-a BiH „Kraljica Katarina Kosača“.
6 POBOLJŠAVAMO POLOŽAJ MLADIH U DRUŠTVU
Osiguravanjem rada mladih u volonterskom statusu, omogućavanjem odrađivanja pripravničkoga staža, zapošljavanjem mladih,
stambenim zbrinjavanjem mladih obitelji,
osiguranjem povoljnih kredita kroz otvaranje banaka za mlade konkretno ćemo doprinijeti poboljšanju položaja mladih.
Više od 30% mladih i žena je na našim kandidacijskim listama.
7 REFORMIRAMO MIROVINSKI I ZDRAVSTVENI SUSTAV
Reformom mirovinskog sustava stvaramo uvjete za individualno mirovinsko osiguranje kroz dugoročnu štednju, povlaštene mirovine pod povoljnim uvjetima, mirovine u ovisnosti o visini plaće ili visini uplaćenih doprinosa u aktivnom razdoblju osiguranja,
kao i pravo na socijalne mirovine nikada ne dovodeći u pitanje njihovo pravo na ostvarenu mirovinu.
Omogućavanjem dostupnosti zdravstvene zaštite putem osiguranja zdravstvenih usluga svima, a posebice za djecu, žene, kronične bolesnike, osobe s posebnim potrebama i socijalno ugrožene, dostupnošću lijekova, ortopedskih pomagala, bolničke zdravstvene zaštite, kao i paketa zdravstvenih prava za neosigurane osobe bez obzira na njihovo prebivalište,  poboljšavamo životne uvjete građana.
8 S EUROPSKOM PUČKOM STRANKOM IDEMO U EUROATLANSKE INTEGRACIJE
Uključivanje u euroatlantske integracije kao i do sada bit će jedan od naših prioritetnih ciljeva za koji ćemo se zalagati.
Ispunjavanje obveza potrebnih za članstvo u EU zahtijeva razvijanje određenih institucionalnih kapaciteta zemlje i investiranje u pojedine oblasti.
Zalagat ćemo se i za uklanjanje svih smetnji na provedbi Sporazuma o stabilizaciji i pridruživanju te skoro stjecanje statusa kandidata za članstvo u EU.
Pored ulaganja vlastitih sredstava, Bosna i Hercegovina će dobiti i dopunska financijska sredstva Europske unije u procesu približavanja europskim integracijama,
a HDZ će se kao i do sada, zalagati za njihovu ravnopravnu raspodjelu.
9 POKREĆEMO RAZVOJ POLJOPRIVREDE, RURALNIH PODRUČJA I RAZVOJ TURIZMA
Reformi poljoprivrede pristupit ćemo kroz povećanje materijalno-financijske potpore domaćoj poljoprivrednoj proizvodnji i seoskim područjima.
Omogućit ćemo bolju zaštitu domaćeg tržišta, kroz viši stupanj specijalizacije i modernizacije poljoprivredne proizvodnje,
bolje i potpunije korištenje raspoloživih prirodnih resursa za poljoprivrednu proizvodnju,
usvajanje standarda i pravila Zajedničke poljoprivredne politike i financijskih instrumenata EU (fondova),
te viši stupanj prerade sirovina poljoprivrednog podrijetla i povećanje potrošnje hrane domaćeg podrijetla.
Kadrovsko i materijalno ćemo ojačati institucije nužne za uspješan razvitak domaće poljoprivrede.
Razvoj turizma usmjerit ćemo interesima lokalnog stanovništva, te njihovim potrebama i mogućnostima,
jačanju suradnje između privatnog sektora, lokalne samouprave, sustava turističkih zajednica i tvrtki.
HDZ BiH će i dalje činiti sve da naša područja postanu turistički prepoznatljiva, konkurentna destinacija.
10 OBRAZOVANJE – MOGUĆNOST I ŠANSA, INFORMACIJSKO DRUŠTVO I NOVE TEHNOLOGIJE
Radit ćemo na osiguranju uvjeta za besplatno školovanje za učenike i studente iz socijalno ugroženih obitelji,
na uvođenju obveznoga srednjoškolskog obrazovanja,
omogućavanju veće dostupnost i potrebnog broja mjesta za upis u nastavku školovanja na sveučilišta, putem financijske potpore za studente iz socijalno ugroženih obitelji, obitelji s više djece, za osobe s posebnim potrebama te studente s uspjehom iznad prosjeka.
I dalje ćemo raditi na osiguranju međunarodnog priznavanja diploma te stimulirati i promovirati programe suradnje s EU obrazovnim institucijama.
Nastavit ćemo poticati uključivanje u svjetske znanstveno-istraživačke i tehnološke tijekove, unaprjeđenjem suradnje u oblasti istraživanja, posebice uključivanjem u programe EU koji potiču inovativnost i konkurentnost proizvoda i usluga,
koristeći sva raspoloživa financijska sredstva radi povećanja mogućnosti za zapošljavanje visokoobrazovnog kadra u gospodarstvu i osiguranja čvrste veze gospodarstva i obrazovnih institucija.
