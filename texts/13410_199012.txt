PRESSEMEDDELELSE.  Den 3. december 1990  ARBEJDSLØSHED ØVERST PÅ DAGSORDENEN  Siden den første oliekrise i begyndelsen af 70'erne har Danmark både haft et permanent underskud på betalingsbalancen og en alt for høj arbejdsløshed at slås med. Skiftende regeringer har søgt at løse begge problemer samtidig, men uden held. Derfor har vi nu i nogle år været tvunget til at give betalingsbalancen l. prioritet. l 1990 får vi for første gang i 27 år overskud på betalingsbalancen. Det er en landvinding, vi skal holde fast i, så udlandsgælden Ran bringes ned. Men det giver samtidig nye muligheder for at flytte vægten i den økonomiske politik. Det Radikale Venstre finder, at tiden nu er inde, hvor vi kan tilade os at sætte kampen mod arbejdsløsheden øverst på dagsordenen. Men skal regeringens og Folketingets anstrengelser batte noget, så må der være en forståelse og et samarbejde med parterne på arbejdsmarkedet. Opgaverne må fordeles, og byrderne bæres i fællesskab. Derfor må firepartsdrøftelserne, som allerede har givet løsninger på en række problemer, fortsættes. Nøgleordene for en strategi til bekæmpelse af ledigheden er omstilling, uddannelse og udvikling. Derfor er der efter Det Radikale Venstres opfattelse brug for:  1. Helhedsløsningen gennemføres hurtigst muligt efter valget. Planen stiller betydelige krav til adfærdsændring og omstilling på arbejdsmarkedet. Dels via ændrede regler for hjemsendelsesledighed og supplerende dagpenge, som vil medføre nye ansættelsesformer. Dels via skærpede rådighedsbestemmelser. Desuden sker der en kraftig udvidelse af uddannelsesindsatsen, samtidig med at midlerne til forskning og udvikling øges betydeligt. Det er anslået, at planen vil betyde 25.000 nye arbejdspladser årligt.  2. Dagpenge reform, som flytter en væsentligt større del af byrden ved dagpengesystemets finansiering over til arbejdsmarkedets parter. Derved sikres det, at det er de totale omkostninger ved produktionen, ind. dagpengeudgifter, som inddrages i overenskomstforhandlingerne og ikke kun de umiddelbare lønomkostninger. I dag finansierer det offentlige ca. 70 pct. af dagpengeudgifterne. Efter Det Radikale Venstres opfattelse bør denne andel gradvis reduceres til 1/3.  På linie med anden lovpligtig forsikring gøres det obligatorisk for alle erhvervsaktive at forsikre sig mod arbejdsløshed. Det må ikke være muligt blot at "køre på frihjul" i tillid til, at det offentlige bistandssystem i sidste ende fungerer som sikkerhedsnet. En lovpligtig dagpengeforsikring vil betyde, at 800-900.000 erhvervsaktive - overvejende veluddannede med lav ledighedsrisiko - som i dag er uforsikrede, fremover vil bidrage til dagpengesystemets finansiering.  3. Aktiv arbejdsmarkedspolitik, hvor vægten flyttes fra passiv forsørgelse til uddannelse og beskæftigelse.  Danmark er det OECD-land, som bruger størst andel af nationalproduktet på arbejdsmarkedspolitiske foranstaltninger. Men vi er samtidig det land, hvor de aktive foranstaltninger - uddannelse, beskæftigelse m.v. - beslaglægger den mindste del af udgifterne. I Danmark er fordelingen mellem passive og aktive foranstaltninger ca. 80/20, hvorimod den er stort set omvendt i Sverige. - Med andre ord, arbejdsstyrkens "driftsudgifter" dominerer i Danmark helt over "investeringer" i dens kvalifikationer. Resultatet er højere arbejdsløshed.  Vægtforskydningen fra passive til aktive foranstaltninger realiseres gennem en ændret ansvarsfordeling. Arbejdsmarkedets parter overtager via dagpengereformen (jvf. ovenfor) hovedansvaret for den passive forsørgelse, hvorimod det offentlige påtager sig finansiering af uddannelse og andre aktive foranstaltninger. Der er således umiddelbar tilskyndelse til, at færrest mulige modtager dagpenge. De aktive tilbud udvides i takt med efterspørgslen En tilsvarende arbejdsdeling har allerede længe fungeret i Sverige.  4. Trygheds reform. Afskedigelsesreglerne på det danske  arbejdsmarked er de lempeligste blandt EF-landene svarende til EF's minimumkrav. Årsagen er det specielt 0( gunstige danske dagpengesystem finansieret over de offentlige kasser. I takt med, at dagpengefinansieringen overtages af parterne selv, forsvinder argumentet for så lempelige afskedigelsesregler. Dels må omkostningerne ved nogle virksomheders manglende produktionsplanlægning nu bæres af resten af arbejdsmarkedet, dels vanskeliggøres det offentliges tilrettelæggelse af aktive beskæftigelsesforanstaltninger, hvis masseafskedigelser sker uden fornødent varsel. Derfor er det nødvendigt, at arbejdsmarkedets parter forhandler sig frem til nye og strammere afskedigelsesregler. Derved øges de ansattes muligheder samtidig for selv at planlægge deres tilværelse.  5. "Joint ventures" mellem offentlig og privat virksomhed. Den opbyggede ekspertise i den offentlige sektor skal bruges bedre. Derfor skal reglerne om indtægtsdækket virksomhed anvendes til at fremme "joint ventures" mellem offentlig og privat virksomhed. Sådan systemeksport sker allerede i et vist omfang i dag, men der kan gøres meget mere. Det gælder eksempelvis boligområdet, uddannelse og miljø. Ikke mindst i forhold til Østeuropa og Sovjet er der store muligheder, fordi man her har brug for helt nye løsninger på de eksisterende problemer. Systemeksport fremmer dansk beskæftigelse og eksport, bruger danske talentreserver bedre og vil samtidig være et bidrag til at stabilisere forholdene i Østeuropa og Sovjet.
