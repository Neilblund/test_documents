ΤΟ ΔΙΚΟ ΜΑΣ ΟΡΑΜΑ ΣΤΗΝ ΠΡΑΞΗ
Η Κύπρος μας βρίσκεται μπροστά σε σταυροδρόμι.
Ο ένας δρόμος οδηγεί στη μετατροπή της κρίσης σε ευκαιρία να ανακτήσει την αναπτυξιακή της δυναμική, να αναβαθμίσει τη γεωστρατηγική θέση της και να απαλλαγεί από τις διαρθρωτικές της αδυναμίες.
Ο άλλος οδηγεί στον εγκλωβισμό στα αδιέξοδα του παρελθόντος, στην αδράνεια μπροστά στις προκλήσεις της νέας εποχής και στην εμπλοκή στο φαύλο κύκλο της ύφεσης.
Το Δημοκρατικό Κόμμα έχει ταυτιστεί με τους αγώνες επίτευξης μιας δίκαιης, βιώσιμης και λειτουργικής λύσης στο Κυπριακό.
Έχει ταυτιστεί με τα επιτεύγματα που έκαναν τον κυπριακό λαό περήφανο σχετικά με το οικονομικό θαύμα που συντελέστηκε στα χρόνια της διακυβέρνησής του.
Σήμερα, απευθύνεται στον κυπριακό λαό προτείνοντάς του μια διεκδικητική στρατηγική στο Kυπριακό
 και μια στρατηγική ευθύνης και προοπτικής για τον τόπο και το λαό.
Μια στρατηγική με κοινωνική συναίνεση, διαρθρωτικές αλλαγές και ριζικές μεταρρυθμίσεις.
 Με προτεραιότητα στα μεγάλα προβλήματα της καθημερινότητας,της βιωσιμότητας και της ασφάλειας,
ώστε η κοινωνία και η οικονομία να διανύσουν τη δύσκολη μεταβατική περίοδο των ανατρεπτικών εξελίξεων.
ΚΟΡΥΦΑΙΟ ΟΡΑΜΑ Η ΑΠΕΛΕΥΘΕΡΩΣΗ ΚΑΙ Η ΕΠΑΝΕΝΩΣΗ ΤΗΣ ΚΥΠΡΟΥ
Για το Δημοκρατικό Κόμμα το όραμα για τη νέα, μετά την κρίση, εποχή της Κύπρου είναι άρρηκτα συνδεδεμένο με τη δίκαιη, βιώσιμη και λειτουργική λύση του Κυπριακού.
Το Κυπριακό παραμένει για το Δημοκρατικό Κόμμα ένα πρόβλημα που είναι πρωτίστως διεθνές και δημιουργήθηκε με την τουρκική εισβολή και κατοχή.
Είναι πρόβλημα διεθνούς δικαίου, είναι πρόβλημα διεθνούς νομιμότητας, είναι πρόβλημα ανθρωπίνων δικαιωμάτων.
 Είναι πρόβλημα ξένων επεμβάσεων στα εσωτερικά της Κυπριακής Δημοκρατίας.
Εμπόδιο για τη λύση του παραμένει πάντα η Τουρκία και η συμπεριφορά της.
Σήμερα βρισκόμαστε ξανά σε μεταβατική περίοδο.
Άρχισε με την καταψήφιση του Σχεδίου Ανάν.
Συνεχίστηκε με την οριοθέτηση της Α.Ο.Ζ. και την υπογραφή των συμφωνιών για την αξιοποίηση του φυσικού πλούτου της περιοχής
 Κλιμακώθηκε με την επανέναρξη των διμερών διαπραγματεύσεων από τη σημερινή Κυβέρνηση.
Το περιεχόμενο της λύσης παραμένει κρισιμότερο από το χρόνο κατά τον οποίο μπορεί να επιτευχθεί η επιθυμητή λύση.
Έχουμε διαφωνήσει με τον Πρόεδρο Χριστόφια και την κυβέρνησή του για τους χειρισμούς που έγιναν στο θέμα του περιουσιακού, των εποίκων, της σταθμισμένης ψήφου, της εκ περιτροπής Προεδρίας.
Πρόκειται για προτάσεις που επιμένουμε ότι πρέπει να αποσυρθούν.
Εκείνο που πρωτεύει είναι η αξιοποίηση των ευκαιριών που δημιουργούνται στο πλαίσιο των ευρύτερων ανακατατάξεων στην περιοχή, αλλά και των νέων συνθηκών που προκύπτουν με την προοπτική της ανάδειξης της Κύπρου σε ενεργειακό κόμβο της Ευρώπης.
Στην προσπάθεια της επίλυσης μπορούμε και πρέπει να αποκτήσουμε νέους συμμάχους, αρχής γενομένης από τους ίδιους τους Τουρκοκύπριους, των οποίων οι εντεινόμενες αντιδράσεις απέναντι στην τουρκική κυβέρνηση αποτελούν θετική εξέλιξη.
Με τις κατάλληλες διπλωματικές και επικοινωνιακές κινήσεις μπορούν να επιστρατευθούν νέοι σύμμαχοι για την καταδίκη των καταστροφών και των βεβηλώσεων πολιτιστικών και θρησκευτικών μνημείων στα κατεχόμενα.
Νέοι σύμμαχοι μπορούν να κινητοποιηθούν για την ανάδειξη των προβλημάτων των εγκλωβισμένων και της καταπάτησης των ανθρωπίνων δικαιωμάτων από τις κατοχικές δυνάμεις.
Τα εγκλήματα εθνοκάθαρσης που διαπράττει η Τουρκία πρέπει να σταματήσουν.
Το ΔΗ.ΚΟ. επιμένει με σταθερότητα και συνέπεια να στηρίζει δημιουργικά και εποικοδομητικά κάθε προσπάθεια, κάθε Προέδρου της Κυπριακής Δημοκρατίας που προσπαθεί για μια δίκαιη λύση.
Δίκαιη λύση είναι για το ΔΗ.ΚΟ. μόνο η λύση που βάζει τέλος στην τουρκική κατοχή, στις ξένες επεμβάσεις, στον εποικισμό, στα εγγυητικά δικαιώματα της Τουρκίας.
Είναι η λύση που κατοχυρώνει τις τρεις βασικές ελευθερίες και τα ανθρώπινα δικαιώματα των νόμιμων κατοίκων της Κύπρου.
Είναι η λύση της αποκατάστασης της ενότητας του Κράτους, του λαού, των θεσμών, της οικονομίας.
Η  λύση  της  συνομοσπονδίας, που  προτείνει  η  Τουρκία  επιδιώκοντας  την  ύπαρξη  δύο  ξεχωριστών  κρατών, είναι  απαράδεκτη.
Δεν  πρόκειται  να  γίνει  αποδεκτή  όποια  διλήμματα  κι  αν  τεθούν, όποιοι  εκβιασμοί  κι  αν  γίνουν.
Αν  η  τουρκική  πλευρά  επιμείνει  να  εκμεταλλεύεται  προκλητικά  τη  διαδικασία  των  απευθείας  διαπραγματεύσεων, πρέπει χωρίς  δισταγμό να  καταγγελθεί  και να   βρεθεί  αντιμέτωπη με   συνθήκες  που   θα   αυξήσουν  το  τίμημα της   συμπεριφοράς της.
ΠΟΛΙΤΙΚΗ ΣΤΑΘΕΡΟΤΗΤΑ – ΙΣΧΥΡΗ ΟΙΚΟΝΟΜΙΑ
Στόχος της στρατηγικής του Δημοκρατικού Κόμματος είναι η εξασφάλιση της πολιτικής σταθερότητας ως προϋπόθεση για την κεφαλαιοποίηση και αξιοποίηση των συγκριτικών πλεονεκτημάτων του τόπου, που δίνουν τη δυνατότητα γέννησης και υλοποίησης ενός νέου οράματος για την Κύπρο.
Του οράματος για την αναβάθμιση του τουριστικού προϊόντος,
 την ενίσχυση του χρηματοπιστωτικού συστήματος,
 την αύξηση της ανταγωνιστικότητας των επιχειρήσεων,
 την ανάδειξή της σε διεθνές εκπαιδευτικό και ερευνητικό κέντρο.
 Του οράματος για τη μετατροπή της σε ενεργειακό κόμβο ευρωπαϊκής σημασίας,
 πρότυπο πράσινης ανάπτυξης, παράδειγμα χρήσης ανανεώσιμων πηγών ενέργειας,
 πόλο έλξης νέων επενδύσεων,
 χώρο παραγωγής υψηλής ποιότητας, προστιθέμενης αξίας και διατροφικής ασφάλειας αγροτικών προϊόντων.
Ενός οράματος για μια πραγματικά ισχυρή οικονομία βασισμένη στη δημιουργική πρωτοβουλία, τη διαρκή καινοτομία, τις νέες τεχνολογίες και τις αξίες μιας αειφόρου ανάπτυξης.
Αδιαπραγμάτευτος πυρήνας της στρατηγικής μας είναι η μεταρρύθμιση του Κράτους και ο επαναπροσδιορισμός του ρόλου του.
Είναι η ουσιαστική διαφορά μας από το νεοφιλελευθερισμό, που θεωρεί το Κράτος υπηρέτη της αγοράς.
Είναι η ουσιαστική διαφορά μας από τον κρατισμό, που καταδυναστεύει την αγορά και εμποδίζει την υγιή ανάπτυξη της ανταγωνιστικότητάς της.
Είναι η ουσιαστική διαφορά μας από το λαϊκισμό, που «χαϊδεύει τα αφτιά» χωρίς να αντιμετωπίζει την πραγματικότητα, χωρίς να προτείνει ρεαλιστικές λύσεις.
Δεν θέλουμε ένα Κράτος ανίκανο να παρέμβει στις εξελίξεις,
να ρυθμίσει τις αγορές,
να επιβάλει την κοινωνική δικαιοσύνη,
να εξασφαλίσει την κοινωνική συνοχή.
Δεν θέλουμε ένα Κράτος – επιχειρηματία που θα υποκαθιστά τον ιδιωτικό τομέα, θα αναστέλλει τις πρωτοβουλίες του, θα καταπνίγει τη δυναμικότητά του.
Δεν θέλουμε ένα Κράτος γραφειοκρατικό, πελατειακό, αναξιοκρατικό, που σπαταλά πόρους για να εξυπηρετήσει κομματικές σκοπιμότητες σωρεύοντας χρέη και ελλείμματα.
Θέλουμε ένα Κράτος επιτελικό, με ευέλικτους μηχανισμούς, το οποίο θα εμψυχώνει τις παραγωγικές δυνάμεις και θα ανοίγει το δρόμο της ανάπτυξής τους.
Θέλουμε ένα Κράτος υψηλής αποτελεσματικότητας, ικανό να προετοιμάζει το μέλλον, να δημιουργεί στέρεες υποδομές και να συντονίζει τα βήματα μιας δυναμικής και αλληλέγγυας κοινωνίας.
 Χωρίς να διαχωρίζει τις δυνάμεις της,
χωρίς να κατακερματίζει τη συνοχή τους,
χωρίς να ευνοεί τους ημέτερους,
χωρίς να αδικεί τους ασθενέστερους.
Θέλουμε ένα Κράτος που θα υπάρχει για να υπηρετεί και όχι για να υπηρετείται.
Για να εμψυχώνει και όχι να αποθαρρύνει..
Για να καθοδηγεί και όχι να καθοδηγείται.
Για να πολλαπλασιάζει τα συγκριτικά πλεονεκτήματα και όχι να δημιουργεί συγκριτικά μειονεκτήματα
Πάνω σ’ αυτά τα συγκριτικά πλεονεκτήματα καλούμε τον κυπριακό λαό να στηρίξει τις ελπίδες και την αισιοδοξία του.
Πάνω σ’ αυτά τα συγκριτικά πλεονεκτήματα επιδιώκουμε την επίτευξη προγραμματικών συγκλίσεων για την υπέρβαση της κρίσης, την ανάκαμψη της οικονομίας, την ανασύνταξη της κοινωνίας.
ΑΝΑΚΑΜΨΗ
Τρεις είναι οι μεγάλες τομές που προτείνουμε και υποστηρίζουμε για να γίνει το Κράτος παραγωγός εθνικού πλούτου, ανάπτυξης και ευημερίας.
Η πρώτη τομή αφορά στη δημοσιονομική εξυγίανση.
Χωρίς αυτή δεν γίνεται να αντιμετωπίσουμε τους κινδύνους που απειλούν με κατάρρευση την οικονομία,
με απορρύθμιση την αγορά εργασίας,
με ασφυξία τις επιχειρήσεις,
με συρρίκνωση το χρηματοπιστωτικό μας σύστημα,
με πτώχευση τα συνταξιοδοτικά ταμεία,
με ανεργία το ανθρώπινο δυναμικό μας.
Η δεύτερη τομή αφορά στην εξάλειψη των ανισοτήτων
και στην κατάργηση των προκλητικών προνομίων που μειώνουν την αναπτυξιακή δυναμική και υπονομεύουν την κοινωνική συνοχή.
Η τρίτη ουσιαστική τομή αφορά στη διαμόρφωση ενός νέου θεσμικού πλαισίου συνεργασίας του δημόσιου με τον ιδιωτικό τομέα στη βάση ενός νέου καταμερισμού εργασίας.
 Ένα πλαίσιο που θα επιτρέπει στο Δημόσιο να επενδύει στην ανάπτυξη.
Που θα βοηθάει τον ιδιωτικό τομέα να αυξάνει την ανταγωνιστικότητά του αξιοποιώντας πλήρως το ανθρώπινο δυναμικό,
 δημιουργώντας νέες θέσεις εργασίας και ευημερία.
Το ανθρώπινο δυναμικό αποτελεί το μεγαλύτερο και σημαντικότερο κεφάλαιο και το πιο δυνατό συγκριτικό μας πλεονέκτημα.
Η καταπολέμηση της ανεργίας, της υποαπασχόλησης και της ετεροαπασχόλησης είναι πρώτιστη ανάγκη για την οικονομική μας ανάπτυξη και την κοινωνική μας συνοχή.
Πρέπει να αυξηθούν οι παραγωγικές επενδύσεις σε δίκτυα και υποδομές από την πλευρά του Δημοσίου.
 Πρέπει να ενισχυθούν οι μικρομεσαίες επιχειρήσεις με φορολογικά κίνητρα και δράσεις υποστήριξης.
Δύο από αυτές είναι η επιτάχυνση της εφαρμογής προγραμμάτων ενθάρρυνσης της γυναικείας και νεανικής επιχειρηματικότητας
και η στήριξη των πρωτοβουλιών τους για επενδύσεις σε νέες τεχνολογίες και καινοτομίες.
Η καταπολέμηση της ανεργίας και η δημιουργία συνθηκών πλήρους απασχόλησης συνδέεται άμεσα με τη διαχείριση του προβλήματος της μετανάστευσης
και την αντιμετώπιση των προβλημάτων της παράνομης και αδήλωτης εργασίας, που στρεβλώνει τον ανταγωνισμό και θυματοποιεί τους νομοταγείς επιχειρηματίες.
Ο εκσυγχρονισμός του εκπαιδευτικού μας συστήματος και η σύνδεσή του με τις παραγωγικές ανάγκες του τόπου έχει στρατηγική σημασία για την πλήρη αξιοποίηση του ανθρώπινου δυναμικού μας.
Μόνο έτσι μπορεί να μετατραπεί η Κύπρος σε κέντρο εκπαιδευτικού και ερευνητικού ενδιαφέροντος για ολόκληρη την Ανατολική Μεσόγειο.
Καθοριστική σημασία έχει και η αναβάθμιση του Γ.Ε.Σ.Υ. ως μέσο για την ενίσχυση του ανθρώπινου δυναμικού μας
 και τη μετατροπή της Κύπρου σε ιατρικό κέντρο της ευρύτερης περιοχής και της φαρμακοβιομηχανίας μας σε πυλώνα ανάπτυξης.
ΑΝΑΠΤΥΞΗ
Πέντε είναι τα βασικά χαρακτηριστικά των προτάσεών μας, ώστε να δοθεί αναπτυξιακή απάντηση στην ύφεση.
Το πρώτο αφορά στον περιορισμό των ελλειμμάτων και τη μείωση του δημόσιου χρέους με τη δραστική περικοπή των μη παραγωγικών λειτουργικών δαπανών του Κράτους.
 Λέμε όχι στην αύξηση της φορολογίας, που θα εγκλωβίσει την οικονομία μας.
Το δεύτερο αφορά στην εξάλειψη των αδυναμιών της κυπριακής οικονομίας, όπως είναι οι αναχρονισμοί του συνταξιοδοτικού μας συστήματος, η έκταση της φοροδιαφυγής και ο ανορθολογισμός των κοινωνικών παροχών.
Το τρίτο αφορά στον επανασχεδιασμό του φορολογικού μας συστήματος με στόχο την αύξηση της ανταγωνιστικότητας της οικονομίας.
Το τέταρτο αφορά στην αναδιάρθρωση της παραγωγικής βάσης της οικονομίας μας,
με έμφαση στις επενδύσεις που παράγουν πλούτο,
που αξιοποιούν τους φυσικούς ενεργειακούς πόρους,
που προσελκύουν νέες επενδύσεις
και δημιουργούν προϋποθέσεις για παραγωγικές πρωτοβουλίες με νέες τεχνολογίες, εκσυγχρονιστικές καινοτομίες
και οικολογικά κριτήρια.
Το πέμπτο αφορά στην εφαρμογή ενεργειακής πολιτικής η οποία θα πυροδοτεί την ανάπτυξη της οικονομίας μας,
 θα δημιουργεί νέες διεθνείς συμμαχίες
και θα συντελεί στη μεγιστοποίηση της ασφάλειας, αλλά και της γεωστρατηγικής θέσης της Κύπρου.
Μερικά από τα συγκεκριμένα μέτρα που προτείνουμε για τη δημοσιονομική εξυγίανση του Κράτους είναι:
Συγκράτηση του κρατικού μισθολογίου
Μείωση κατά 20% των θέσεων του Δημοσίου
Δικαιότερη κατανομή της ΑΤΑ
Παροχή αυξήσεων στη βάση της παραγωγικότητας
Προώθηση του θεσμού της εναλλαξιμότητας
Εφαρμογή της νέας νομοθεσίας για την πάταξη της φοροδιαφυγής
Κατάργηση των ημικρατικών οργανισμών που δεν εξυπηρετούν παραγωγικές δράσεις του Κράτους
Φορολόγηση του τζόγου
Πάγωμα των προσλήψεων μονίμων και εκτάκτων υπαλλήλων
Υιοθέτηση σύγχρονων μεθόδων και διαδικασιών διοίκησης
Παροχή κοινωνικών επιδομάτων με εισοδηματικά και περιουσιακά κριτήρια
Η μεταρρύθμιση του συνταξιοδοτικού μας συστήματος αποτελεί προϋπόθεση για να αποτραπεί η μέσο – μακροπρόθεσμη υπονόμευση της οικονομίας, της κοινωνικής συνοχής και του μέλλοντος της νέας γενιάς.
Μερικά από τα μέτρα που πρέπει να εφαρμοστούν προς αυτή την κατεύθυνση είναι:Συνένωση των ταμείων πρόνοιας
Ενθάρρυνση της λειτουργίας ιδιωτικών ταμείων συντάξεων
Υιοθέτηση νέων επενδυτικών προγραμμάτων από το Τ.Κ.Α.
Αύξηση της βασικής σύνταξης και των ορίων των κατώτατων και των κοινωνικών συντάξεων
Βασικό άξονα της στρατηγικής μας για την επιστροφή στην ανάπτυξη αποτελεί ο επανασχεδιασμός του φορολογικού συστήματος, με τρόπο που να δίνει κίνητρα ανάπτυξης των παραγωγικών μας δυνάμεων και ανάληψης νέων παραγωγικών πρωτοβουλιών.
Γι’ αυτό προτείνουμε: Φορολογικές απαλλαγές για επενδύσεις των μικρομεσαίων επιχειρήσεων σε τεχνολογία, έρευνα και καινοτομία
Φορολόγηση του πλούτου που δεν επενδύεται, δεν διαχέεται, δεν αξιοποιείται για την ανάπτυξη της χώρας και την ευημερία της
Φορολόγηση της αδρανούσας γης
Θέσπιση φορολογικών κινήτρων για την αξιοποίησή της
Προσωρινή κατάργηση των μεταβιβαστικών τελών
Εφαρμογή πολεοδομικής αμνηστίας
Αναθεώρηση της πολιτικής για το συντελεστή δόμησης
Στρατηγική σημασία για την ανάκαμψη της οικονομίας μας και την επιστροφή της σε τροχιά ανάπτυξης έχουν οι προτάσεις μας για την πολιτική προστασίας του περιβάλλοντος, που δεν θα πρέπει να αντιμετωπίζεται ως “αντιαναπτυξιακό βαρίδι”, αλλά ως προϋπόθεση παραγωγής νέου πλούτου με νέες επενδύσεις και αειφόρες προοπτικές.
Η εξοικονόμηση ενέργειας και ο εξορθολογισμός των πηγών και των χρήσεών της είναι καθοριστικός παράγοντας αύξησης της ανταγωνιστικότητας, μείωσης του κόστους παραγωγής και αναβάθμισης της ποιότητας ζωής.
Βασικές προτεραιότητες της στρατηγικής μας για την προστασία του περιβάλλοντος και την αειφόρα ανάπτυξη της οικονομίας μας είναι:
Αξιοποίηση του ορυκτού ενεργειακού δυναμικού της Κύπρου
Διαφοροποίηση των ενεργειακών πηγών με την επέκταση των ανανεώσιμων πηγών ενέργειας και την εισαγωγή του φυσικού αερίου στο ενεργειακό μίγμα της χώρας
Ανάπτυξη ενεργειακών υποδομών και βελτίωση των υποδομών μεταφοράς ηλεκτρικής ενέργειας
Απλοποίηση του συνόλου των αδειοδοτικών διαδικασιών για επενδύσεις στον τομέα της ενέργειας
Η δημιουργία ενός σύγχρονου επενδυτικού περιβάλλοντος στο χώρο της ενέργειας είναι καθοριστικός παράγοντας για την παραγωγή νέου πλούτου, για την αναβάθμιση του στρατηγικού ρόλου της Κύπρου
και την προώθηση συμμαχιών που ενισχύουν την ασφάλειά μας.
Σε αυτό το πλαίσιο μπορούν να ανοίξουν νέοι ορίζοντες ανάπτυξης και ευημερίας.
Με δεδομένο ότι το 7% του Α.Ε.Π. απορροφάται σήμερα από την εισαγωγή πετρελαϊκών προϊόντων, είναι προφανή τα οικονομικά οφέλη που θα προκύψουν από την αξιοποίηση των εγχώριων κοιτασμάτων πετρελαίου, υδρογονανθράκων και φυσικού αερίου που βρίσκονται εντός του θαλάσσιου χώρου της πατρίδας μας.
Η επίσπευση των διαδικασιών για την αδειοδότηση των ερευνών και η ένταξη της Κύπρου στα μεγάλα διεθνή δίκτυα πετρελαίου και φυσικού αερίου αποτελούν εθνικό στόχο και προτεραιότητα.
Ο σχεδιασμός των ενεργειακών ροών, η ανάδειξη της Κύπρου σε συνδετικό κρίκο μεταξύ παραγωγών και καταναλωτών των ενεργειακών πρώτων υλών και σε κύρια πηγή παραγωγής ενέργειας προς την Ευρώπη είναι καθοριστικής σημασίας για τη διπλωματική της θωράκιση και την ενίσχυση της διαπραγματευτικής της θέσης.
Ταυτόχρονα, τα έσοδα από την εκμετάλλευση υδρογονανθράκων θα ενισχύσουν την ανταγωνιστικότητα της οικονομίας μας με προστιθέμενες αξίες και θα συμβάλουν στην αναβάθμιση της κοινωνικής πρόνοιας, της περιβαλλοντικής προστασίας και του παραγωγικού δυναμικού της χώρας.
Γι’ αυτό προτείνουμε τη δημιουργία Ειδικού Ταμείου Διαχείρισης των Εσόδων που θα εξασφαλίζονται από την αξιοποίηση του νέου ενεργειακού μας πλούτου.
ΚΟΙΝΩΝΙΚΗ ΑΛΛΑΓΗ
Καμιά αναπτυξιακή προσπάθεια δεν θα τελεσφορήσει χωρίς τη συνοχή της κοινωνίας μας και την ενεργή συμμετοχή όλων των πολιτών.
Γι’ αυτό η στρατηγική που προτείνει το ΔΗ.ΚΟ., για το μέλλον της Κύπρου, δίνει ιδιαίτερη έμφαση στην ενίσχυση της θέσης των ομάδων πληθυσμού που απειλούνται περισσότερο από την κρίση και βρίσκονται εκτεθειμένοι στους κινδύνους που προκαλεί η ύφεση.
Οι αγρότες, οι κτηνοτρόφοι και οι αλιείς μας είναι οι πρώτοι που θα πρέπει να ενισχυθούν στην προσπάθειά τους όχι μόνο να προστατεύσουν το εισόδημά τους,
αλλά και να συμμετάσχουν αποφασιστικά στην αύξηση της ανταγωνιστικότητας της οικονομίας μας.
Η σύνδεση της τουριστικής βιομηχανίας με την αγροτική παραγωγή μπορεί να συντελέσει αποφασιστικά στην προώθηση των αγροτικών προϊόντων και στην ελκυστικότητα της χώρας ως τουριστικός προορισμός.
Το ίδιο ισχύει για την προώθηση των προγραμμάτων αγροτουρισμού, που μπορούν να αποτελέσουν εναλλακτική μορφή τουρισμού, ιδιαίτερα πολύτιμη για την ενίσχυση της τουριστικής ζήτησης στις διεθνείς αγορές.
Στην ίδια κατεύθυνση κινούνται και οι προτάσεις μας για τη σύνδεση του πολιτισμού με το αναπτυξιακό μας όραμα.
Είναι μία υπόθεση που μας αφορά όλους, ιδιαίτερα, όμως, τους νέους.
Κεντρικοί στόχοι της στρατηγικής μας για την αναβάθμιση της καθημερινότητας των πολιτών και της διεθνούς εικόνας της χώρας μας είναι:Η ενίσχυση της δημιουργικότητας
Η παροχή ίσων ευκαιριών πρόσβασης στα πολιτιστικά αγαθά
Η ενθάρρυνση της διαπολιτισμικότητας
Η διατήρηση και προβολή της ιδιαίτερης πολιτισμικής μας ταυτότητας
Στη στρατηγική μας αυτή δεν εντάσσονται μόνο τα μέτρα που ενισχύουν τις καθεαυτό πολιτισμικές δράσεις, αλλά και σειρά άλλων μέτρων που προωθούν την αντίληψη ότι ο πολιτισμός δεν είναι μουσειακό αντικείμενο, αλλά τρόπος ζωής.
Γι’ αυτό και τον συνδέουμε με τον αθλητισμό.
Γι’ αυτό και τον ταυτίζουμε με την καταπολέμηση της βίας στα γήπεδα.
Γι’ αυτό και τον σχετίζουμε με την αναμόρφωση του σωφρονιστικού μας συστήματος.
Γι’ αυτό και τον θεωρούμε συνιστώσα της πολιτικής μας για την πρόληψη της εγκληματικότητας,
την καταπολέμηση της παραβατικότητας,
 τη διαμόρφωση κοινωνικών θεσμών και τεχνικών υποδομών που δεν θα δημιουργούν κοινωνικούς αποκλεισμούς, αλλά θα θωρακίζουν τη νεολαία μας απέναντι στη μάστιγα των ναρκωτικών,
θα προστατεύουν τα παιδιά μας από τη βία,
θα δίνουν στα άτομα με ειδικές ανάγκες πρόσβαση σε όλα τα αγαθά και τις υπηρεσίες που προσφέρονται για όλους.
Σ’ αυτό το πλαίσιο τα μέτρα που προτείνουμε, έρχονται να δώσουν συγκεκριμένες λύσεις για τη ζωή και την ποιότητά της όσον αφορά στην οδική ασφάλεια και στις συγκοινωνίες.
Τα νέα ζευγάρια, οι μονογονεϊκές οικογένειες, οι εργαζόμενες μητέρες και, γενικότερα, οι γυναίκες δικαιούνται να έχουν ειδική μεταχείριση.
Αυτή επιβάλλεται όχι μόνο για την κατοχύρωση των δικαιωμάτων τους,
αλλά και για την ισότιμη συμμετοχή τους στο κοινωνικό και οικονομικό γίγνεσθαι.
Η ανεργία που πλήττει κυρίως τους νέους και τις γυναίκες πρέπει να καταπολεμηθεί με συγκεκριμένα μέτρα.
 Πρέπει να δοθεί προτεραιότητα στην επαγγελματική τους κατάρτιση.
Πρέπει να γίνουν αναπροσαρμογές στην κοινωνική πρόνοια, ώστε ο αριθμός και η ποιότητα των κρατικών παιδοκομικών και βρεφονηπιακών σταθμών να διευκολύνει τις εργαζόμενες και τα νέα ζευγάρια.
Ειδικότερη μέριμνα χρειάζεται για τα νέα ζευγάρια των προσφύγων.
Όχι μόνο για τη στέγασή τους, που εξακολουθεί να αποτελεί μεγάλο πρόβλημα, αλλά και για την ανακατανομή των βαρών με οικονομικές ενισχύσεις, των οποίων τα κριτήρια πρέπει να αναθεωρηθούν και να αναπροσαρμοστούν.
Γενικότερα πρέπει, επιτέλους, να τακτοποιηθούν πολλαπλά και διαχρονικά προβλήματα όλων των παθόντων και πληγέντων από την τουρκική εισβολή, είτε αυτοί είναι πρόσφυγες, είτε είναι εγκλωβισμένοι, είτε οικογένειες των αγνοουμένων.
ΩΡΑ ΕΥΘΥΝΗΣ
Συμπατριώτες και συμπατριώτισσες,
Το Δημοκρατικό Κόμμα απευθύνεται στον κυπριακό λαό με υψηλό αίσθημα εθνικής, πολιτικής και κοινωνικής ευθύνης.
Προτείνει μια πορεία προοπτικής και ελπίδας.
Δεν είναι ώρα για κομματικές αντιπαραθέσεις.
Δεν είναι ώρα για θεωρητικές αναζητήσεις.
Δεν είναι ώρα για πολιτικές συγκρούσεις και αντιπαραθέσεις τακτικής.
Είναι ώρα για παλλαϊκή εγρήγορση, συστράτευση, ενότητα και κοινή δράση.
Είναι η ώρα της συλλογικής ευθύνης μπροστά στις νέες συνθήκες που διαμορφώνονται.
Είναι η ώρα της πολιτικής συνεννόησης και της κοινωνικής συναίνεσης.
Είναι η ώρα της συλλογικής πρωτοβουλίας στη βάση πολιτικών συγκλίσεων που θα μας επιτρέψει να παρέμβουμε αποτελεσματικά σε ένα ιδιαίτερα ανταγωνιστικό και αμοραλιστικό παγκόσμιο σύστημα μεταβαλλόμενων ισορροπιών.
Που θα μας επιτρέψει να διεκδικήσουμε με σύγχρονα όπλα γεωπολιτικής και γεωστρατηγικής αξίας την ισχυροποίηση της θέσης μας και της διαπραγματευτικής μας ικανότητας δημιουργώντας νέες συμμαχίες
και κερδίζοντας τη μάχη της οικονομικής ανάπτυξης
και της εθνικής δικαίωσης.
Αυτή είναι η πεμπτουσία της στρατηγικής που το Δημοκρατικό Κόμμα προτείνει στον κυπριακό λαό.
Γι’ αυτό ζητάμε τη στήριξή σας.
Γι’ αυτό ζητάμε την ψήφο σας.
Γι’ αυτό ζητάμε την εντολή σας.
Πάμε μαζί μπροστά.
Μαζί θα πάρουμε την Κύπρο μπροστά.
