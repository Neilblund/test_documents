DE PVV ZET DOOR.  Een stukje geschiedenis.  l. 1977 – 1981. Hoe was het ook weer, voor de liberalen ?  De PVV draagt regeringsverantwoordelijkheid sedert december 1981. Weet U nog hoe 't toen was, herinnert U zich nog welke puinhoop wij toen aantroffen ?  De periode 1977-1981 was er één geweest van uitsluitend institutionele bekommernis. Opeenvolgende regeringen, acht in totaal, hadden zich inderdaad alléén maar bezig gehouden met opeenvolgende pogingen tot hervorming van de staat terwijl het economisch en industrieel weefsel onder hun eigen nietsziende ogen teloor ging.  Het eerste dramatische gevolg hiervan was dat de werkloosheid steeds sneller ging stijgen en dat dus steeds minder mensen aan de slag konden.  De openbare financiën verging het even slecht. Voor 1981, het laatste regeringsjaar met socialistische deelneming, was een begrotingstekort aangekondigd van 200 miljard. In december van hetzelfde jaar bleek het tekort opgeklommen te zijn tot meer dan het dubbele, zegge en schrijve 454,9 miljard. In één jaar tijd zaten we opgezadeld met een begrotingstekort ten belope van 12,6 % van het Bruto Nationaal Product. De politieke instabiliteit, de verwaarlozing van de economische en industriële onderbouw van onze samenleving, het lijdzaam ondergaan van de dramatische stijging van de werkloosheid, dit alles zorgde ervoor dat de staatsmachine en de overheidsmechanismen doorsloegen en dol gingen draaien. Het waren, op zes maanden na in 1980, jaren waarin de liberalen in de oppositie gedrongen werden.  Tijdens de korte periode van april tot oktober 1980 toen de liberalen mee regeerden, werd de enige, echt beslissende stap naar de staatshervorming gezet, met de stemming van de wetten van 8 en 9 augustus 1980.  Toen we in december 1981, na een klinkende verkiezingsoverwinning, regeringsverantwoordelijkheid opnamen, troffen we een puinhoop aan die nog groter en omvangrijker was dan we zelf hadden gevreesd. Rooms-rode coalities, al dan niet aangevuld met federalistische partijen, hadden er niets van terecht gebracht.  2. 1981 - 1985 ; Puin ruimen.  Tijdens de vorige legislatuur hebben wij eerst de allerdringendste maatregelen getroffen om onze handel, en dus onze economie meer kansen en armslag te geven. de devaluatie die Belgische producten goedkoper en aantrekkelijker maakte, verhoogde fiscale aanmoedigingen voor investeringen en voor beleggingen in risicodragend kapitaal, strakke controle op lonen en wedden. Stilaan raakten de voorwaarden verenigd waarin de economie opnieuw kon gedijen. Geleidelijk aan groeiden de investeringen, onze handelsbalans verbeterde, de werkloosheid begon zich te stabiliseren. Het waren even zo vele tekenen van nieuw vertrouwen, vertrouwen in eigen kunnen en kennen, vertrouwen ook in de toekomst.  Het onder controle krijgen van de overheidsfinanciën is, eerlijk gezegd, veel moeilijker gebleken. Weldra immers bleek dat niet enkel de Staat, maar ook zeer vele steden en gemeenten diep in het rood zaten en dringend moesten worden geholpen, wilde men verhinderen dat de locale administraties stil vielen. Ze werden geholpen, maar slechts mits het naleven van strenge besparingsplannen. De financiering van de herstructurering van de zogeheten nationale sectoren, en dan vooral van de Waalse staalindustrie, bleek alras een zeer zware dobber.  Tijdens de kortstondige regering Vanden Boeynants in 1978 waren zeer verstrekkende engagementen aangegaan die enkele jaren later haast onbetaalbaar bleken. Het vergde véél, véél tijd om al die dolgedraaide financieringsmechanismen af te remmen. Méér bleek in die eerste fase niet mogelijk.  De PVV-CVP regering beëindigde haar eerste legislatuur met een begrotingsdeficit dat slechts een half procent van het BNP lager lag dan toen zij aantrad. Dat alleen al was echter een hele krachttoer als men rekening wil houden met alle bijkomende lasten die de Staat willens nillens voor zijn rekening had moeten nemen. In augustus 1985 werd, na lang aandringen van de PVV, een wet gestemd die voor het eerst sedert vele jaren een belastingvermindering inhield. Deze wet Grootjans stelt een eind aan één van de meest onbillijke kenmerken van ons vroeger stelsel, te weten de niet-indexering van de belastingsschalen. Sedert 1985 worden de belastingsschalen geïndexeerd precies zoals de lonen en wedden hetgeen tot gevolg heeft dat een loonindexering een belastingplichtige niet langer doet terechtkomen in een hogere, en dus zwaarder belaste inkomensschaal. Daarenboven voorziet dezelfde wet Grootjans ook in een geleidelijke vermindering van alle inkomstenbelastingen.  In oktober 1985 bezorgden de kiezers de uittredende coalitie van PVV en CVP een verstevigde meerderheid en dus een duidelijk mandaat om op de ingeslagen weg verder TE gaan.  3. 1985 –1987. Een "neo-liberaal", zeg maar liberaal beleid.  Nu de uitgavenmechanismen onder controle waren gebracht en nu de economische heropleving duidelijker werd, diende geconsolideerd wat met zoveel moeite was tot stand gebracht en vooral, moest er verder worden gegaan om die mechanismen om te buigen.  In de lente 1986 werd een verstrekkend herstelplan overeengekomen. Onder impuls van Vice-premier en Minister van Begroting Guy Verhofstadt, met de steun van alle PVV-Ministers en Staatssecretarissen, gevolgd door de ganse regeringsploeg. werd besloten in 1986 en 1987 tweehonderd miljard MINDER UIT TE GEVEN. We beseften zeer goed dat dit zware inspanningen zou vergen van de bevolking, maar we dachten dat één ferme inspanning beter is en gemakkelijker verdragen wordt dan een opeenvolging van "kleinere" inspanningen die overigens, als men ze optelt, hetzelfde eindresultaat te zien geven. Voor het eerst sedert regeringsgeheugenis werden begrotingen ingediend die LAGER lagen dan deze van het jaar voordien. De oppositie beweerde dat het herstelplan véél te streng was, en dat het de werkloosheid de hoogte in zou jagen. Er gingen inderdaad jobs verloren in de openbare sector, maar ondertussen creëerde de private sector er tienduizende bij en vandaag ligt de werkloosheid LAGER dan verleden jaar. Voorbije zomer, in augustus jongstleden, trof de regering opnieuw een aantal belangrijke beslissingen. Het begrotingsdeficit zou verder verminderd worden tot 7,4 % van het BNP (in 1985 bedroeg het nog 12 % ...). Er zou een belastinghervorming komen en vooral een belastingverlaging van 90 miljard over vier jaar. Vanaf 1989 zou de volledige decumul van de inkomsten van gehuwden doorgevoerd worden, evenals de verbeterde splitting en de verhoging van de belastingvrije minima. En er zou tenslotte werk worden gemaakt van de privatisering van overheidsbedrijven die al in 1988 zeven miljard had moeten opbrengen.  Op 13 oktober 1987 lag de rijksmiddelenbegroting 1988 kant én klaar op de banken van de Volksvertegenwoordigers. Ook dat was eindeloos lang geleden.  Inmiddels was de regering echter jammerlijk ontslagnemend. Een onhandig ultimatum van de CVP-Volksvertegenwoordigers, een verstrakte en koppige PSC die uiteindelijk eenzijdig afhaakte deed de ploeg struikelen over een zoveelste Voerperikel.  Had het aan ons gelegen, het zou anders verlopen zijn. Bovenstaand overzicht toont immers aan dat het alléén MET ONS anders is geworden, dat alléén wij het verschil hebben gebracht. Vanuit die wetenschap richten we ons tot U met de boodschap dat wij DOORZETTEN en met een uitnodiging.  SAMEN DOORZETTEN, DAT DOEN WE TOCH !  A.M. Neyts-Uyttebroeck  PVV-Voorzitter  10 november 1987.  DE P.V.V. IS VOOR.  l. Lagere en eenvoudige belastingen.  2.Gezonde overheidsfinanciën.  3. Echte werkgelegenheid in gezonde bedrijven.  4. De sociale zekerheid veilig stellen.  5. Vrijheid van en in het onderwijs.  6. Ethische problemen.  7. Doorzichtigheid en doeltreffendheid van het staatsapparaat.  8. De instellingen. Weten wie wat doet.  9. Een vrije burger in een vrij land.  10. Vlaanderen. België en Europa in de wereld.  11. Vrede en veiligheid.  12. Een leefmilieu met kwaliteit.  13. Vlaanderen leeft.  PROGRAMMA.  1. Lagere en eenvoudige belastingen.  De sinds jaren aanhoudende druk van de P.V,V. én in oppositie én in de regering heeft eindelijk resultaat gehad. In augustus 87 besliste de Regering dat onze belastingen worden hervormd en vooral verlaagd. Netto resultaat. 88,7 miljard minder belastingen. Maar daarvoor moest eerst een nieuwe wet gestemd worden en dat is niet gebeurd, omwille van de Regeringscrisis. De overeengekomen belastingshervorming, met de verlaging van de belastingsvoeten, de volledige decumul, het optrekken van het van belasting vrijgestelde inkomen en de verbeterde splitting, moet NU ONVERKORT uitgevoerd worden. Daarvoor staat alleen de P.V.V. BORG.  Na de wet De Clercq en de wet Grootjans is DEZE belastingshervorming een derde en zeer belangrijke stap in de goede richting. Maar dit mag zeker geen eindpunt betekenen. Zo wensen we de geleidelijke afbouw van de roerende voorheffing. Opdat onze bedrijven hun herwonnen competitiviteit zouden behouden moet de vennootschapsbelasting zich spiegelen aan wat in de ons omringende landen op dat vlak gebeurt. In ieder geval handhaven we de grendel op de rechtstreekse en onrechtstreekse belastingen, grendel die we met succes hebben verdedigd in de vorige regering, Voor de P.V.V. moet de globale druk van belastingen en sociale bijdragen omlaag.  2. Gezonde overheidsfinanciën.  Een gezonde economie vereist gezonde overheidsfinanciën. Hoge overheidstekorten, uit de pan rijzende schulden en een ondraaglijke leningslast leiden immers tot meer belastingen, stijgende interestvoeten, koopkrachtverlies en zetten aldus een rem op de economische activiteit, wat dramatisch is voor de investeringen, de export en dus voor de tewerkstelling.  Dank zij de P.V.V. werd het overheidstekort eindelijk terug gedrongen.  Het beleid van voor 1981 - datum van de liberale intrede in de regering - had geleid tot een tekort van een goede 800 miljard, in '85 was dit teruggeschroefd tot ongeveer 600 miljard, nog te hoog. Door het St. Annaplan werd 200 miljard bespaard en werd het tekort verminderd tot 420 miljard. Maar het overheidsdeficit moet verder omlaag. Tegen 1992 - datum dat Europa één grote markt wordt - moet het overheidstekort naar HET Europees gemiddelde. Niet door belastingsverhogingen, wel door blijvend minder uit te geven.  3. Echte werkgelegenheid in gezonde bedrijven.  Duurzame werkgelegenheid kan slechts ontstaan in gezonde bedrijven, die werken in een gunstig economisch en sociaal klimaat. Indien de resultaten van deze liberale weg bij de verkiezingen van 1985 nog niet duidelijk voelbaar waren, dan is dit nu wel het geval. Tussen 1985 en 1987 steeg de tewerkstelling in de private sector met 66,000 banen en het aantal werkloze jongeren daalde met 21.000.  Dit liberaal werkgelegenheidsbeleid moet doorgaan. De hoekstenen hiervoor zijn. Gezonde overheidsfinanciën, lagere belastingen en sociale lasten, minder overheidssteun, het wegsnoeien van overbodige reglementeringen en het vereenvoudigen en doorzichtiger maken van bestaande reglementeringen. Vrijere loonvorming en een soepelere arbeidsregeling zullen het arbeidsinkomen en de arbeidsmotivering doen toenemen.  De P.V.V. weet dat de vele duizenden kleine en middelgrote bedrijven de ruggengraat zijn van onze economie. Zij zorgen voor jobs. En vooral hen komt een minder strak keurslijf ten goede.  Wij breken een lans voor de oudere werklozen - een dikwijls vergeten groep - ook slechts zij zullen terug aan de slag kunnen in een minder strikt gereglementeerd bestel.  4. De sociale zekerheid veilig stellen.  De sociale zekerheid moet voorrang geven aan de zwaksten in onze samenleving en voldoende reserves voor de toekomst opbouwen. Daarom moeten misbruiken, verspillingen en onnodige uitgaven worden aangepakt. Een grondig herdenken van de sociale zekerheid houdt een grotere verantwoordelijkheid en beslissingsvrijheid in voor de burger en zijn gezin.  Het sociale zekerheidsstelsel is er voor de mensen en niet voor de structuren. Instellingen die in het kader van de sociale zekerheid overheidsgeld beheren moeten aan een strenge controle onderworpen worden. Wat recent aan het licht kwam over de mutualiteiten kan gewoon niet.  Vooral de pensioenen moeten voor de toekomst veilig gesteld worden. De P.V.V. stelt een VERHOGING VAN DE PENSIOENEN VOOR zelfstandigen voor en een geleidelijke afbouw van DE SOLIDARITEITSBIJDRAGEN van zelfstandigen, M.A.W. DEZE bijdragen mogen geen permanente maatregel worden.  Naast het wettelijke pensioen moet aanvullende pensioenvorming - ondermeer binnen de bedrijven - worden aangemoedigd.  Het pensioensparen — nog een liberale verwezenlijking - en dat een groot succes is geworden, moet bestendigd en uitgebreid worden om het pensioenstelsel bijkomend te ondersteunen.  5. Vrijheid van en in het onderwijs.  De P.V.V. blijft de vrijheid van en in het onderwijs verdedigen. Samen met de communautarisering van het onderwijs moeten in de grondwet waarborgen ingeschreven worden voor de vrije schoolkeuze, zowel inhoudelijk als materieel.  Binnen de Belgische en Vlaamse context kan vrijheid van en in het onderwijs slechts door het naast elkaar bestaan van verschillende netten. Daarvoor alleen al blijft de P.V.V. de natuurlijke verdediger van het officieel onderwijs, wat niet wegneemt dat de P.V.V. niet ongevoelig is voor wat er in het vrij onderwijs gebeurt. De oprichting van de Autonome Raad voor het Rijksonderwijs - een topprioriteit voor de P.V.V. - moet het rijksonderwijs in staat stellen zijn lot in eigen handen te nemen door grotere pedagogische, financiële en beheersvrijheid en verantwoordelijkheid. Deze grotere vrijheid moet ook gelden voor het type van onderwijs dat ingericht wordt.  Wat de ouders van onderwijs - terecht — verwachten is kwaliteit, KWALITEIT die hun kinderen een toekomst kan geven. Naast een brede basisvorming dient daarom de nadruk gelegd op flexibele en polyvalente vorming en opleiding en een verbeterde wisselwerking tussen beroeps- en onderwijswereld met éénvormige leerformules. Wij blijven tegenstander van een numerus clausus in het hoger onderwijs omdat iedereen de kans moet krijgen zich maximaal te ontplooien. In eenzelfde geest vraagt de P.V.V. bijzondere aandacht voor de permanente vorming - de school van het leven - waarin onze onderwijsinstellingen een belangrijke rol te vervullen hebben.  6. De ethische problemen.  Zwangerschapsonderbreking en alle ethische problemen zijn zo delicaat dat elk extremisme uit den boze is. Maar dit kan en mag niet betekenen dat deze problemen uit de weg gegaan worden, want ze zijn zeer reëel.  De P.V.V. zal haar medewerking blijven verlenen om te komen tot serene oplossingen die aansluiten bij de gevoelens en overtuigingen van een grote meerderheid van de bevolking.  7. Doorzichtigheid en doeltreffendheid van het staatsapparaat.  De P.V.V. pleit voor een goedwerkende overheid, die weet wat haar taak is en wat beter aan het privé-initiatief kan overgelaten worden. Zo mag het uitdunnen van de overheidsopdracht de goede werking van de gezagsdepartementen niet in de weg staan. De overdreven staatsinmenging maakt echter dat we opgescheept zitten met een administratieve moloch waar niemand gelukkig mee is, zelfs niet diegenen die erin werken.  Daarom moeten de overheidsbedrijven waar mogelijk verder geprivatiseerd worden. Om de kwaliteit van de dienstverlening te verbeteren. Dat kan via samenwerking met de privé—sector. Maar ook van competitie wordt de openbare dienstverlening beter. Een kleiner staatsapparaat is een beter staatsapparaat. Waar ook de ambtenaar opnieuw een zinvoller bestaan zal hebben en beter verdienen. Slechts door de wervingstop in de overheidssector strikt toe te passen werden de halvering van de solidariteitsbijdrage van de ambtenaren en weddeverhoging mogelijk.  8. De instellingen. Weten wie wat doet.  Goedwerkende instellingen zijn een absolute voorwaarde opdat Vlamingen, Malen en Brusselaars vreedzaam zouden kunnen samenleven. De Voerense mallemolen heeft echter de geloofwaardigheid van onze instellingen in binnen- en buitenland danig aangetast.  Voor de P.V.V. is de taalgrens een verworvenheid die onaantastbaar en onbespreekbaar is.  Het hoofdstedelijk gebied Brussel moet een eigen statuut krijgen dat aangepast is zowel aan de internationale en nationale Roeping van dit gebied als aan de eigen noden van de Brusselaars. Binnen de huidige, voor ons onaantastbare en onbespreekbare grenzen van Brussel, moet gestreefd worden naar eenvoudige overzichtelijke en makkelijk bereikbare structuren.  Vlaamse en Franstalige Brusselaars dienen de waarborg te krijgen dat ze op billijke en evenwichtige wijze worden betrokken bij de voorbereiding van het Brussels beleid, bij de uitvoering van het Brussels beleid en bij de controle over het Brussels beleid. Op deze wijze kan Brussel, meer nog dan thans het geval is, uitgroeien tot sluitstuk van België terwijl tevens wordt tegemoet gekomen aan de rechtmatige verzuchtingen van de Brusselaars zelf. De onvoltooide staatshervorming van 1980 moet verdiept worden om zo te komen tot een werkbaar federaal model, voorwaarde voor het voortbestaan van het Belgisch staatsbestel waaraan we gehecht zijn. Deze staatshervorming zal onlosmakelijk moeten verbonden zijn met de verdere sanering van de overheidsfinanciën. Rechterlijke uitspraken, ook deze van administratieve rechtscolleges, moeten geëerbiedigd worden. De vernieuwde Grondwet moet voorzien in de omvorming van het Arbitragehof tot een Grondwettelijk Hof teneinde de burger meer rechtszekerheid te bieden.  Een overheveling van bevoegdheden van de centrale overheid naar de gewesten en gemeenschappen toe is een noodzaak, waarbij de communautarisering van het onderwijs vooraan moet staan. De P,V.V, pleit daarbij voor het overdragen van volledige bevoegdheid spaketten om zo een eind te stellen aan de huidige versnippering van bevoegdheden. Daarbij zal de vraag moeten gesteld worden naar een wenselijkheid van hiërarchie van de normen. Een echte autonomie van Gewesten en Gemeenschappen betekent niet alleen dat hun bevoegdheden scherp worden afgebakend, maar ook dat ze zouden gepaard gaan met EEN volledige financiële verantwoordelijkheid, zonder dat dit tot een verhoging van de belastingdruk mag leiden.  Een efficiënte werking van de instellingen houdt eveneens in de invoering van de onverenigbaarheid van het lidmaatschap van het Parlement met dat van één der Gewest- en Gemeenschapsraden.  9. Een vrije burger in een vrij land.  De P.V.V. wenst een samenleving waarin de burger zich thuisvoelt in de verscheidenheid. Een pluralistische maatschappij waarin éénieder vrij en ongedwongen moet kunnen onderwijs genieten, leven, werken en denken. En zeker geen gevangene mag zijn van ideologische zuilen en structuren. Vanuit onze gehechtheid aan een rijk geschakeerd Vlaanderen, willen we meewerken om dit Vlaanderen waartoe ook wij behoren, verder uit te bouwen, maar we zullen niet te vinden zijn voor een overstructurering en overcentralisering die tot doel zou hebben inmiddels achterhaalde machtsposities kunstmatig, institutioneel te bestendigen. Het Vlaanderen waaraan we willen meebouwen is een levendige pluralistische mensengemeenschap waar de intellectuele openheid en de filosofische en ideologische verdraagzaamheid nieuwe kansen krijgen. Wij gedogen het Vlaanderen van de IJzertoren, wij gedogen het Vlaanderen van Torhout-Werchter - wij hebben onze voorkeur, maar wij dringen die niet op — en wij gedogen vanzelfsprekend die Vlamingen die gruwelen van om het even welke massa bijeenkomst.  Een samenleving ook waar iedereen zich vrij kan bewegen, zonder vrees voor criminaliteit of vandalisme. Alle diensten en instellingen die tot taak hebben het algemeen belang te dienen, moeten glazen huizen worden.  De P.V.V. was en blijft voorstander van de open boekhouding van politieke partijen, vakbonden, mutualiteiten en parastatalen. Door de invoering van het referendum en de openbaarheid van besturen zal de burger meer rechtstreeks kunnen deelnemen aan het beleid en er meer controle kunnen op uitoefenen.  10. Vlaanderen, België en Europa in de wereld.  Vlaanderen en België kunnen slechts een rol spelen in de wereld binnen een Europese Gemeenschap die stoelt op de liberale principes. Vrij verkeer van personen, goederen, diensten en kapitaal.  Eén grote interne markt met één Europese munt zijn de beste wapens om met succes de uitdagingen van de vrije wereldhandel te kunnen aangaan.  Onder liberale impuls hebben we opnieuw aansluiting gevonden bij de Europese koplopers. Mits, we blijven ijveren voor gezonde ondernemingen en voor een actieve promotie van onze produkten in het buitenland kunnen we deze uitstraling bestendigen. De dienstensector verdient bijzondere aandacht, in het raam van onze buitenlandse handel zowel binnen als buiten de Europese Gemeenschap.  Internationale samenwerking betekent ook dat de Derde Wereldlanden een kansrijk perspectief geboden wordt door hen eerlijk en constructief te betrekken in de normale processen van de wereldeconomie. Bijzondere aandacht moet gaan naar de armste bevolkingsgroepen, de vluchtelingen en diegenen die wegens hun politieke overtuiging van hun vrijheid zijn beroofd.  11. Vrede en Veiligheid.  Vrede is onmogelijk zonder te waken over de veiligheid. Maar veiligheid valt niet uitsluitend terug te brengen tot militaire machtsverhoudingen. Veiligheid betekent ook goede economische en menselijke betrekkingen tussen Oost en West, en vooral een zelfbewustzijn dat wij, Europeanen, iets te verdedigen hebben.  Zowel voor de onontbeerlijke militaire sterkte als voor een globale ontspanningspolitiek is internationale samenwerking vereist, in het kader van de NAVO, maar tevens ook op Europees vlak. Ook een "klein" land kan een actief buitenlands beleid voeren, door nieuwe ideeën aan te dragen en bruggen te slaan tussen de machtsblokken. De vastberadenheid van het Mesters bondgenootschap heeft de Sovjet-Unie opnieuw naar de onderhandelingstafel gebracht. Na het nakende ontwapeningsakkoord over de euro-raketten moet verder werk gemaakt worden van de wederzijdse gelijktijdige en controleerbare ontwapening, zowel op het nucleaire, het chemische en zeker op het conventionele vlak. Van België verwacht de P.V.V. dat het daarin een voortrekkersrol speelt.  12. Een leefmilieu met kwaliteit.  Een goed milieubeleid betekent streven naar milieukwaliteit. De P.V.V. wil een drastische vereenvoudiging en harmonisering van de milieuwetten, -normen en -vergunningen. De huidige versnippering van bevoegdheden verhindert al te dikwijls een doeltreffend beleid. De bedrijfswereld zal blijk moeten geven van een grotere zelf verantwoordelijkheid en meer interne discipline om milieuvriendelijk te worden. Milieuvriendelijk gedrag moet gestimuleerd worden, negatief milieugedrag voorkomen, ontmoedigd en zo nodig bestraft. Milieubeleid en .economische ontwikkeling zijn geen tegengestelden en kunnen en moeten verzoend worden, ja gaan zelfs samen.  13. Vlaanderen leeft.  Een liberale aanpak wil meer keuzevrijheid brengen in het cultuurgebeuren. Een Vlaamse cultuur die werkelijk leeft geeft voorrang aan kunstuitingen, cultuurbelevingen en vormen van recreatie die niet de keuze van de overheid maar wel die van de burger zijn. Het rijke Vlaamse verenigingsleven moet de kans krijgen om in het cultuurgebeuren haar brugfuncties te vervullen.  Sponsoring, mecenaat en fiscale stimuli moeten, naast de subsidiëring daar waar nodig, zorgen voor de financiële ruggengraat van de cultuur.  De komst van de commerciële televisie in Vlaanderen zal het BRT-monopolie doorbreken en de concurrentie zal de creativiteit en de kwaliteit in de audiovisuele sector bevorderen.  Daarmee houdt de verruiming van het media-aanbod echter niet op. De P.V.V. - die aan de basis ligt van de vrije radio's eist dat regionale radio's mogelijk worden. Regionale en lokale T.V. moeten het liberale medialandschap vervolledigen.  Het verruimen van het media-aanbod geeft de burger de kans beter en zelfstandiger geïnformeerd te worden en uit het informatieaanbod zelf de keuze te maken.
