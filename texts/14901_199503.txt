TEE KUNNON TYÖ IHMISARVON PUOLESTA! VALITSE EDUSKUNTAVAALEISSA IHMINEN! TÄMÄ ON RUOTSALAISEN KANSANPUOLUEEN VETOOMUS VALITSIJOILLE.  SUOMI ON MUUTTUNUT. VAKAA TURVALLISUUS ON MENNYTTÄ. RASKAS TALOUDELLINEN KRIISI ON JÄTTÄNYT JÄLKEENSÄ KAUHISTUTTAVAN TYÖTTÖMYYDEN. VALTIO NÄÄNTYY KASVAVAN VELKATAAKKANSA ALLE. ONKO EDESSÄMME TOIVOTTOMUUDEN VUOSIKYMMEN?  NÄIN EI TARVITSE OLLA. NÄIN EI SAA OLLA. VOIMME ITSE MÄÄRÄTÄ LUOMMEKO JOKAISELLE HYVÄKSYTTÄVÄN TURVAN VAI YHTEISKUNNAN, JOKA JAKAUTUU KAHTIA, MENESTYVÄÄN JA SYRJÄYTYVÄÄN OSAAN. OIKEA PÄÄTÖS VAATII MEILTÄ KAIKILTA UHRAUKSIA.  KITEYTÄMME RKP:N TURVAOHJELMAN SUOMEN IHMISILLE SEURAAVASTI:  1  Kukaan ei voi varmuudella hahmottaa kaikkia tilanteita, joihin päättäjät joutuvat ottamaan kantaa seuraavan neljän vuoden aikana. Suomi on entistä riippuvaisempi ulkomaailmasta, etenkin kansainvälisestä taloudesta. Miten maailman talous kehittyy? Kuinka välttää dramaattiset ympäristöturmat? Selviääkö Venäjän hauras demokratia? Kuinka vastaamme EU:n sisämarkkinoiden tai Euroopan ja Aasian halpakustannusmaiden asettamiin haasteisiin?  Yhdeksänkymmentäluvun taloudellinen pohjakosketus taittoi niskan vuosikymmeniä kestäneeltä elintason nousulta. Pettymys on ymmärrettävä ja poliittiseen järjestelmään kohdistuva epäluottamus laajalle levinnyttä. Protestointi tuntuu luontevalta. Entä jos protestit vain pahentavat asiaa? Jos Arkadianmäen kansoittavatkin kansanedustajat, joilta puuttuu kosketus todellisuuteen? Kuka silloin huolehtii turvallisuudesta ja hyvinvoinnista?  Tällaisen epävarmuuden vallitessa ruusunpunaiset vaalilupaukset eivät paljoa paina. Siksi on entistäkin tärkeämpää valita ihminen, johon Sinä voit luottaa. Työhön pystyvä nainen tai mies, jolla on kylliksi siviilirohkeutta pysyäkseen kannassaan kovassakin viimassa. Sinä tarvitset jonkun, johon voit pitää yhteyttä. Ruotsalaisen kansanpuolueen ehdokkaat ovat lähellä Sinua ja arkeasi.  2.  Vuoden 1994 presidentinvaaleista muodostui suomenruotsalainen kohokohta joka samalla oli suomalaisen suvaitsevaisuuden voitto. Elisabeth Rehnin menestys vahvisti ruotsinkielisten itseluottamusta, joka  on jatkuvasti koetuksella paikoin yhä suomenkielisemmässä ympäristössä.  Mutta eduskuntavaalit ratkaisevat, minkälaiset mahdollisuudet on tyydyttää ruotsinkielisen ja kaksikielisen väestön erityistarpeet yhteiskunnassamme. Kriisivuosien aikana Rkp:n ministereiden läsnäolo pöydissä, joissa päätökset tehdään, on ollut elintärkeää. Ellei Rkp olisi ollut mukana hallituksessa, säästämispakko olisi johtanut ruotsinkielisten yhteiskuntapalvelujen tuhoon: koulujen, sairaan- ja terveydenhoidon, tiedotusvälineiden ja hallinnon.  Nyt katsomme tulevaisuuteen. Valtion on päästävä jättimäisestä budjettivajeesta. Ruotsinkielisen kulttuurin on tässäkin tilanteessa voitava elää. Emme halua etuoikeuksia. Me haluamme oikeudenmukaista kohtelua. Ruotsinkielisen ja kaksikielisen väestön kohtelun oikeudenmukaisuuden paras tae on vahva ruotsinkielinen edustus eduskunnassa ja Rkp:n omat ministerit. Samalla tavoin tyydytetään ruotsinkielisten alueiden suomenkielisen vähemmistön tarpeet.  3  Suomen talous kohentuu. Vaarat eivät kuitenkaan kuulu menneisyyteen. Ahon hallitus on toiminut poikkeusoloissa -ilman poikkeustilanteen vaatimia työkaluja. On rakennettu paremman talouden perusta. Nyt tarvitaan valitsijoilta valtakirja rakennustyön loppuunviemiseksi.  Suomi elää vientivetoista kasvua, joka asteittain vauhdittaa muuta taloutta. Luottamus maahan, sen rahoitusjärjestelmään ja yrityksiin, on palautumassa. EU-jäsenyys tarjoaa uskottavuudelle kehykset. Tästä huolimatta joukkotyöttömyys ja korkeat reaalikorot koettelevat yhteiskuntaa. Erityisesti valtion budjettivaje ja huoli inflaatiokierteen alkamisesta uhkaavat talouden vakautta ja mahdollisuuksia luoda uusia työpaikkoja. Työmarkkinaosapuolet ovat avainasemassa. Niiden käsissä on talouden rakentaminen tai romuttaminen.  Etujärjestöjen tehtävänä on valvoa erityisetuja Eduskunnan on otettava vastuu kokonaisuudesta ja oikeudenmukaisuuden toteutumisesta yhteiskunnassa. Vain siten voidaan vähentää työttömyyttä tehokkaasti. Kansanedustajien vastuulla on myös yhteiskunnan toimintakyvyn vaaliminen.  Vaalikampanjoiden aikana lähetettävät signaalit ovat ennennäkemättömän tärkeitä. Maa elää avoimessa taloudessa. Puolueiden on joka hetki pystyttävä antamaan maan ja siten myös kansan edun edellyttämiä tietoja. Valitsijoilla on oikeus saada totuudenmukaista tietoa harhaanjohtavien kaunistelujen sijaan.  Ruotsalainen kansanpuolue tunnetaan taloudellisesta realismistaan. Meneillään oleva vaali kausi on jälleen kerran vahvistanut, että puolueella on kykyä, halua ja uskallusta tehdä tilanteen vaatimat päätökset. Rkp:n hallitustyöskentely osoittaa, että näkemykset perustuvat todellisuuteen.  4  TYÖTTÖMIEN TYÖNSAANTI EDELLYTTÄÄ PITKÄAIKAISTA KASVUA. MUTTA KASVU EI RATKAISE KAIKKIA TYÖLLISYYSONGELMIA. PERINTEISTÄ TALOUSPOLITIIKKAA TÄYTYY MUOKATA JOTTA TYÖPAIKKOJEN SYNTYMISEEN SAADAAN VAUHTIA.  Ns. verokiila eli työntekijän käteen jäävän palkan ja työnantajan kokonaistyövoimakustannusten suuri ero estää tehokkaasti uusien työpaikkojen luomisen työvaltaisille aloille. Palkankorotuksista ei jää työntekijälle juuri mitään käteen; mutta työnantajien kilpailukyky heikkenee. Menetämme kansainvälisillä markkinoilla, ja täällä kotimaassa vain harvalla on varaa ostaa palveluja. Veropolitiikkaa on muutettava siten, että voidaan luoda lisää työpaikkoja.  Työttömyydestä muodostuu pysyvä ilmiö, jollei edes kannata ottaa työtä vastaan tai yrittää lisätä työtulojaan. Näin on käynyt monille, jotka ovat joutuneet ns. kolminkertaisen progression uhreiksi verotuksen, palvelumaksujen ja sosiaaliavustuksia koskevien sääntöjen perusteella. Näin käy myös monelle työttömälle, joka menettää etuja ottaessaan vastaan lyhytaikaisen työn. Verotustamme, työttömyysvakuutustamme sekä sosiaaliavustus-, opintotuki- ja palvelumaksujärjestelmäämme on muutettava niin, että työnteko kannattaa aina ja kaikissa tuloluokissa.  Hyvinvointi-Euroopassa työpaikkojen nettolisäys on jo monien vuosien ajan kohdistunut lähes kokonaan julkiselle sektorille. Jättimäisten budjettivajeiden aikana julkinen sektori ei enää voi tarjota uusia työpaikkoja ihmisille. Työllisyyden parantamiseen tarvitaan yksityissektoria. Uudet työpaikat syntyvät suurelta osin yksityisen palvelusektorin piirissä.  Meidän on valittava. Onko pysyvä joukkotyöttömyys parempi vaihtoehto kuin uudet, mutta heikommin palkatut työpaikat? Jokainen rehellinen poliitikko tietää, että tämä valinta on tehtävä. Sekä yksilön että yhteiskunnan kannalta on parempi, että joukkotyöttömyys voitetaan, senkin uhalla, että palkkaerot ehkä tuolloin kasvavat jonkin verran. Matalapalkkainenkin työ on työttömyyttä parempi vaihtoehto yhteiskunnallisen tasa-arvon ja yksilön itsetunnon kannalta. Nuoret tarvitsevat ehdottomasti kokemusta työelämästä vaikka ensimmäinen työpaikka ei vastaisikaan kaikkia odotuksia.  Meidän on panostettava koulutuksen laatuun, tutkimukseen ja kehitykseen. Meidän on vähennettävä sääntelyä, jotta voimavarat saadaan tehokkaampaan käyttöön uusien työpaikkojen luomiseksi sen sijaan, että ne hupenevat eilisen rakenteiden pönkittämiseen. Jäykkä sääntely tuottaa työttömyyttä, joustavuus uusia työpaikkoja. Työmarkkinalainsäädäntöä on muutettava niin, että voidaan luoda lisää työpaikkoja.  Tarvitaan myös aktiivista työvoimapolitiikkaa. On tärkeää nostaa ammattipätevyyttä koulutuksella tai uudelleenkoulutuksella sekä edistää ammatillista ja alueellista liikkuvuutta esim. tehostamalla työnvälitystä. Tarvitaan myös erityistoimenpiteitä pitkäaikaistyöttömyyden taittamiseksi, esim. työmarkkinatukea tai ns. työttömyysshekkejä.  Keneltäkään ei saa riistää toivoa tulevasta työpaikasta.  5  Pohjoismainen hyvinvointimalli toimii, mutta velaksi. Näin ei voi jatkua. Pitkäaikainen kasvu ja paraneva työllisyys kyllä helpottavat tilannetta, mutta työttömyyden vähentäminen mainittavissa määrin edellyttää kuitenkin yritysten sosiaalikustannusten alentamista. Tilanne on paradoksaalinen; sosiaalisen hyvinvoinnin kustannuksia on laskettava, jotta hyvinvointi voisi säilyä.  Yhteen asiaan suomalaisen on voitava luottaa: ketään hädässä olevaa ei jätetä heitteille. Näin asia ei ole tänään. Asuntovelkaiset työttömät, ylivelkaantuneet henkilöt ja pienituloiset eläkeläiset, joiden sairaskustannukset ovat suuret ovat joutuneet kääntymään vapaaehtoisjärjestöjen puoleen saadakseen ruokaa. Yhteiskunta ei ole aina löytänyt hätää sieltä, missä se on suurimmillaan. Perusturvan takeita on tarkasteltava saatujen kokemusten valossa ja sen byrokratiaa on vähennettävä Järjestelmään tulee selkeästi motivoida jokaista ottamaan vastuuta omasta ja lähimmäistensä toimeentulosta.  Pohjoismainen hyvinvointi merkitsee sekä perusturvaa että kaikkia koskevaa yleisvakuutusta työttömyyden, sairauden, invaliditeetin, iän tai vanhemmuuden aiheuttaman tulonmenetyksen varalta. Tämän hyvinvointimallin peruspiirteet säilyvät, vaikka sääntöjä ja etuisuustasoja sopeutetaankin käytettävissä oleviin varoihin.  Asuntopolitiikka on sopeutettava tilanteeseen, jossa lukuisat ihmiset ovat riippuvaisia enemmän tai vähemmän lyhytaikaisista tulonlähteistä. Tarvitaan lisää vuokra- ja asumisoikeusasuntoja.  Valtio joutuu karsimaan menojaan voimakkaasti. Hyvinvointimme ytimen muodostavat toimivat yhteiskuntapalvelut kaikille: hyvä koulutus, tasokas terveyden- ja sairaanhoito, lasten päivähoito, vanhustenhuolto. Rkp haluaa ottaa vastuun siitä, että nämä palvelut turvataan, ja hakee mieluummin säästökohteet tulonsiirroista.  6  Tasa-arvoministerinsalkku on ollut Rkp:n hallussa vuosina 1991-1995. Tasa-arvonäkökulmasta presidentinvaalit olivat läpimurto. Lainsäädäntöön on tehty huomattavia parannuksia. Naiset ovat saamassa puolet vallasta, mutta heidän pitää saada myös täysi palkka. Periaate, jonka mukaan samanarvoisesta työstä pitää saada sama palkka, hyväksytään nykyään yleisesti. Mutta sen toteutumiseen on pitkä matka. Julkisen sektorin heikon maksukyvyn vuoksi takaiskujen vaara on suuri. On tärkeää huomata nopeasti, että yksityinen sektori on avoin myös naisille, eikä sukupuolten tasa-arvo voi olla riippuvainen niin suuresta julkisesta sektorista, ettei sitä pystytä rahoittamaan. Tulevaisuuden nainen on nykyistä useammin itsenäinen yrittäjä.  Yhteiskunnan on yhteistyössä erityisesti kansalaisjärjestöjen kanssa kannettava vastuunsa lasten päivähoidosta ja vanhusten huollosta. Naisia ei saa pakottaa pois työmarkkinoilta yhteiskunnan palvelujen ilmeisten puutteiden takia.  Sekä mies että nainen tarvitsevat tasa-arvoa. Pitää kiinnittää enemmän huomiota syihin, jotka johtavat miesten syrjäytymiseen, rikollisuuteen ja ennenaikaiseen kuolemaan.  Todelliseen tasa-arvoon ei kuulu kummankaan sukupuolen syrjiminen.  7  LASTEN ETUJA AJAVA POLITIIKKA ON PITKÄJÄNTEISTÄ. LASTEN JA LASTENLASTEN ETUJA AJAVA POLITIIKKA EI PAKOILE HANKALIA TULEVAISUUDENKYSYMYKSIÄ. LASTEN TURVALLISUUDEN JA TULEVAISUUDEN TURVAAMISEKSI TARVITAAN MM:  määrätietoista ympäristöpolitiikkaa. EU:n avulla Suomen on lisättävä ponnistelujaan akuuttien ympäristöuhkien poistamiseksi itäisiltä ja eteläisiltä lähialueiltamme. Venäläisten ydinvoimaloiden turvallisuuden parantaminen on ulkopolitiikkamme ajankohtaisimpia kysymyksiä. Suomenlahden suojelemiseen tähtääviä toimenpiteitä on tehostettava huomattavasti. Kotimaassamme meidän on syytä jatkaa vesistöjemme, ei vähiten jokiemme, rehevöitymistä vähentäviä toimenpiteitä.  Melko menestyksekästä ilmanhuolto-ohjelmaa on jatkettava uusin liikennepoliittisin toimin, ja erityisesti tehokkaammin kansainvälisin panostuksin.  koulutuksen asettamista etusijalle. Rkp vaalii kouluverkostoa, joka suo peruskoulun ja lukion oppilaille mahdollisuuden saada hyvää opetusta äidinkielellään mahdollisimman lähellä kotia. Tästä tulee kuuma kysymys kun seuraava hallitus ryhtyy tarkastelemaan kuntien valtionapuja. Jokaisen oppilaan on saatava opetusta, joka valmentaa selviytymään teknologisten mullistusten yhteiskunnassa. Jokaisen yläasteen oppilaan on saatava hyvää opetusta tietokoneella työskentelyssä!  määrätietoista strategiaa väkivallan vähentämiseksi yhteiskunnassamme. Huumeiden vastaista taistelua on tehostettava. Koulukiusaamiseen on puututtava. TV-väkivaltaa on rajoitettava. Hyvin koulutetut ja näkyvät poliisit antavat turvallisuutta; eivät aseet eikä oman käden oikeus.  lamassa kovia kokeneiden perheiden lapsiin on kiinnitettävä erityistä huomiota. Miten käy lasten, joiden vanhemmat ovat loppuikänsä velkakierteessä? Tai vanhempien tehdessä kaikkensa, jotta perhe saisi pitää kotinsa? Valtion ja kuntien on löydettävä parempia menetelmiä kohtuuttoman kovia kokeneiden auttamiseksi.  8  EU-jäsenyys luo maaseutu- ja aluepolitiikan puitteet. Seuraavan eduskunnan tehtävänä on kansallisen tukipaketin toteuttaminen niin, että maatalous voi selvitä. Maataloutta on syytä tarkastella pitemmällä tähtäimellä ja otettava huomioon maailmaa uhkaava elintarvikepula. Uudet EU-tuet on saatava toimimaan ilman tuhoisia viivytyksiä.  Uudet luonnonmukaiset tuotantomenetelmät ja yhdistelmäammattien harjoittajien määrän lisääntyminen myötävaikuttavat maaseudun ja saariston väestöpohjan pysyvyyteen. Suomi tarvitsee pienyrittäjyys politiikkaa sekä työllisyyden että maanlaajuisen asutuksen ylläpitämiseksi.  Bioenergian tuotanto kuuluu niihin yhä harvempiin tuotannon aloihin, joita voi ja tulee tukea verovaroin. Maaseudun kehitys, uusien työpaikkojen tarve, ympäristöä säästävän energiantuotannon välttämättömyys; kaikki nämä seikat puhuvat bioenergiaan panostamisen puolesta.  Nykyaikainen tekniikka, erityisesti tietotekniikka, mahdollistaa yhä useamman työn tekemisen maaseudulla. On huolehdittava yhteiskunnan palvelujen saatavuudesta haja-asutusalueilla pysyvän asutuksen takia ja siksi, että nuoret lapsiperheet voisivat myös käytännössä valita haja-asutusalueen lastensa kasvupaikaksi.  Maaseudun ja alueiden kehitys riippuu ensisijaisesti niiden omasta aloitteellisuudesta ja luomisvoimasta. Eduskuntaan tarvitaan edustajia, joilla on voimia ja kykyä rakentaa suomalaista EU-politiikkaa alueiden eduksi.  9  EU-jäsenyytemme tarkoittaa maamme yhdistämistä siihen Euroopan osaan, jolle on tunnusomaista vakaus ja demokraattiset perinteet. Näitä siteitä on hyödynnettävä siten, että turvallisuutemme paranee.  Suomen ja Venäjän välinen raja on dramaattinen hyvinvointi kuilu. EU:n on lisääntyvän yhteistyön kautta pyrittävä tasoittamaan Venäjän vaikeaa tietä kohti vakaata demokratiaa.  Baltian maiden tulee lähitulevaisuudessa ja yhdessä Keski-Euroopan maiden kanssa voida liittyä unionin jäseniksi.  Pohjolan jakautuminen EU-kysymyksessä tekee pohjoismaisen yhteistyön ja yhteisen kulttuuriperintömme vaalimisesta erittäin tärkeän. Euroopassa tapahtuneet muutokset ovat aiheuttaneet sen, että Ruotsi ja Suomi ovat lähestyneet toisiaan myös puolustuspoliittisesti. Näiden maiden lisääntyneellä yhteistyöllä puolustusasioissa on suotuisa vaikutus Pohjois-Euroopan vakauteen.  Pohjoismaiset kansat arvostavat sosiaalista hyvinvointiaan. Niiden tulee yhdessä vastustaa kaikkia pyrkimyksiä kilpailukyvyn nimissä tapahtuvaan ns. sosiaaliseen polkumyyntiin. Ihmisen sosiaalisten oikeuksien puolesta tehtävä työ saattaa edellyttää ylivaltiollisia, kansainvälisiä ja eurooppalaisia päätöksiä.  Pohjoismaiset kansat arvostavat luontoa. Pohjoismaiden hallitusten on määrätietoisesti käytettävä hyväkseen EU:n ns. ympäristötakuuta ponnistellessaan kohti tehokasta eurooppalaista ympäristöpolitiikkaa.  Pohjoismaiset kansat vaalivat demokratiaansa kansalaisvalvonnan ja avoimuuden kautta. Pohjoismaisten hallitusten on työskenneltävä voimaperäisesti, jotta EU olisi toimintakykyinen ja demokraattinen sekä sallisi lainsäädäntötyön avoimen seurannan.  10.  GLOBAALI NÄKÖKULMA EI SAA HUKKUA EUROOPPALAISEEN TAI KANSALLISEEN OMAHYVÄISYYTEEN. SOLIDAARISUUS KÖYHIEN JA SORRETTUJEN KANSSA RAJOISTA RIIPPUMATTA ON TÄRKEÄ OSA POHJOISMAISTA IDENTITEETTIÄMME. SUOMI EI SAA ASETTUA POHJOLAN ULKOPUOLELLE TÄSSÄ ASIASSA!  RKP on taistellut kehitysyhteistyömäärärahojen puolesta monissa tiukoissa hallituksen sisäisissä mittelöissä. Rkp tarvitsee valitsijoiden tuen uskottavan suomalaisen panoksen aikaansaamiseksi maailman köyhimpien kansojen hyväksi.  RKP on useimmiten työskennellyt yksin hallituksessa sen puolesta, että Suomi pakolaispolitiikkansa kautta kantaisi osansa taakasta. Ilman valitsijoiden tukea tällainen työ on mahdotonta.  RKP vaalii yhteiskunnallista suvaitsevuutta. Suvaitsevuus joutuu usein ahtaalle Euroopassa, Suomessa. Tarvitaan uusia ponnisteluja rasismin, muukalaisvihan ja ahdasmielisen nationalismin torjumiseksi.  Suomi tunnetaan rauhanturvaajana. Tähän sanaan sisältyvät nykyään myös ennakoivat, luottamusta luovat toimenpiteet mahdollisissa kriisipesäkkeissä ja aktiivinen työ ihmisoikeuksien ja vähemmistöjen  oikeudenmukaisen kohtelun puolesta. Suomen on annettava panoksensa myös silloin, kun rauhan turvaamiseen joudutaan vaikeissa olosuhteissa.
