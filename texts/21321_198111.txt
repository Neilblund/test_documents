Eerst werk! Door economisch herstel en grotere solidariteit.  1. Ten geleide kiezen voor werk. De huidige crisis spaart niemand. Geen land, geen volk, ontsnapt aan haar greep. Zij woedt niet enkel op het economisch vlak. Zij ondermijnt de grondslagen waarop onze beschaving steunt. De crisis is internationaal structureel en fundamenteel. In het zuidelijk halfrond verhongeren tientallen miljoenen mensen in de meest afschuwelijke ellende, verdrukking en uitbuiting. In het noordelijk werelddeel worden vele miljoenen veroordeeld tot werkloosheid. Temidden deze algemene ontreddering stijgen de spanningen tussen de geïndustrialiseerde landen en de angst voor het toenemend oorlogsgevaar. Het spookbeeld van de werkloosheid waart over onze gewesten. Het verlamt de meest dynamische krachten van de jongere generaties. Het bedreigt het ergst de zwaksten en de armsten in onze maatschappij maar, in feite ontsnapt niemand eraan. Het alternatief. Tegenover deze uitdaging zijn in hoofdzaak twee antwoorden mogelijk:  -   ofwel dit van het liberaal eigenbelang van een kleine minderheid die     over aanzienlijke financiële en economische middelen beschikken. De     last van de crisis wordt afgewenteld op de gemeenschap en in de     eerste plaats op de zwakste groep ervan. De rijken moeten rijker     worden vooraleer de armen minder armoede mogen kennen. De wet van de     natuurlijke selectie zal er wel voor zorgen dat de zwaksten     uitgeschakeld worden en dat slechts de sterksten overleven.  -   ofwel dit van het algemeen belang van de werkende bevolking in al     zijn geledingen, die als zij het samen wil de nodige politieke     kracht kan opbrengen om een dam op te werpen tegen de verdere     aftakeling van de ergst getroffen slachtoffers van de crisis. Geen     mens mag het recht ontzegd worden om door zinvolle arbeid zijn     bijdrage te leveren in de solidaire opbouw van onze samenleving.     Daarvoor moet de gemeenschap de essentiële hefbomen van het     economisch bestel zelf in handen nemen. De socialistische keuze:     Eerst werk! Voor ons, Vlaamse Socialisten, staat hier en nu, de     bestrijding van de werkloosheid centraal op de weg naar een     hernieuwde en menswaardige samenleving.  2. Een socialistisch, alternatief: De krachtlijnen. De Vlaamse Socialisten willen zich duidelijk afzetten tegen de rechtse schijnoplossingen voor een economisch herstel. Daarom dienen wij ons alternatief te verduidelijken en te verspreiden. Wij willen in de eerste plaats de bevolking een perspectief van verhoogde tewerkstelling bieden. Een plan tot herstel. Ons herstelplan zoals op 1 mei door Karel van Miert reeds aangekondigd berust op twee uitgangspunten:  -   versterking van de export en vermindering van onze     importafhankelijkheid (vooral op het vlak van de energie). Dit moet     gebeuren in het kader van een nieuw industrieel beleid.  -   de promotie van arbeidsintensieve activiteiten, waarvan er vele niet     onderworpen zijn aan de druk van concurrentie en     productiviteitsverhoging. Er zijn nog vele onvoldane basisbehoeften     in onze maatschappij. Denken wij maar aan sociale huisvesting,     onderwijs, kinderopvang, gezins- en bejaardenhulp, enz. Door het     omzetten van deze behoeften in effectieve vraag en het zorgen voor     een gepast aanbod, kan zowel de tewerkstelling als het welzijn van     de bevolking verhoogd worden. Naast stimulering en uitbreiding van     investeringen ligt de nadruk dus ook op een aanzwengelen van de     binnenlandse vraag. Daarvoor dient de nodige financiële ruimte     vrijgemaakt (waarbij de sterkste schouders de zwaarste lasten moeten     dragen) en dient een actief tewerkstellingsbeleid gevoerd te worden.  Een expansief en koopkrachtbeschermend beleid. Het S.P. herstelprogramma verschilt dus grondig van het deflatoire beleid dat door conservatieve politici wordt voorgesteld. De strijd tegen de werkloosheid is voor de Vlaamse Socialisten de allereerste prioriteit! Dat doel kan niet langs twijfelachtige wegen  (sociale afbraak, deflatie, lineaire koop krachtvermindering) worden bereikt.  Wat we willen. De Vlaamse Socialisten stellen dus duidelijk een globaal expansiebeleid voorop dat zich richt op:  -   zinvolle arbeid voor iedereen.  -   het wegwerken van de meest dringende maatschappelijke tekorten.  -   een evenwichtige ontwikkeling die leidt tot een zuiniger gebruik van     grondstoffen, energie en milieu.  -   een verdere vermindering van de inkomens en vermogensverschillen.  -   een betere verdeling van de beschikbare arbeid.  3. Onze tewerkstellingskansen vrijwaren. Om het economisch herstel op gang te kunnen brengen en tewerkstelling te kunnen creëren, is een verdere herschikking van de consumptieve bestedingen ten voordele van de investeringen noodzakelijk. Een matigingsinspanning vanwege de bevolking is daartoe één van de vereisten. De Vlaamse Socialisten stellen daarbij wel uitdrukkelijk een aantal principiële voorwaarden. Een doelgerichte matiging. In de eerste plaats moet de matigingsinspanning een doel hebben, d.w.z. bijdragen tot het economisch herstel en vooral tot duurzame tewerkstelling en een grotere sociale rechtvaardigheid. Dit impliceert dat de Vlaamse Socialisten zich blijven inzetten voor een meer rechtvaardige inkomensverdeling. Een billijker inkomensverdeling. De inkomens- en vooral vermogensverschillen zijn in ons land nog enorm groot. Bovendien leidt de economische crisis ertoe dat deze verschillen nog toenemen: de crisis impliceert immers voor een groot aantal mensen verlies van werk, en bijgevolg ook van inkomen, anderen daarentegen zien als gevolg van de hoge rentevoeten hun inkomen uit vermogen fors toenemen. De voorstellen van de S.P. inzake de strijd tegen de fiscale fraude, het invoeren van de belasting op de grote vermogens en, meer algemeen, het streven naar een herverdeling van de fiscale lasten moeten ook in dit licht gezien worden. De sterkste schouders dragen de zwaarste lasten. Matiging via daadwerkelijke solidariteit betekent dat alle inkomens en vermogens erbij betrokken moeten, worden en dat de sterkste schouders de zwaarste lasten moeten dragen. Dit vereist een evenwichtige politiek waarbij de bescheiden inkomen worden gevrijwaard, maar de hoge inkomens en vermogens een speciale inspanning moeten leveren. De koopkracht beschermen. In dit kader zal de S.P. zich blijven inzetten voor de bescherming van de koopkracht. In de eerste plaats omdat dit een ondersteuning van de vraag naar goederen en diensten betekent, wat de tewerkstelling en de kleinhandel ten goede komt. Vervolgens omdat dit past in ons alternatief herstelplan. De stijging van de levensduurte tegengaan. Dit betekent dat de inflatie verder krachtig moet bestreden worden. Niet door een beroep te doen op een restrictief monetair beleid of op het aanwenden van een deflatoire begroting gekoppeld aan een algemene beperking van de lonen. Dit is immers regelrecht in strijd met onze betrachtingen op het gebied van economisch herstel en de tewerkstelling. Daartegenover stellen we het voortzetten van een strenge prijzenpolitiek, een daadwerkelijke bescherming tegen misbruiken in gemonopoliseerde sectoren en een nauwere controle op de winstmarges in distributie en productie. Niet raken aan het indexsysteem. Vanuit deze optiek stelt de S.P. dat:  -   de samenstelling van de index een volledige weergave van het     doorsnee verbruik van een gezin moet blijven, gebaseerd op de     resultaten van de gezinsbudgetenquête.  -   de koppeling van de lonen en wedden en sociale vergoedingen aan de     index behouden moet blijven.  Globale beheersing van de bedrijfskosten; een conditionele inspanning van de hogere lonen en wedden. De S.P. is wel bereid om in het raam van het overleg over het nieuw industriebeleid te praten over de toepassingsmodaliteiten, maar dan uitsluitend voor de hoge inkomens. Bovendien moet dit gebeuren in het kader van een globale beheersing van de bedrijfskosten: ook voor de andere kosten zoals de energiekosten en de financiële lasten is een ernstige inspanning vereist om tot een rendabiliteitsverbetering van de ondernemingen te komen. Tevens stelt de S.P. dat elke inspanning in de loon- en weddesfeer gepaard moet gaan met een gelijkwaardige inspanning van alle andere inkomens. Gezien de snellere toename van de inkomsten uit financiële beleggingen dan de inkomens uit arbeid de jongste jaren moet in ieder geval de matigingsinspanning in eerste instantie uitgaan van de vermogensbezitters. Het rentepeil drukken. Een belangrijke voorwaarde voor de heropleving van de economische activiteit is het drukken van het huidige rentepeil. Het zijn vooral de hoge geldkosten die de economie, bedrijfsleven én overheid, lamleggen. Vooral in enkele rentegevoelige sectoren zoals de bouw, de sector van de duurzame consumptiegoederen en de sector van de bedrijfsuitrustingen wegen de hoge rentevoeten zwaar door. Ook de vorming van risicodragend kapitaal wordt verhinderd gezien het hoge rentepeil bijna alle middelen naar niet-risicodragende beleggingen kanaliseert. Tenslotte wordt ook de overheidsbegroting zwaar belast door de hoge rentevoeten die op de openbare schuld verrekend worden. Daar het hoge rentepeil niet, zoals conservatieve middens beweren, een gevolg van het overheidstekort is maar een internationaal fenomeen en vooral een gevolg is van het Amerikaanse monetaristisch beleid, zijn we er verder van overtuigd dat een wezenlijke rentedaling slechts doeltreffend op Europees vlak kan afgedwongen worden. Iedere toekomstige Belgische Regering dient zich aan te sluiten bij elk Europees actieprogramma in die zin en er zo nodig het initiatief toe te nemen. Niettemin moeten we er ook naar streven in nationaal verband de investeringsstop die door het hoge rentepeil is veroorzaakt te doorbreken. Op een selectieve en gerichte wijze kan de overheid hiertoe bijdragen in het kader van de herziene expansiewetgeving, het KMO-beleid en de uitvoerpolitiek (zie verder). Verder dringen wij ook aan op een aantal maatregelen die de kapitaaluitvoer en in het bijzonder de kapitaalvlucht moeten inperken om zodoende op binnenlands vlak tot een beperkte verlaging van het rentepeil te kunnen overgaan. Zo stellen we o.m. voor de bestaande vrijstellingen van wisselcontrole op te heffen en een scherpere controle op andere kapitaalverrichtingen te voeren. De energiekosten verminderen. Naast de rentelasten drukken ook de grondstoffenprijzen en vooral de energieprijzen op de bedrijfsresultaten. O.m. door middel van energiebesparende investeringen en selectieve prijsmaatregelen zijn mogelijkheden voorhanden om de energiekosten te verminderen. De fiscale lasten herzien. Er werden de jongste jaren reeds een heel pakket maatregelen genomen tot ontlasting van de ondernemingen. De S.P. blijft erbij dat met niet-selectieve fiscale vrijstellingen omzichtig moet omgesprongen worden en deze alleszins moeten gericht worden op het bevorderen van de vorming van het eigen bedrijfsvermogen en de tewerkstelling. Voldoende controlemogelijkheden op de toekenningen en de aanwending van de fiscale tegemoetkomingen zijn vereist. De middelen die ingevolge de matigingsinspanning vrijgemaakt worden, moeten samengebracht worden in een (bestaand) investeringsfonds, dat de scharnier vormt tussen de bijeengebrachte financiële middelen en hun selectieve aanwending in het kader van ons herstelplan. Pas dan kunnen er voldoende waarborgen zijn dat de matigingsinspanning doelgericht is. D.w.z. gericht is op investeringen en tewerkstelling.  Onze munt verder verdedigen. Het toenemend handelsbalansdeficit is één van de voornaamste belemmeringen voor tiet voeren van een economische relancebeleid. Met betrekking tot onze munt blijven wij evenwel uitdrukkelijk bij de stelling dat een devaluatie een ongewenst instrument is om onze uitvoerpositie te verbeteren. De voordelen van een plotse prijsvermindering van onze exportproducten worden immers via duurdere importprijzen heel snel uitgehold door een algemene verhoging van het binnenlands prijspeil. Wij dringen dus aan op een stabiel muntbeleid, dat gepaard gaat met een strenge controle op de "legale" en illegale kapitaalvlucht, en met een intensivering van de strijd tegen muntspeculaties. Een modernisering en uitbreiding van ons instrumentarium tegen de speculatie dringt zich hiervoor op.  Sanering van de openbare financiën is een dwingende opgave. Onze benarde budgettaire situatie is grotendeels een gevolg van de economische crisis. Een sanering moet kaderen in een globale crisisaanpak. Het uitblijven van een economische heropleving dwingt tot het nemen van maatregelen die het budgettaire tekort geleidelijk verminderen. Door de crisis stagneren immers de ontvangsten en dit geldt zowel voor de rechtstreekse als de onrechtstreekse belastingen. Anderzijds blijven de uitgaven voor de werkloosheid en de openbare schuld op een verontrustende wijze stijgen. Het belangrijkste probleem waarmee de overheid geconfronteerd wordt is dan ook duidelijk de tegengestelde beweging tussen inkomsten en uitgaven. Het kan herleid worden tot het volgend alternatief : ofwel de inkomsten verhogen ofwel de uitgaven verminderen.  Geleidelijke, niet-lineaire, niet deflatoire sanering. In dit kader verwerpen wij formeel de door de conservatieven voorgestelde brutale, niet selectieve vermindering van de uitgaven die tot sociale afbouw of tot meer werkloosheid zou leiden. Tevens verzetten wij ons tegen de stelling dat het verhogen van de inkomsten, zeker indien een heropleving van de economische activiteit op zich laat wachten, enkel kan verwezenlijkt worden door een algemene verhoging van de belastingdruk. Naar een meer rechtvaardige fiscaliteit. Naar een grotere fiscale rechtvaardigheid. Zoals we reeds stelden, kan er in de huidige omstandigheden geen sprake zijn van een verhoging van de globale fiscale druk. Dit neemt niet weg dat binnen deze constante belastingdruk ruimte bestaat voor een meer billijke verdeling van de fiscale lasten: het afbreken van bestaande fiscale privileges en een intensivering van de fiscale strijd zijn hiervan de krachtlijnen. Principieel blijft de S.P. een indexering van de belastingschalen vooropstellen, evenals een individualisering van de belastingsheffing. Decumul en splitting kunnen daartoe de eerste stappen zijn. De praktische doorvoering ervan is evenwel gebonden aan de budgettaire mogelijkheden.  Een intensievere strijd tegen de fiscale fraude. De huidige budgettaire moeilijkheden plaatsen de fiscale fraude in een gans nieuw daglicht. We moeten immers kiezen tussen ofwel een efficiënte bestrijding ervan ofwel het in gevaar laten brengen van de welvaart van een aanzienlijk deel van de bevolking. Bovendien houdt de bestrijding van de fiscale fraude ook de mogelijkheid in om tot een meer rechtvaardige herschikking van de belastingdruk over te gaan. Diegenen waarvan alle inkomsten gekend zijn betalen nu immers meer omdat anderen frauderen. Daarom stellen we een aantal zeer concrete maatregelen voor:  -   het verlenen van speciale volmachten voor de bestrijding van de     fiscale fraude.  -   een betere uitrusting van en een samenwerking tussen de fiscale     administraties en de gerechtelijke autoriteiten met gespecialiseerde     magistraten en een bijzondere infrastructuur.  -   de uitvoering van alle andere in het begrotingsontwerp 1982     voorziene fraudebestrijdingmaatregelen. Zoals bijvoorbeeld de     geïntegreerde fiscale strook voor geneesheren.  -   het nemen van initiatieven, door de Belgische regering, in het kader     van de E.G., om tot een versnelde harmonisatie van de verschillende     belastingstelsels te komen.  -   het opnieuw aanknopen van besprekingen met Luxemburg voor een     hernieuwing van het BLEU-akkoord teneinde tot een effectieve     bestrijding van de fraude en tot een beperking van de kapitaalvlucht     te komen.  Vermogensbelasting. Als aanloop tot een meer rechtvaardige verdeling van de belastingdruk en om een einde te stellen aan de te sterke belasting op inkomens verworven uit arbeid stelt de S P. de invoering van een vermogensbelasting voor (behalve voor bedrijfsfondsen) evenals een reeks andere corrigerende maatregelen:  -   het invoeren van een belasting op de grote fortuinen (boven de 10     miljoen Fr.).  -   de toepassing van B.T.W. op advocaten, notarissen en     gerechtsdeurwaarders met de mogelijkheid van aftrek voor de andere     belastingplichtigen. Gelijktijdig moeten de bestaande wettelijke en     reglementaire bepalingen inzake fiscale controle strikter toegepast     en uitgebreid worden en moeten richtlijnen voor tarifiëring     opgesteld worden.  -   de herziening van alle bevoorrechte fiscale regimes zoals deze voor     bepaalde categorieën buitenlanders.  -   de herziening van alle systemen van aftrek met het oog op een meer     rechtvaardige verdeling der lasten.  -   de herziening van het belastingsysteem op dividenden ontvangen door     de privé maatschappijen die zij halen uit hun deelname aan gemengde     intercommunales  -   een aangepast statuut voor de fiscale raadgevers.  -   het verlagen van de roerende voorheffing tot 15% voor beleggingen op     naam.  Verantwoorde besparingen. Hoewel de crisis van de openbare financiën in de eerste plaats te wijten is aan de daling van de inkomsten, moet toch alles in het werk gesteld worden om de uitgaven van de overheid zoveel mogelijk te drukken.  Heroriëntering van de uitgaven. In de eerste plaats moeten de overheidsuitgaven anders georiënteerd worden in functie van de economische relance en de tewerkstelling. Een sanering van de openbare financiën biedt immers geen perspectief indien niet tezelfdertijd maatregelen worden genomen om de economie aan te zwengelen en een actief tewerkstellingsbeleid te voeren.  Inspanningen volgens draagkracht. Besparingen zullen hoe dan ook pijn doen. De inspanningen dienen bijgevolg duidelijk in verhouding te staan tot de draagkracht. Ook hier geldt opnieuw dat de sterkste schouders de zwaarste lasten moeten dragen en date de minstbedeelden niet de slachtoffers mogen worden.  Geen sociale afbraak. De besparingen in de overheidssector moeten daarom telkens getoetst worden op hun sociaal nut en hun tewerkstellingseffect. Al te vaak wordt immers vergeten dat voor een groot aantal overheidsuitgaven het verminderen ervan leidt tot een inkomensverlies voor bepaalde bevolkingsgroepen die het in deze tijd juist moeilijk hebben.  Tegengaan van bureaucratische verspillingen. De saneringen moeten kaderen in een politiek die de overheidsinterventies in het maatschappelijk leven doeltreffender maken. Daarom moet gestreefd worden naar een meer efficiënte overheidsorganisatie, moeten bureaucratische verspillingen tegengegaan, het staatsapparaat grondig gereorganiseerd en moet de administratie gerationaliseerd worden. Het afwegen van evenwichtige prioriteiten in de uitgaven moet gebeuren in het kader van het opstellen van een meerjarenbegroting. Dit zou ook een nauwere aansluiting tussen de Rijksmiddelenbegroting en de sociaal-economische planning waarborgen.  4. Tewerkstellingskansen scheppen. De S.P. kiest voor een globaal expansiebeleid met bewerkstelling als eerste prioriteit.  4.1. Heroriëntering en herverdeling van het verbruik. Terwijl steeds meer mensen afgedankt worden, bestaan vooral bij de lagere inkomens toch nog vele onvoldane basisbehoeften, waarvoor werkloze arbeidskrachten zouden kunnen ingeschakeld worden. Onvoldane behoeften en werkloosheid: een onbegrijpelijke paradox. Zo kan men vaststellen dat belangrijke lagen van de bevolking nog steeds van een behoorlijke huisvesting verstoken blijven. In Vlaanderen en Brussel bestaat behoefte aan ca. 50.000 woningen. Meer dan de helft van de bestaande woningen zijn ongezond of onaangepast; een groot aantal daarvan zijn zelfs niet voor verbetering vatbaar. Op gebied van de gezondheidszorg hebben we voldoende geneesheren en te veel zware medische apparatuur. Maar dit neemt niet weg dat in België de kindersterfte relatief aan de hoge kant ligt; dat driemaal zoveel Belgen aan infectieziekten sterven dan in onze buurlanden. Het ontbreekt in ons land vooral aan een doeltreffende en preventieve gezondheidszorg, d.w.z. een gezondheidszorg die gericht is op het voorkomen en het vroegtijdig opsporen van ziekten. Andere voorbeelden zijn gemakkelijk te vinden op het terrein van de bejaarden- en gezinshulp, de kinderopvang, het onderwijs, het, openbaar vervoer, de waterzuivering, enz.  Een eerlijke verdeling van de consumptiekansen. Het opheffen van deze tegenstelling tussen het groot aantal werklozen en de nog onvoldane basisbehoeften is een van de belangrijkste krachtlijnen van het socialistisch relanceplan: gelijktijdig kan hierdoor, de tewerkstelling en het welzijn van de bevolking verhoogd worden. Fiscale stimuli en subsidies, en een aangepaste wetgeving ter bescherming van de verbruikers en een betere verbruikersinformatie en -opleiding zijn de meest aangewezen instrumenten om een heroriëntering en meer eerlijke verdeling van de consumptiekansen te verkrijgen.  Afremmen van schadelijk gebruik. Aansluitend moet ook nadruk gelegd worden op een beleid dat ongewenste consumptie afremt. Het is niet overdreven te stellen dat in het kader van een verbruikersbeleid, er noodzaak is aan bescherming tegen schadelijke producten en overdreven gebruik van tabak, alcohol en geneesmiddelen.  Koop eigen producten. Tevens moet gepoogd worden om, zonder in protectionisme te vervallen, de invoer van consumptiegoederen te beperken. Naast het verbeteren en meer concurrentieel maken van het aanbod van Belgische producten moet ook de vraag naar deze producten gestimuleerd worden.  4.2. Een nieuw industrieel beleid. De krachtlijnen van het vernieuwd industrieel beleid zijn:  a) De herstructurering van traditionele sectoren (textiel, staal, glas, scheepsbouw en -herstelling) in functie van de ontwikkeling van de Europese economie en de opkomst van nieuwe industrielanden.  Een doeltreffend reconversiebeleid. De S. P. eist dat alle herstructureringsplannen die uitgevoerd worden met overheidsgelden en die voorzien in een afvloeiing van een belangrijk deel van het personeel, gekoppeld worden aan vervangende tewerkstelling binnen dezelfde regio. Deze nieuwe bedrijvigheden dienen van start te gaan op het ogenblik van de ontslagen. De reconversie van bedrijven en sectoren in moeilijkheden moet uitgaan van reële toekomstmogelijkheden. De economische en sociale functie van het bedrijf in zijn regio is eveneens een belangrijk criterium. De verschillende herstructureringsplannen moeten passen in het nieuw industrieel beleid.  Normen moeten gerespecteerd worden. Wij staan er evenwel op dat een aantal normen gerespecteerd worden met betrekking tot de overeenkomst van vraag en aanbod, het niveau van het productengamma, de competitiviteit als ook de programmatie in de tijd. De overheidstussenkomst moet duidelijk en contractueel vastgelegd worden. De privé dient op een evenwaardige manier bij te dragen tot de reconversie. Het overheidsbeleid moet meer gericht worden op het systematisch en vroegtijdig opsporen van de bedrijven in moeilijkheden. Een wetsontwerp op beheer met bijstand moet hoogdringend aan het Parlement voorgelegd worden.  Een optimale sociale begeleiding en reconversie. De S.P. hecht een groot belang aan de sociale begeleiding, die echter geen voorwendsel tot immobilisme mag zijn. De spreiding in de tijd van herstructureringsplannen is hiervan een vorm. Via een sociale bijsturing wordt het hierdoor mogelijk de budgettaire last te drukken, een efficiënte reconversie te organiseren en diepgaande veranderingen door te voeren.  b) Het bevorderen van expansieve, toekomstgerichte sectoren. In dit verband dient vooral uitgegaan te worden van een coherent en gecoördineerd sectorieel beleid, dat gebaseerd is op sectorplannen. Vooral voor de sectoren energie, vervoer, telecommunicatie, scheikunde en micro-elektronica zijn op korte termijn dergelijke plannen noodzakelijk.  Nieuwe producten en nieuwe markten zoeken. Dit vereist een beleid dat bij voorrang op volgende twee algemene doelstellingen moet worden afgestemd:  -   het vergemakkelijken van de toegang voor onze producten tot nieuwe     gebieden met een expansieve markt. Zoals bijvoorbeeld de Arabische     landen en bepaalde ontwikkelingslanden in Azië, Afrika en     Zuid-Amerika.  -   het zoeken naar nieuwe producten en nieuwe productieprocessen. Dit     vereist een betere beheersing van nieuwe technologieën door middel     van voortgezette inspanningen inzake industriële en commerciële     aanpak.  Selectieve en doelgerichte exportsteun. Er dient gestreefd te worden naar een grotere continuïteit, maar ook grotere selectiviteit van de hulp aan de uitvoer. Meer dan voorheen moet de exportstimulering uitgebouwd worden in functie van de vraag die in prioritaire sectoren werd opgespoord. Tevens moet meer aandacht besteed worden aan het stimuleren van de uitvoer van K.M.O.'s.  Exportbanken. Een grondige en doelgerichte herstructurering en reorganisatie van de bestaande instellingen die betrokken zijn met de uitvoer dringt zich op. Zo moet een "exportbank" opgericht worden, die de bestaande financieringsorganismen zou groeperen.  c) Aanmoediging van de ontwikkeling van sectoren en activiteiten die een importbesparend karakter hebben (vooral energiebesparingen).  Bevorderen van importbesparende activiteiten. Dit zou immers het snel groeiend tekort op onze handelsbalans helpen afremmen. Tevens maakt dit België minder afhankelijk van beslissingen die in het buitenland getroffen worden. Het doet ons land overschakelen naar een concurrentiepositie die eerder op kwaliteit en waarde steunt dan op prijzen.  d) Tenslotte, meer nadruk op sectoren die belangrijk zijn voor de binnenlandse economische activiteit en voor de tewerkstelling. Naast milieusanering (zie verder) wordt in dit verband concreet gedacht aan het stimuleren van de bouwnijverheid. De bouwnijverheid bevindt zich in crisis terwijl paradoxaal genoeg er nog veel noden leven op vlak van nieuw- en vernieuwbouw.  Specifieke maatregelen ter ondersteuning van de bouwactiviteiten dienen getroffen te worden. Een belangrijk voorbeeld: de bouwsector. Er moet in eerste instantie ingegrepen worden op de vraag, in het bijzonder door het verlichten van de financiële lasten voor kandidaat-bouwers, -verbouwers, of -kopers van een sociale of middelgrote woning, door het instellen van een verzekeringsmogelijkheid tegen risico's van inkomensverlies, door verhoogde fiscale tegemoetkomingen bij het verbeteren van bestaande woningen, en door het bevorderen van de mobilisering van de woonspaarkontrakten. Met betrekking tot het aanbod dient de nadruk te liggen op een gevoelige uitbreiding van de nieuw- en vernieuwbouw en voor wat betreft de openbare werken, op de (meer arbeidsintensieve) verbeterings- en onderhoudswerken. Bovendien moeten belangrijke stimuli voorzien worden voor de particuliere initiatieven inzake isolatie en opknappen van bestaande woningen.  4.3. Wetenschappelijk onderzoek. Innovatie, nu! Het wetenschappelijk onderzoek is het roer van de technologische vernieuwing, want de oriëntatie van het onderzoek zal bepalend zijn voor de ontwikkeling van producten en procédés. Aan de basis en aan het einde van ieder onderzoek moet een beoordeling gebeuren van de economische valorisatiemogelijkheden van de projecten.  Meer toegepast onderzoek. De financiering van het wetenschappelijk onderzoek moet daarom de eerstkomende jaren in mindere mate gericht worden op fundamenteel onderzoek en in meerdere mate op toegepast onderzoek. Binnen het toegepast onderzoek moet gestreefd worden naar de maximale sociale valorisatie van de ingezette middelen door het verlenen van prioriteit aan projecten met de grootste kans op concrete resultaten in de industriële en commerciële fase.  Binnenlandse prioriteiten. Aangezien een land met relatief bescheiden economische dimensies onmogelijk de gehele waaier van alle toegepaste research kan ontwikkelen, moet België zich toespitsen op een aantal te selecteren prioritaire sectoren waarin het zich wil specialiseren.  En buitenlandse samenwerking. Naast de optimale valorisering van het eigen wetenschappelijk onderzoek moeten wij ons ook toeleggen op in het buitenland verrichte research. Technologische coöperatie in BENELUX-verband, op E.E.G.-niveau en met landen als Japan, Zweden en de VSA dient bevorderd te worden.  4.4. Opvoeren van de investeringsinspanningen. Meer en anders investeren! De kern van ons herstelplan wordt gevormd door een substantiële en gerichte toename van de private en publieke investeringen in het kader van het nieuw industrieel beleid.  a) Gerichte stimulering van de private investeringen. Het instrument bij uitstek hiervoor is de expansiewetgeving.  Herziening expansiewetgeving. Teneinde de nadelen van de huidige wetgeving op te heffen en de bepalingen aan te passen aan de nieuwe doeleinden, het selectief aanmoedigen van investeringen, is een grondige herziening van de bestaande expansiewetgeving op korte termijn vereist. De basisopties kunnen als volgt omschreven worden:  -   een eenvormige, en doorzichtige wetgeving waarin alle ondernemingen,     ongeacht hun structuur, een gelijke behandeling krijgen en waarin     elke vorm van hulp aan ondernemingen samengebracht wordt.  -   een wetgeving op de economische databank bij het departement     Economische Zaken die toelaat elke hulp aan ondernemingen te     identificeren.  -   het versterken van de controle, zowel op het niveau van de     administratie en het Parlement als op het ondernemingsvlak zelf (via     de ondernemingsraad of de syndicale afvaardiging).  -   een verder doorgedreven participatiepolitiek (via een uitbreiding     van de middelen van de G.I.M.) ten einde de expansiewetgeving meer     als een instrument van het structureel beleid te kunnen gebruiken en     het eigen vermogen van de ondernemingen te versterken.  -   bij het verlenen van expansiesteun, aan bedrijven dient de nadruk te     liggen op subsidies, en in het bijzonder op arbeidsplaatsenpremies     en kapitaalpremies. Zowel fiscale vrijstellingen als rentesubsidies     dienen als een tijdelijke conjuncturele steun gezien te worden en     kunnen slechts onder welbepaalde voorwaarden toegediend worden.  -   een beperking van de steuncriteria tot tewerkstelling (prioriteit),     exportgerichtheid, importvervanging of -besparing, energiebesparing,     technologische vernieuwing.  -   elke rechtstreekse stimulering moet contractueel vastgelegd worden,     waarbij de verbintenissen van alle partijen nauwkeurig omschreven     worden. Elk contract dat niet nageleefd wordt, zal automatisch tot     sancties leiden.  b) Publieke investeringen als motor. Om de vooropgestelde stimulering van de investeringen te realiseren, kunnen we niet enkel rekenen op de privé-investeringen. De overheid moet daarom een actieve rol spelen. De positieve gevolgen van dit overheidsoptreden situeren zich op twee vlakken  Publieke investeringen: een industriële rol. In de spitssectoren moet de overheid een belangrijke stimulerende rol spelen. Een openbaar investeringsprogramma kan op het vlak van telecommunicatie, milieubehoud, energiebesparing, e.a. een pioniersrol spelen, met belangrijke afgeleide positieve effecten voor de export, de economische groei en de tewerkstelling. Het overheidsbeleid inzake wetenschappelijk onderzoek en ontwikkeling dient gecoördineerd te worden met het investeringsprogramma. Dit vereist een coördinatie van de verschillende betrokken administraties in aansluiting op het industrieel beleid.  En een maatschappelijke rol. Aangezien een belangrijke groep mensen in onze maatschappij nog steeds behoeftig zijn en aan een aantal noden niet voldoende tegemoetgekomen wordt, ligt hier nog een uitgebreid werkterrein in de sector gemeenschapsvoorzieningen. Daarvoor is een doorgedreven investeringsinspanning noodzakelijk. Om de tewerkstellingseffecten te maximaliseren moet de nadruk liggen op kleinschalige en arbeidsintensieve werken, met een hoog sociaal economisch rendement.  4.5. Een stuwende rol voor de overheid. Het is essentieel dat de voor relance vrijgemaakte middelen op een optimale wijze ingezet worden. De overheid moet daarvoor zowel een sturende als een stuwende rol spelen.  Overheidsinitiatief rond een economische en een sociale as. Het openbaar initiatief mag niet beperkt worden tot het overnemen van verlieslatende bedrijven. Het moet integendeel een volwaardige plaats in onze economie verkrijgen, op die wijze kan het overheidsinitiatief gericht worden op twee assen. De eerste betreft projecten die van groot belang zijn voor de industriële vernieuwing. Daartoe kan de overheid deelnemen aan bestaande of nieuwe projecten. Ze kan echter ook door zuiver publieke initiatieven bestaande leemten opvullen. De tweede is een sociale as, waarbij meer en efficiënter ingespeeld wordt op de onvoldane behoeften in onze maatschappij. Deze omvat bijvoorbeeld projecten in de sectoren energiebesparing, leefmilieu en volksgezondheid. Vooral op dit gebied zijn belangrijke tewerkstellingseffecten te verwachten.  Wetenschappelijk onderzoek op gang brengen. In dit verband wijzen we op de logistieke en financiële steun die de overheid kan verlenen op gebied van het wetenschappelijk onderzoek. In samenwerking met het bedrijfsleven en de wetenschappelijke onderzoekscentra moet de overheid m.a.w. de technologische vernieuwing op gang brengen en begeleiden in een aantal welbepaalde sectoren. De overheidsdeelname moet ook indirect versterkt worden.  Locomotiefprojecten. Zo is het belangrijk dat de Gewestelijke Investeringsmaatschappijen, hetzij zelf hetzij in samenspraak met het bedrijfsleven, locomotiefprojecten opzet (bijvoorbeeld in de sectoren electromechanica, micro-elektronica, luchtvaart, telecommunicatie, nieuwe energiesystemen, waterzuivering, enz). België zou op deze wijze zijn potentieel beter kunnen gebruiken. De G.I.M.'s kunnen deze projecten samen met de privé-bedrijven concretiseren en gedeeltelijk financieren met middelen van het F.I.V.  De projecten moeten bijdragen tot het scheppen van hoogwaardige arbeidsplaatsen.  Vooruitgangskontrakten en overheidsbestellingen: een betere aansluiting. In het kader van een nauwere aansluiting van het wetenschappelijk onderzoek op het industriebeleid spelen de vooruitgangskontrakten, de prototypesteun en de overheidsinstellingen een essentiële rol. Zo moeten bijvoorbeeld de bestellingen zoveel mogelijk geïntegreerd worden in de ganse keten van steun aan een project.  Planning: gemeenschappelijke beheersing van de inspanningen. Een tweede essentiële factor is de planning. Het volstaat immers niet de investeringen te stimuleren. Dit moet gebeuren in de door ons gewenste richting. Dit kan vooral gebeuren door middel van de planning. De planning, indien consequent toegepast, is een doeltreffend instrument voor een samenhangend beleid. De planning in ons land kan op twee manieren verbeterd worden  Herwaardering van het vijfjarenplan. Inhoudelijk moet het vijfjarenplan geherwaardeerd worden. Op die manier zou een band gelegd worden tussen het beleid op middellange termijn, de jaarlijkse Rijksmiddelenbegroting en het economisch budget. De economische planning dient aangevuld met een sociaal en een financieel luik.  Meer nadruk op sectorplannen en meer aandacht moet ook gaan naar concrete en specifieke sectoren. Dit geldt niet alleen voor de energiesector, de bouwnijverheid, het milieubeleid, de micro-elektronica en de sectoren in moeilijkheden. Ook voor de sectoren die vandaag nog gunstige groeiperspectieven bieden, kunnen anticiperende sectorplannen dreigende moeilijkheden oplossen. Concreet denken we hierbij aan de chemische nijverheid, de petroleumraffinage, de autoassemblage, e.a.  Op de bestaande instellingen. Institutioneel dient vooral een beter gebruik van de bestaande instrumenten en organen gemaakt te worden. Zo kan de werking van het Planbureau, de GOM's, de DNB en de GERV veel verbeterd worden. Wij pleiten voor meer efficiëntie, een grotere doorzichtigheid, regionale gerichtheid en een democratische controle op de werking ervan.  Vereenvoudiging van de procedure. De wet van 15 juli 1970 tot organisatie van de economische planning en decentralisatie moet worden gewijzigd met het oog op een vereenvoudiging van de procedure en een aanpassing van het Plan aan de nieuwe staatsstructuren.  4.6. K.M.O.-beleid en zelfstandigen. De troeven van K.M.O.'s en zelfstandigen inzake tewerkstelling uitspelen. De Vlaamse Socialisten erkennen het dynamisch en creatief karakter van de K.M.O.'s die een belangrijke rol vervullen bij de bestrijding van de economische crisis en het scheppen van werkgelegenheid. Daarom dienen zij beschermd te worden tegen elke vorm van discriminatie. Bijgevolg stellen wij een doeltreffender K.M.O.-beleid voor. Tevens dienen maatregelen getroffen om de zelfstandige arbeiders te beschermen en het beroep aantrekkelijker te maken.  Wat wij ervoor doen. De Vlaamse Socialisten stellen voor:  -   inzake de sociale zekerheid pleiten we voor de éénvormigheid van     alle stelsels (cfr. hoofdstuk Sociale Zekerheid) elkeen moet op     gelijke wijze behandeld worden en naar verhouding van zijn     financiële draagkracht bijdragen tot de financiering van het     stelsel, ongeacht zijn/haar socio-professionele status.  -   bevordering van de tewerkstelling door het veréénvoudigen van de     administratieve formaliteiten.  -   invoering van het statuut van de éénpersoonszaak met beperkte     aansprakelijkheid tot. bescherming tegen de sociale en economische     risico's door scheiding van het vermogen van het bedrijf en het     privé-patrimonium.  -   betere toegang tot het krediet en het versoepelen van de     kredietmogelijkheden tot aanmoediging van de investeringen.  -   het bevorderen van de aanvraag der tewerkstellingspremies.  -   K.M.O.'s actief betrekken in de buitenlandse prospectie met als doel     de export te bevorderen.  -   herziening van de wet op de handelspraktijken in functie van een     eerlijker en coherenter prijzenbeleid en ter bestrijding van de     oneerlijke concurrentie.  -   betere toegang tot de openbare aanbestedingen en     overheidsbestellingen.  -   betere toegang tot de gespecialiseerde centra voor technologisch     onderzoek tot bevordering van de ontwikkeling van meer verfijnde     technologie en producten met een hogere toegevoegde waarde. In dit     kader moeten de GIM's en GOM's een pilootrol spelen.  -   het bevorderen van samenwerkingsvormen.  4.7. Naar een ander land- en tuinbouwbeleid. Een landbouwbeleid gericht op tewerkstelling, bedrijfszekerheid en democratisering. Voor het landbouwbeleid wenst de S.P. de klemtoon te leggen op het behoud van de tewerkstelling in de land- en tuinbouw, het bevorderen van de bedrijfszekerheid van de land- en tuinbouwers en de democratisering van de land- en tuinbouwvertegenwoordiging in officiële inspraakorganen.  a) Behoud van de tewerkstelling in de land- en tuinbouw. Arbeidsplaatsen vrijwaren. Het behoud van arbeidsplaatsen in land- en tuinbouw met een behoorlijke vergoeding is leidraad. Niet enkel dient gedacht aan de welvaart en het welzijn van de land- en tuinbouwbevolking, maar ook aan de duizenden arbeidsplaatsen in de toeleverings-, de afzet en verwerkingssectoren. In tegenstelling tot het gevoerde landbouwbeleid dat gericht is op schaalvergroting en hoofdzakelijk steunt op een prijzenpolitiek, wenst de S.P. het familiaal bedrijf primordiaal te beschermen door structuurverbeterende maatregelen en de ombuiging op termijn van prijsondersteunende maatregelen (steun aan het product) naar bedrijfsondersteunende maatregelen. Ook moet gestreefd worden naar een verkorting van de distributieketen tussen producent en consument.  Hoe? Een prijsbeleid werkt de tewerkstelling in de land- en tuinbouw tegen. De kleinere landbouwers profiteren in verhouding het minst van de maatregelen en worden derhalve het eerst getroffen. Daarom geen steun aan de prijs maar steun aan het bedrijf onder vorm van een inkomenstoeslag! Structuurverbeterende maatregelen dienen gestimuleerd te worden zoals:  -   ruilverkaveling beperken tot het gebruik, mits democratisering van     de procedures.  -   steun bij investeringen voor de modernisering van land- en     tuinbouwbedrijven, voor energiebesparing (onder meer door middel van     vervangingssystemen in het kader van een rationeel energieverbruik),     voor jonge land- en tuinbouwers, voor de verbetering van de     huisvesting en de bevordering van samenwerkingsvormen in de     landbouw.  Een beter sociaal statuut door onder meer:  -   de éénvormigheid van de stelsels (pensioen, gezinsbijslag, ziekte-     en invaliditeitsvergoeding).  -   de arbeidsongevallenwetgeving te verbeteren zodat zij de     bedrijfsbestendigheid garandeert.  -   het rampenfonds te onttrekken aan de willekeur van de politiek.  -   aanpassing van het saneringsfonds.  -   het uitwerken van een regeling voor de tijdelijke hulpkrachten     tijdens het piekseizoen (fruitpluk, bietencampagne, e.d.m.) en voor     het geval van ziekte of vakantie.  b) Bevorderen van de bedrijfszekerheid. Een pachtwet voor de pachters. Het S.P.-wetsvoorstel tot aanpassing van de pachtwet is er in de eerste plaats op gericht de positie van de pachter te versterken. Van essentieel belang hierbij is de strengere reglementering in verband met de opzegging voor eigen gebruik. Daarenboven eist de S.P. de strikte naleving van de gewestplannen en de ter zake geldende planologische voorschriften. Primordiaal blijft echter een doeltreffend grondbeleid. De slogan "Boerenland in Boerenhand" is voor de meeste landbouwers onhoudbaar. Landbouwgrond dient in de eerste plaats beschermd te worden als een productiemiddel dat prioritair ter beschikking van de landbouwer dient gesteld te worden en niet als eigendom in de enge en conservatieve betekenis van het woord. Daarom stellen wij voor:  -   de braakliggende gronden, ook zonder toestemming van de eigenaar, in     het productieproces op te nemen.  -   pachtovereenkomsten niet langer uitsluitend afhankelijk te maken van     de goodwill van de eigenaar maar ook bijvoorbeeld door bemiddeling     van een pachtbank.  -   praktijken zoals drempelgeld (gebruiksrecht), chapeau e.d. te     bestrijden.  c) Democratisering van de land- en tuinbouwvertegenwoordiging. Directe inspraak in de beleidsorganen. Bij Koninklijk Besluit van 12 april 1977 werd door de ontslagnemende regering Tindemans-de Clercq beslist om de landbouwcommissies, het meest democratische inspraakorgaan van de boeren en tuinders af te schaffen, ten voordele van een monopoliepositie van de Boerenbond. Dit quasimonopolie dient doorbroken te worden. Elke vertegenwoordiging moet op democratische wijze samengesteld worden, niet door zijn organisatie, maar door de land- en tuinbouwers zelf, ten einde te komen tot een pluralistische samenstelling.  d) Voorlichting en commercialisatie noodzaak. Voor een maximale doeltreffendheid. De uitbouw van een behoorlijke officiële voorlichtingsdienst en een betere organisatie van het wetenschappelijk onderzoek ten dienste van de land- en tuinbouw zijn noodzakelijk. Verbetering van de veilingsstructuren waarbij de financiële rol van de Boerenbond wordt ingeperkt. De uitbouw van betere en nieuwe kommercialisatiestructuren, en dit in overleg met de producenten. De landbouwers moeten betrokken worden bij het bevorderen en ontwikkelen van het sociaal hoevetoerisme.  4.8. De zeevisserij. Zeevisserij: een typisch Vlaamse bedrijfstak. De zeevisserij, als typisch Vlaamse bedrijfstak, moet onze aandacht weerhouden. De modernisering van de vloot, het aantrekkelijker maken van het vissersberoep en de verbetering van de afzetmogelijkheden moeten behoud en ontplooiing van de sector mogelijk maken. Op internationaal vlak moeten de nodige maatregelen genomen worden met het oog op rationele uitbating van de visvoorraden en de bescherming van het maritiem milieu. België dient hiervoor initiatief te nemen om het E.E.G.-beleid in die zin verder om te buigen.  4.9. Vervoer. Prioriteit aan het openbaar vervoer. Het gevolg van de toenemende verkeersdichtheid is het zoeken naar meer ruimte. De S.P. stelt daarom voor resoluut te ijveren voor het gemeenschappelijk vervoer, dit zowel uit redenen van veiligheid, financiën, rationeler energieverbruik, leefmilieu als vanuit sociaal oogpunt.  a) Coördinatie vervoerbeleid. Coördinatie van beheer en van investeringen. Het transportbeleid moet één geheel uitmaken. De moordende concurrentie tussen de verschillende vormen van transport wordt heden al te dikwijls in de hand gewerkt door enorm dure investeringen van de openbare sector in infrastructuren (binnenvaart, spoorwegen, autosnelwegen, luchtvaart, e.d.), waarbij sinds vele jaren het openbaar vervoer benadeeld wordt. De coördinatie tussen de verschillende transportmedia moet zowel inzake beheer als inzake investeringen gebeuren.  b) Een volwaardig openbaar vervoer. Bevriezing van de huidige tarieven voor openbaar vervoer. Het vervoerbeleid moet gericht zijn op de ontwikkeling en de aanpassing van het gemeenschappelijk openbaar vervoer, op de verbetering van de snelheid, de stiptheid, de frequentie en het comfort ervan en op het verwezenlijken van goedkoop openbaar vervoer. Als eerste stap stellen wij de bevriezing van de huidige tarieven voor. Dit vervoer moet democratisch worden beheerd zoals het past voor een openbare dienst, die ter beschikking van de verbruikers staat. Daarom moeten alle vormen van openbaar vervoer geïntegreerd worden en dan gedecentraliseerd. De fusie van het openbaar spoor- en busvervoer moet herdacht worden. In de steden moet het openbaar vervoer beleidsmatig prioritair behandeld worden. Meer aandacht moet ook worden besteed aan voetgangersfaciliteiten en aan een net van fietspaden. Speciale aandacht moet gaan naar de veiligheid van het kind.  c) Goederenvervoer. Geen scheeftrekking van de concurrentie. Hier dient duidelijk gesteld dat alle discriminaties tussen de transportmedia moeten uitgeschakeld worden. Coördinatie en planning moeten ook hier de hoekstenen van het beleid worden. De werkelijke kosten - ook bij de waterwegen en het wegennet - moeten aangerekend worden. Elke scheeftrekking van de concurrentie moet hier vermeden worden, o.m. op het vlak van de arbeidsvoorwaarden.  d) Havenbeleid. Een coherent nationaal havenbeleid. Onze havens zijn bronnen van welvaart en tewerkstelling. De Vlaamse Socialisten willen een coherent, nationaal havenbeleid. Zo'n beleid moet een einde maken aan de onderlinge concurrentiestrijd. Elke haven moet zich echter naar eigen specialisatie kunnen ontwikkelen. De reeds tegenover de havens gedane beloften dienen dringend ingelost. Tevens moet ook elke uitbreiding van de havens gevolgd worden vanuit het oogpunt leefmilieu. Daarom moet men de grondenoppervlakte intensief benutten.  e) Luchtvaart. Luchtvaart, naar een meer rendabele ontwikkeling. De Vlaamse Socialisten vinden dat België een luchtvaartinfrastructuur nodig heeft geconcentreerd op een centrale luchthaven. Wij zijn geen voorstander van nieuwe regionale luchthavens. Het exploiteren van regionale luchthavens, naast de centrale luchthaven, dient op sociaal-economische basis te gebeuren. Indien alleen de regionale belangen gediend worden, moeten de kosten gedragen worden door de belanghebbende regio. De samenwerking dient te worden verstevigd tussen de Regie der Luchtwegen, het Bestuur van de Luchtvaart en de Nationale Luchtvaartmaatschappij om te komen tot de meest rendabele ontwikkeling van de burgerluchtvaart.  4.10. De energiesector. Het impact van de energiekost op onze betalingsbalans met het buitenland, op de uitgaven van de gezinnen en op de kostprijs van de bedrijven is enorm hoog: men verbruikt energie die steeds duurder wordt en die bovendien aan het buitenland moet betaald worden. De petroleumfactuur wordt elk jaar zwaarder - nu reeds meer dan 250 miljard BF - en versterkt het onevenwicht tussen de inkomsten die België van de export krijgt en de betalingen die het aan het buitenland schuldig is.  Basisopties van een actieve energiepolitiek. Van bepalend belang is het dus een coherente en actieve energiepolitiek te voeren waarbij aan de gemeenschap een voldoende controle gewaarborgd wordt. Deze energiepolitiek moet realistisch en efficiënt zijn ten einde het concurrentievermogen van België niet aan te tasten. Deze politiek berust op drie basisopties:  -   energie sparen en rationeel aanwenden.  -   de bevoorrading waarborgen.  -   energie is de zaak van de ganse gemeenschap: ze moet dus na een     brede maatschappelijke discussie de energieopties vastleggen en een     controle (veiligheid, pollutie, o.m.) uitoefenen op de     energieproductie en -distributie.  a) Uitgangspunt: energie sparen en rationeel verbruiken (R.E.V. - Rationeel Energie Verbruik) door minder verbruik voor meer resultaat:  -   een optimale aanwending van de verschillende energievormen: olie en     steenkool voor warmteproductie in de industrie, het     milieuvriendelijk aardgas bij prioriteit aanwenden voor huis- en     stadsverwarming.  -   de verschillende energievormen mogen niet in concurrentie gesteld     worden, maar dienen elkaar optimaal aan te vullen.  -   het energieverbruik verminderen (dankzij een betere isolatie van de     woningen, een verbetering van de industrieprocessen en een verhoogd     rendement van de motoren): daarom dient het R.E.V.-programma van het     Ministerie van Economische Zaken, dat de toekenning van premies en     fiscale voordelen voorziet voor de huisgezinnen en de industrie,     onmiddellijk uitgevoerd.  -   het industrieel beleid moet o.m. gericht zijn op de ontwikkeling van     industrieën met een kleinere energie-inhoud dan vandaag.  -   de aanmoediging van het openbaar vervoer.  -   het nemen van overheidsinitiatief voor de ontwikkeling en de     commercialisatie van energiebesparende uitrustingen (isolatie,     stadsverwarming, warmtepomp, totaal energie en andere systemen,     zonne-energie, stimuleren van alternatieve energiesystemen bij     voorkeur in de sociale huisvestingssector).  -   de uitbatingswetten zouden dermate moeten gewijzigd worden dat de     verbruiker - producent de mogelijkheid krijgt zijn energieoverschot     te verkopen aan de bestaande maatschappijen. De uitvoering van een     R.E.V.-programma houdt talrijke arbeidsuren in en is dus een     belangrijk element van de economische relance die de S.P. wil.  b) Naar een betere bevoorrading en kleinere afhankelijkheid van de multinationals. Spreiding van de bevoorrading. Daarom wil het S.P.-programma:  -   een diversificatie van de bronnen, waarbij aan de Europese     oliemaatschappijen moet opgelegd worden dat België niet langer in     overdreven mate door niet-Europese oliebronnen bevoorraad wordt (al     de Noordzeeolie gewonnen door de Europese oliemaatschappijen vloeit     vandaag naar Groot-Brittannië en Duitsland).  -   de diversificatie vastleggen rekening houdend met     bevoorradingszekerheid en de kostprijs van de energie.  -   de instandhouding van de nationale steenkoolbevoorrading, wat zowel     de tewerkstelling als de betalingsbalans ten goede komt.  c) Een eigen beleid, dank zij:  -   het operationeel maken en de uitbouw van de nationale     stockagemaatschappij voor olieproducten met als opzet aanhouden van     nationale strategische stocks, controle op de stocks van de     oliemaatschappijen, verkoop van olieproducten om de markt te     regulariseren o.m. wanneer spanningen aanwezig zijn.  -   het stimuleren van raffinageprocédés die de lichte fracties     verhogen.  -   de activering van het Nationaal Comité voor de Energie en van het     Nationaal Comité voor Overleg in de petroleumsector.  -   de verdere uitbouw van Distrigaz als volwaardige energetische     maatschappij m.b.t. alle natuurlijke gassen, het steenkoolgas, de     methanol, de fuels voor de industrie, het plaatsen van leidingen en     netten, de terminalbouw, alsook aanverwante activiteiten.  -   de uitbouw van de L.N.G.-terminal te Zeebrugge en de valorisatie van     de koude.  -   de Limburgse steenkool dient maximaal gevaloriseerd te worden. Het     management van de K.S. als openbare onderneming moet dynamischer     gemaakt worden. Tevens moet gestreefd worden naar de integratie van     een grootschalige en milieuvriendelijke cokesfabriek met     carbochemie, het starten van onderzoek naar de mogelijkheden en het     realiseren van stadsverwarming, het oprichten van een elektrische     centrale op basis van steenkool.  -   de uitbouw van de Nationale Maatschappij voor de Productie van     Elektriciteit tot een volwaardige openbare elektriciteitsproducent.  -   de bevoegdheden van de vertegenwoordigers van de Overheid in het     Controle Comité voor Gas en Elektriciteit dient uitgebreid te     worden. De Raad van Beheer van de nationale stockage brengt     jaarlijks verslag uit aan het Nationaal Comité voor Overleg in de     Petroleumsector.  Elektrische Energie en Nucleaire Energie. De S.P. eist een zo spoedig mogelijk door het Parlement vast te leggen coherent energiebeleid.  Moratorium kernenergie:  -   een moratorium m.b.t. alle nucleaire installaties.  -   een grondig onderzoek door het Ministerie van Economische Zaken naar     de beste optie (steenkool en/of nucleair) m.b.t. de     elektriciteitsproductie, rekening houdend met de veiligheids- en     milieuaspecten in een dichtbewoond land.  -   de oprichting bij het Ministerie van Economische Zaken van een     Commissie voor de Lokalisatie van elektrische centrales waar alle     aspecten zowel de economische als deze m.b.t. de veiligheid en de     milieuhinder onderzocht worden vooraleer de bouwtoelating wordt     gegeven.  En controle van de volledige nucleaire cyclus.  -   dat de Overheid de volledige nucleaire cyclus zou beheersen. Vooral     wat betreft de controleorganismen, die waken over de veiligheid van     de centrales, is de huidige toestand nog onduldbaar. Alle     controleorganismen dienen onverwijld onder overheidsgezag geplaatst     te worden.  -   een versnelde omschakeling van de electrische centrales die met olie     gestookt worden, op steenkool, waardoor een aantal bestellingen aan     de ketelindustrie zullen plaatsgrijpen. Bij alle beslissingen m.b.t.     de energie moeten milieubehoud en veiligheid op hetzelfde niveau     gesteld worden als de kostenaspecten.  4.11. De banken voor hun verantwoordelijkheid plaatsen. Een vitale sector. De medewerking van de financiële sector is vitaal voor het herstel van de economie. Niet enkel de werking van de openbare financiële instellingen maar ook deze van de private banken, spaarkassen en holdings moet beter afgestemd worden op de doelstellingen van het economisch beleid. Concreet moet de ganse financiële sector hiertoe contractueel betrokken worden in de financiële planning. Wat meer specifiek de openbare sector betreft, die een volwaardige rol moet kunnen vervullen binnen het financiële bestel, voorziet de S.P. volgende maatregelen: die zijn maatschappelijke taak beter moet vervullen.  -   de reorganisatie en rationalisatie van de openbare kredietsector     gericht op het verbeteren van de concurrentiekracht van de sector en     op het veiligstellen van de financiering van een aantal collectieve     behoeften (m.n. de huisvesting).  -   de integratie van de gemoderniseerde Postcheckdienst in de openbare     kredietsector. De recente gebeurtenissen wijzen erop dat de banken     en de holding in de crisis flagrant tekort schieten in hun     maatschappelijke opdracht. Hun manifeste onwil ten opzichte van het     sectorieel beleid is onaanvaardbaar. Talrijke KMO's worden     afgesneden van hun noodzakelijke financieringsmiddelen van zodra ook     maar enig risico opduikt. Daarentegen organiseren de banken de     fiscale fraude en de kapitaalvlucht.  Scheefgetrokken machtsverhoudingen recht trekken. Om aan deze ongezonde situatie, die voortvloeit uit de machtsstructuren van de financiële sector, een einde te stellen, moet de financiële sector gedwongen worden mee te werken aan de industriële politiek. Daarom pleit de S.P. voor  -   een efficiënte controle en een directe inspraak van de overheid op     het vlak van de rentetarificatie, de kredietpolitiek en de     participatiepolitiek van de holdings.  -   de uitwerking van een reglementering die de relaties regelt tussen     de Belgische banken en hun buitenlandse filialen voor wat betreft     het opnemen en verhandelen van participaties en het fiscaal en     financieel regime van deze relaties.  -   een fundamentele hervorming van de Bankcommissie die een grotere     autonomie (o.m. via onafhankelijke financiering) ten opzichte van de     banken en een breder controleterrein moet krijgen.  -   het weren van afgevaardigden van de private kredietinstellingen in     de beheerraden van openbare instellingen.  -   opheffing van het bankgeheim telkens als er indicaties van fiscale     fraude zijn.  -   de uitvoering van de wet inzake de aanwezigheid van     regeringscommissarissen in de grote banken.  -   een verscherping van de wisselreglementering.  5. Actief tewerkstellingsbeleid. De S.P. wil, zoals reeds opgemerkt, de crisis bestrijden door een directe aanval op het hoofdprobleem ervan, de werkloosheid. Dank zij de verhoogde investeringsinspanning kan reeds op een belangrijke tewerkstellingscreatie gerekend worden. Wij kunnen hiervoor wijzen op:  -   de contractuele creatie van arbeidsplaatsen in ruil voor     overheidstegemoetkomingen aan de private investeringen.  -   de tewerkstellingseffecten van de gerichte toename van de     overheidsinvesteringen.  -   het gevolg van de geïnduceerde verschuiving in de private     bestedingsstroom naar o.m. investeringen in woningbouw. Om de     tewerkstellingseffecten van dit plan te maximaliseren moet dit     echter aangevuld worden met diepgaande en concrete ingrepen op het     aanbod van nieuwe en duurzame jobs op de arbeidsmarkt.  5.1. Maatregelen die rechtstreeks ingrijpen op de arbeidsmarkt. Een actief beleid gericht op de zwakste groepen op de arbeidsmarkt. Tot het midden van de jaren '80 wordt een algemene groei van de actieve bevolking verwacht. Nadien zal die groei betrekkelijk snel afnemen. Tevens kan dan worden gerekend op een kentering in de economische evolutie. Deze beide perspectieven bieden uitzicht op een geleidelijke, zij het gedeeltelijke ontspanning op de arbeidsmarkt na 1986. De periode van nu tot 1985 wordt zonder enige twijfel de lastigste op het stuk van de werkloosheid. Het werkverschaffingbeleid moet er dan ook maximaal op gericht zijn in de volgende jaren naar best vermogen de kwaal van de werkloosheid het hoofd te bieden. Daarom dringt een programma zich op tot opslorping van de werkloosheid via maatregelen die rechtstreeks ingrijpen op de arbeidsmarkt. Dit programma moet groepsgericht zijn (jongeren, vrouwen, ouderen, langdurige en ongeschoolde werklozen). Overigens hebben berekeningen van het Planbureau en van de Nationale Bank aangetoond dat een actieve politiek van rechtstreekse werkverschaffing voor het Rijk geen verlieslatende, zelfs lonende operatie is.  Brugplan DE WULF. De tewerkstellingsmaatregelen DE WULF, die op dit moment reeds in voege zijn, gaan in die richting en dienen daarom verder gestimuleerd en uitgebouwd te worden. Zij mogen echter onder geen beding echte tewerkstelling vervangen. Toepassingsmogelijkheden binnen winstgevende bedrijvigheden dienen ook zeer streng onderzocht en gecontroleerd te worden.  Sancties voor misbruiken dienen te worden voorzien. Binnen het bestaande systeem kunnen ook nog enkele verbeteringen doorgevoerd worden  -   het verlenen van duurzaamheid aan alle sociaal nuttige projecten van     onbeperkte     duur in openbare diensten en V.Z.W.'s.  -   toegankelijk maken van deze vormen van tewerkstelling voor     niet-uitkeringsgerechtigde, volledige, geregistreerde werklozen.  Arbeidsplaatsenplan. Een arbeidsplaatsenplan kan de structurele werkloosheid verminderen via de uitbouw van de welzijnssector en de verbetering van het milieu. Voor de uitwerking van dit plan is het belangrijk dat per arrondissement tewerkstellingscongressen ingericht worden, die een inventaris opmaken van nuttige projecten binnen de collectieve sector die in dit kader opgezet kunnen worden, zoals bv. systemen van kinderopvang, buurtwerkingen, samenlevingsopbouw, milieubehoud en -beheer, enz. Verder pleiten we voor de mogelijkheid om in bepaalde gevallen nieuwe samenwerkingsvormen met de private sector af te sluiten, waarbij de overheid bijvoorbeeld de loonkost (geheel of gedeeltelijk) draagt en de privé de andere kosten. Dit impliceert uiteraard een andere kijk op de eigendomsverhoudingen en de winstverdeling binnen deze bedrijven.  5.2. Sociale maatregelen die passen in een algemeen herstelplan. Het verminderde arbeidsvolume, de nieuwe technieken vereisen. Wie meent dat zelfs na 1985 bij een economische heropleving de maatschappelijke verhoudingen opnieuw zullen worden wat zij voorheen waren, maken zich begoochelingen. De crisis heeft diepe wonden geslagen en de technologische revolutie zal de klassieke opvatting over arbeid en vrije tijd grondig wijzigen. Het staat buiten kijf dat de beschikbare arbeid gevoelig zal inkrimpen, onder meer door de veralgemeende toepassing van de nieuwe technologieën. Het komt er bijgevolg op aan het beschikbare arbeidsvolume zo eerlijk en zo efficiënt mogelijk te herverdelen, rekening houdend echter met de verhoging van de productiviteit die de nieuwe technologische vindingen zullen meebrengen.  Een eerlijke arbeidsverdeling. De herverdeling van de beschikbare arbeid uit zich op diverse vlakken:  -   een geleidelijke arbeidsduurverkorting om de inkrimping van het     arbeidsvolume op te vangen en om ruimte voor werkgelegenheid te     scheppen.  -   de herschikking van de arbeidstijd, met mogelijkheid van     arbeidsduurverkorting per dag of per week (vierdaagse werkweek).  -   een versoepeling van de pensioengerechtigde leeftijd, met de     mogelijkheid om op 60 jaar op pensioen te gaan, ter stimulering van     de vervanging door een jongere.  -   vrijwillig aanvaarde deeltijdse arbeid met een gelijkwaardig sociaal     statuut.  -   afbouwen van cumuls door het niet langer vergoeden (of fiscaliseren)     ervan boven een bepaalde inkomensgrens.  -   beperking van de overuren in de productie.  Technologiecontrole. Tenslotte moet met de sociale gesprekspartners een oriënterend akkoord worden bereikt over de wijze waarop en onder welke voorwaarden de automatisering, de robotisering en de micro-elektronica worden ingevoerd en gebruikt.  Aandacht voor de kwalitatieve aspecten. In dit kader moet bijzondere aandacht besteed worden aan de kwalitatieve aspecten van de arbeid en de arbeidsomstandigheden.  5.3. Een actiever arbeidsmarktbeleid. Meer en betere herscholing in functie van de arbeidsmarkt. Om de kwetsbaarheid op de arbeidsmarkt van kansarme werklozen (ongeschoolden, vrouwen, jongeren, etnische minderheden) te verminderen moet werk gemaakt worden van twee dringende problemen: de vorming en de arbeidsbemiddeling. Naast de vorming in het onderwijssysteem verdient de beroepsopleiding georganiseerd door het R.V.A. onze bijzondere aandacht. Een grondige herschikking van de opleidingen en herscholingen op basis van een uitgebreide studie van de arbeidsmarkt dringt zich op. Er moet gezocht worden naar nieuwe samenwerkingsverbanden met het bedrijfsleven en de onderwijsnetten, zodat deze de nodige infrastructuur leveren opdat meer en betere opleidingen materieel mogelijk zouden worden. Het is vooral belangrijk dat de R.V.A. haar herscholings- en arbeidsbemiddelingsfunctie strikt gescheiden houdt van de werkloosheidsdienst (ook in de interim-sector).  De R. V.A. als arbeidsbemiddelaar revaloriseren. Daartoe moet de meldingsplicht voor alle bedrijven m.b.t. vakante betrekkingen uitgebreid en de controle hierop verscherpt worden. Ook de rol van de subregionale tewerkstellingskomitees moet herdacht worden. De beroepsdossiers van de ingeschreven langdurige werklozen moeten op objectieve wijze beoordeeld worden door de Gewestelijke bureaus van de R.V.A. Opdat de R.V.A. adequaat zou kunnen functioneren moeten de kaders in eerste instantie opgevuld worden. De S.P. is ook ten zeerste begaan met de kwaliteit van de arbeid. Initiatieven in de richting van een verdere humanisering moeten aangemoedigd en ondersteund worden.  6. Democratisering van de economie. Werkelijk inkijkrecht. Arbeiderscontrole vergt een werkelijk inkijkrecht van arbeiders en bedienden in het wel en wee van een onderneming. Effectieve controle op toepassing van informatieplicht door werkgever. Dit betekent dat het informatierecht van arbeiders en bedienden moet versterkt worden, in 't bijzonder door nauwlettend toe te zien dat de reglementaire bepalingen inzake ondernemingsraad en comité voor veiligheid en gezondheid worden toegepast.  Eindelijk hervorming van bedrijfsrevisoraat. Dit betekent dat de hervorming van het bedrijfsrevisoraat eindelijk wordt doorgevoerd, dit betekent dat het wetsontwerp Willy CLAES dat deze hervorming voorziet, door de regering wordt neergelegd bij het parlement. De bedrijfsrevisor dient mede aangesteld door de ondernemingsraad, de bedrijfsrevisor als onafhankelijke deskundige moet verslag uitbrengen bij arbeiders en bedienden van de ondernemingsraad.  Voorwaarde tot overleg: begrijpbare en overzichtelijke gegevens. De gegevens die nu verstrekt worden zowel aan syndicale afvaardiging, als aan ondernemingsraad en aan comité voor veiligheid en gezondheid dienen op een overzichtelijke en begrijpbare basis voorgesteld te worden. Overleg in deze periode van economische crisis is slechts mogelijk als arbeiders en bedienden kunnen mee praten.  II. Sociale zekerheid. Gewaarborgde bescherming door een grondige hervorming van de sociale zekerheid  1. Een dringende opgave. De sociale zekerheid in moeilijkheden. De grondvesten van onze sociale zekerheid werden in 1944 gelegd en sindsdien brokje bij brokje aangevuld en ontwikkeld. De eenheid van visie en conceptie die aan de basis lag van de stelsels, geraakte enigszins zoek en het systeem werd er onoverzichtelijk door. Ongelijkheden en niet gewilde discriminatoire behandelingen konden niet altijd vermeden worden.  Vooral problemen van financiële aard. Bovendien veroorzaakt de economische crisis ernstige financiële moeilijkheden. De uitgaven, vooral de uitkeringen voor werkloosheid, namen zeer sterk toe en terzelfdertijd verminderden de inkomsten in belangrijke mate. Het financieel evenwicht van het stelsel werd grondig verstoord mede door het feit dat de overheid zijn verplichtingen niet nakwam. Ook mede daarom dient ons systeem van sociale zekerheid aangepast te worden aan de gewijzigde omstandigheden. Opdracht daarbij is de fundamentele verworvenheden veilig te stellen voor de toekomst.  Koninklijke Commissie. De fundamentele hervorming van de sociale zekerheid is ook de opdracht van de speciaal daartoe opgerichte Koninklijke Commissie. De SP-vertegenwoordigers in deze Commissie zullen de hierna geformuleerde opties verdedigen.  2. Een socialistische opvatting en een grondige hervorming. Niet afbreken maar ombouwen. De Vlaamse Socialisten willen het essentiële van het stelsel van de sociale zekerheid beveiligen, zij willen daarentegen de gewaarborgde bescherming van de gehele bevolking en één enkel globaal systeem. Een grondige hervorming, een nieuwe opvatting, een eigentijds karakter. De Vlaamse Socialisten stellen een grondige hervorming van de sociale zekerheid voor Gewaarborgde bescherming voor ieder.  -   gelijke behandeling voor elke persoon.  -   stabiele financiële basis gesteund op nationale solidariteit.  -   behoorlijk en welvaartsvast inkomen voor ieder.  -   herverdelende functie van de sociale zekerheid.  -   eenvoudige en doorzichtige wetgeving en instellingen.  -   een centraal en democratisch beheer.  2.1. Gelijke behandeling voor elkeen. Een gelijke behandeling. Het tegen elkaar stellen van arbeiders en bedienden, zelfstandigen en ambtenaren leidt bij groepen, die allen nuttige arbeid verrichten tot strakke gescheiden statuten en tot afgunst zowel in de ene als in de andere richting. De overgang van de ene naar de andere groep wordt bemoeilijkt en soms met verminderde voordelen bestraft. Een dergelijke ongelijke behandeling bemoeilijkt de mobiliteit en de evolutie van onze moderne maatschappij. De absurde onderscheiden binnen eenzelfde sociale groep kunnen niet langer verantwoord worden. De sociale zekerheid moet voor iedereen een veralgemeende verzekering tegen alle levens-, beroeps- en sociale risico's vormen. Dit wil zeggen, dat iedereen ongeacht de socio-professionele groep waartoe hij behoort, op gelijke voet moet worden behandeld. Het veronderstelt het tot stand komen van één enkel globaal zekerheidsstelsel zowel voor loontrekkenden, zelfstandigen als ambtenaren waarbij elkeen verplichtingen heeft in functie van zijn globaal inkomen en rechten put in evenredigheid tot zijn bijdrage. Uit berekeningen blijkt dat het nieuwe systeem geen nivellering naar beneden betekent voor betrokkenen.  Een zekerheidsstelsel voor allen. Tevens dienen al degenen wier sociale toestand of levensomstandigheden scheef getrokken werden door fysische of psychische of sociale omstandigheden op dusdanige wijze in het systeem ingeschakeld te worden, dat zij over een behoorlijk inkomen beschikken.  2.2. Stabiele financiële basis gesteund op nationale solidariteit. Een stabiele financiële basis is de kern van de gehele hervorming. De huidige financiële basis gesteund op arbeid voldoet niet meer. Een verruiming van de bijdragebasis is noodzakelijk. De sociale zekerheid is in onze visie een opdracht van nationale solidariteit. Dit betekent, dat elkeen in verhouding tot zijn persoonlijke mogelijkheden en financiële draagkracht moet bijdragen. Daar de ondernemingen en de overheid een specifieke verantwoordelijkheid hebben, moeten ook zij bijdragen leveren volgens hun financiële draagkracht.  Bijdrage volgens het inkomen. Een specifieke bestemmingsbijdrage dient te worden geheven op het globale inkomen. Het gaat niet om het fiscaliseren in de traditionele opvatting, maar wet om een aan de sociale zekerheid toegewezen belasting waarvoor niet enkel de beroepsinkomens maar ook de inkomens uit roerende en onroerende bezittingen in aanmerking komen.  Lage inkomens minder lasten. De bijdrage uitgedrukt in een percentage op het bedrag van de belastbare inkomsten, zal gekenmerkt zijn door een zekere progressiviteit en bovendien niet gekoppeld worden aan loons- en inkomensgrenzen. De inkomsten van het stelsel zullen de algemene tendens van de inkomens volgen. Berekeningen hebben uitgewezen dat het stelsel een ontlasting zou betekenen voor de inkomsten beneden de 750.000 fr. per jaar.  De ondernemingen blijven verantwoordelijk. De ondernemingen dienen ook deel te nemen in de financiering van de sociale zekerheid, in functie van hun economische verantwoordelijkheid, met de gevolgen ervan op sociaal vlak, die gelegen zijn in de werkloosheid, arbeidsongevallen, beroepsziekten en gedeeltelijk de verzekeringen tegen ziekte.  Redelijke lasten voor de ondernemingen. Het bedrijfsleven mag niet uitgeschakeld worden uit de lasten. Globaal echter dient deze last voor het bedrijfsleven binnen redelijke perken te blijven en wordt ook een ander omslagstelsel van de lasten over de ondernemingen vooropgesteld.  Geen bestraffing van de arbeid. De bijdragen dienen op dusdanige basis te worden vastgesteld dat het stelsel geen "bestraffing" meer inhoudt, zoals thans het geval is, voor de ondernemingen die in verhouding, veel personeel te werk stellen. Dit kan gebeuren door naast de loonsom, tevens het exploitatieresultaat in rekening te brengen als basis voor heffing van ondernemersbijdragen. Op deze manier komt ook de draagkracht van de onderneming op het voorplan.  Stabiele overheidsinspanning. Het Rijk heeft uiteraard tot taak de burgers te beschermen en de sociale vooruitgang te bevorderen. Het moet bijgevolg tesamen met hen instaan voor de bestaanszekerheid van iedereen. Daarnaast draagt de overheid als grootste werkgever eenzelfde verantwoordelijkheid als elke andere onderneming. De omvang van de inspanning van de overheid dient globaal niet verhoogd te worden maar dient losgekoppeld te worden van budgettaire overwegingen. Daarom wordt zij wettelijk en percentsgewijze vastgelegd in verhouding tot de globale Rijksinkomsten.  2.3. Een behoorlijk en welvaartsvast inkomen. Uitschakelen van de armoede: zekerheid, veiligheid, welvaart. Het zwaartepunt in het stelsel moet niet langer exclusief de arbeid zijn maar de bestaanszekerheid en de veiligheid. De vervangingsinkomens moeten vastgesteld worden in verhouding tot het gederfde inkomen, volgens een degressief afnemend percentage naargelang men in de hogere inkomensgroepen komt. Een benedengrens dient aan elkeen een behoorlijke minimumuitkering te waarborgen een maximaal herverdelingseffect.  Aanpassing aan de evolutie van de prijzen. Bovendien dient de toenemende kloof tussen de inkomens van de niet-actieven en deze van de actieven verminderd te worden. De loutere indexering van de vervangingsinkomens geeft daartoe niet de nodige waarborg. De sociale uitkeringen moeten werkelijk welvaartsvast gemaakt worden d.w.z. gekoppeld aan het inkomenspeil der actieve bevolking.  Billijke inkomensherverdeling. De bepaling van de individuele bijdrage op het gehele inkomen en het vaststellen van de vervangingsinkomens met een beneden en bovengrens waarborgen een maximaal herverdelingseffect.  2.4. Vereenvoudiging en doorzichtigheid van wetgeving en instellingen. Doeltreffende structuren. Het globaal beleid en het eenvormig stelsel vergt de omvorming van de huidige structuren: de organismen belast met de sociale zekerheid van de werknemers en zelfstandigen, bepaalde ministeriële diensten (ambtenaren, minder-validen, levensminimum, enz.) en de integratie van specifieke regelingen zoals de arbeidsongevallen en beroepsziekten. Tevens moet de uniformisering zowel van middelen als van prestaties en vergoedingen een betere prestatieverschaffing mogelijk maken. Eenvoudige wetgeving en doorzichtige instellingen zullen het mogelijk maken om de rechten beter te laten kennen. Bovendien moet het initiatief om aanspraak te kunnen maken op sociale uitkering niet langer uitgaan van de persoon maar van de sociale zekerheidsinstellingen zelf.  2.5. Centraal en democratisch beheer. Rijksdienst voor Sociale Zekerheid: noodzaak tot hervorming. De hervormde Rijksdienst voor Sociale Zekerheid dient omgevormd tot de enige centrale instelling voor de inning en de verdeling van de bijdragen. Tevens moet de Rijksdienst uitgroeien tot een instelling voor sociale programmatie met als resultaat, dat het omslaan van de inkomsten niet langer via verroeste verdeelsleutels zou gebeuren maar integendeel volgens de evoluerende behoeften.  Sociale planning voor welvaart en evenwicht. Deze behoeften moeten bepaald en herbepaald worden aan de hand van de reële noden van de bevolking. Indien nodig moeten sommige aanvullende inkomens uitgedund worden voor de hogere inkomenscategorieën ten einde de welvaart aan ieder te waarborgen.  Democratisch beheer. De Rijksdienst zal democratisch beheerd worden door zowel de verschillende belangengroepen als de financiële inbrengers.  III. Beter leven. Welzijn voor iedereen  1. Voor een betere kwaliteit van het leven. Steeds "meer" is nog niet "steeds beter". De zorgeloze wildgroei van de zestiger jaren heeft nieuwsoortige problemen in het leven geroepen. De snelle stijging van de welvaart, in de eerste plaats van de begunstigde minderheid, is niet gepaard gegaan met een gelijklopende stijging van het algemeen welzijn.  Wat is welzijn? De Vlaamse Socialisten beschouwen het "Recht op Welzijn" als één van de onvervreemdbare fundamentele rechten van een mens. Hiermee wordt bedoeld: recht op fysiek, mentaal en sociaal welzijn. De Socialistische Partij wijst erop dat welzijn in de eerste plaats te maken heeft met de karakteristieken van de samenleving zelf. De organisatie van het productieproces, het arbeidsmilieu, de algemene milieuproblematiek, de huisvesting, de cultuur- en gedragspatronen, het recht op "anders" zijn en het verwerpen van alle discriminaties, verdraagzame samenlevingsvormen, de gezondheidszorg en de welzijnsvoorzieningen, al deze elementen behoren tot het concept "welzijn". Dat welzijn niet automatisch op welvaart volgt heeft te maken met het gebrek aan collectieve beheersing en oriëntering van de economische groei via globale sociaal-economische planning.  Democratie is verantwoordelijkheid en zelfverwezenlijking. Dit welzijnswerk moet vanuit een socialistische visie een maatschappijkritische functie vervullen. Dit betekent:  -   de mensen bewust en zelfverantwoordelijk maken i.p.v. de problemen     "voor hen" en in hun plaats" op te lossen.  -   de mensen in staat stellen hun eigen lot in handen te nemen.  -   de mensen niet aanpassen aan de structuren waarvan zij de     slachtoffers geworden zijn, maar mobiliseren om de structuren te     veranderen en aan de mensen aan te passen.  De ontvoogding van de verdrukten zal het werk zijn van de verdrukten zelf. Als socialisten opteren wij dus voor die structuren en methodes, die de meeste garanties bieden voor emancipatie en invalshoeken zijn waarlangs aan een democratische samenleving kan gewerkt worden. De Vlaamse Socialisten verzetten zich tegen een ongelimiteerde uitbreiding van de welzijnssector volgens kapitalistische basisprincipes. De "kwaliteit van het bestaan"' en de productie van sociale en culturele diensten en goederen moeten uit de winstsfeer worden geweerd. De planning en programmering van welzijnsvoorzieningen moeten dus niet alleen voldoen aan budgettaire criteria maar vooral aan kwaliteitseisen. Op lokaal vlak is een belangrijke taak weggelegd voor het O.C.M.W. Op gemeenschapsvlak dient de nodige coördinatie te worden verwezenlijkt. Participatie van alle betrokkenen moet daarbij worden verzekerd.  2. Wonen in Vlaanderen.  2.1. Stad en dorp leefbaar houden. Kwalitatieve herwaardering van de bestaande woonkernen. Ruimte is een schaars goed geworden. Daarom moeten zoveel mogelijk de nog open ruimten behouden blijven en dient gestreefd te worden naar een kwalitatieve herwaardering van de bestaande woonkernen. Woon-, winkel- en ambachtelijke functies, verkeer en openbaar vervoer, stadsbeeld en monumentenzorg moeten in onderlinge samenhang uitgroeien tot een harmonisch geheel waarbij de mens voorrang krijgt. In die optiek dienen vernieuwbouw en invulbouw extra aandacht te krijgen. Grondbeleid en ruimtelijke planning blijven bij uitstek het domein van de gemeentebesturen en dit moet ook zo zijn, maar de centrale overheid dient de nodige maatregelen te nemen om een gunstig klimaat te scheppen voor stads- en dorpsvernieuwing. Stadsvernieuwing moet echter in de eerste plaats sociaal blijven. De vernieuwingsprojecten mogen het sociale leefpatroon niet verstoren en de huidige bewoners niet uitdrijven.  Het licht op groen voor de sociale stadsvernieuwing. Omdat bouwplannen en vernieuwingen zeer vaak ingrijpende gevolgen hebben voor de bewoners, moeten zij steeds geïnformeerd worden over de plannen voor hun wijk en dienen zij zoveel mogelijk inspraak te hebben in de totstandkoming van deze plannen.  a. Open ruimten: een schaars goed. De goede kanten van de gewestplannen, zoals de vrijwaring van open zones, moeten zo sterk mogelijk beschermd worden. Maar  de woonuitbreidingsgebieden, voorzien in de gewestplannen en gelegen aan de rand van de stad, mogen slechts aangesproken worden als dit demografisch en sociaal-economisch verantwoord is.  b. Premies. Voor woningen in herwaarderingsgebieden dienen samengevoegde premies mogelijk gemaakt te worden. Dit komt de burger ten goede en vermijdt de huidige versnippering. O.C.M.W.'s en sociale huisvestingsmaatschappijen moeten toegang krijgen tot een passende subsidieregeling, zodat ze ook actief de evolutie naar vernieuwbouw kunnen volgen.  c. Maatregelen tegen verkrotting, leegstand en onbebouwde percelen. Een algemene onderhouds- en instandhoudingsplicht voor eigenaars moet worden ingesteld. De belasting op leegstand en op onbebouwde percelen, evenals de verplichte verkoop na een aantal jaren leegstand, zijn een passend wapen tegen de verkrotting van onze binnensteden.  d. Grondbeleid is de hoeksteen van een degelijke ruimtelijke planning. Inzake grondbeleid opteren wij voor een bindende waarde van de grond en van de gebouwen die erop staan. Deze waarde wordt vastgesteld op basis van de bestemming van de grond. Bij wijziging van deze bestemming dient de gerealiseerde meerwaarde aan de gemeenschap ten goede te komen. Door recht op voorkoop moet de overheid ervoor kunnen zorgen dat zij aan haar eigen behoeften aan grond kan voldoen. De daling van de grondprijzen via grondbeleid schept ook meer mogelijkheden voor sociale huisvestigingsmaatschappijen om opnieuw in het stadscentrum te bouwen en om deel te nemen aan stadsvernieuwing.  e. Ruimtelijke planning en economische planning. Socialisten zijn steeds voorstander geweest van een ruime planning op zoveel mogelijk terreinen. Daarom zijn wij ook voorstander van een integratie van ruimtelijke en economische planning.  2.2. Recht op wonen. In de acties van de Vlaamse Socialisten heeft steeds de bezorgdheid voorop gestaan om voor iedereen een woning, die een ware thuis moet zijn, te waarborgen. Daartoe dienen woning en grond aan het marktmechanisme onttrokken te worden. We namen op drie niveaus initiatieven, die we vastbesloten zullen verder zetten.  Een duurzaam woningverbeterend klimaat scheppen. Zij die het willen, moeten in de mogelijkheid gesteld worden een eigen woning te bouwen, te kopen, te verbouwen. Daarom moet, meer dan door voorlopige prikkelmiddeltjes zoals B.T.W.-teruggave en rentetoelage, een duurzaam woningverbeterend klimaat geschapen worden, door eenvoudige stimuli en meer rechtszekerheid:  -   het organiseren van een specifieke verzekering tegen werkloosheid,     ziekte en invaliditeit.  -   veel grotere fiscale aftrekbaarheid van de terugbetaling van geleend     kapitaal, en van de premie voor de gemengde levensverzekering.  -   in deze tijd van duur geld moeten, naast de openbare instellingen,     ook de privé-banken en verzekeringskassen goedkope leningen     verstrekken.  -   een mobilisatiepremie: het uitbetalen van een dubbele intrest bij     mobilisatie van het spaargeld om te bouwen.  De sociale huisvestingssector uitbouwen. Voor een belangrijke groep mensen kan het recht op wonen slechts door de openbare sector worden waargemaakt. Er kan dus geen sprake zijn van de afbouw van de sociale huisvestingssector:  -   de sociale huisvestingsmaatschappijen moeten voldoende kredieten     krijgen.  -   de laagste inkomens hebben het eerste recht op een sociale woning.  -   de huurprijzen moeten werkelijk sociaal blijven, aangepast worden     aan het gezinsinkomen.  -   de huurders hebben recht op woonzekerheid.  -   de huurders hebben recht op individuele informatie inzake de     berekening van de huurprijs, de kosten en lasten.  -   huurtoelagen, toegekend aan mensen met laag inkomen, moeten een     permanent karakter kunnen hebben.    De huurder tegen misbruiken en willekeur van de eigenaar beschermen.   Voor de meer dan één miljoen huurders van privé-woningen, moet het   woonrecht zeker ook gewaarborgd zijn. De laatste jaren stijgen de   privé-huurprijzen beduidend sneller dan de algemene levensduurte, en   dit niettegenstaande de opeenvolgende wetten die deze stijging wilden   afremmen. Organisaties van grote eigenaars willen de afschaffing van   de huurprijsbeheersing: zij willen een nog snellere stijging van de   huurprijzen. De huurder betaalt de rekening. De S.P. wil betaalbare   huurprijzen. Vóór 1 januari '82 wil de S.P. een wet gestemd zien die   de tijdelijke huurwetten nog voor een jaar verlengt. De S.P. houdt   haar eigen voorstel klaar.  Betaalbare huurprijzen. In 1982 moet dan zo snel mogelijk de enorme onduidelijkheid, die door de opeenvolging van huurwetten is ontstaan, opgeheven worden door een volledige en grondige hervorming van de huurwetgeving. Dat houdt in:  -   betaalbare huurprijzen: deze mogen in geen geval sneller stijgen dan     de index der consumptieprijzen.  -   woonzekerheid: contracten die principieel van onbepaalde duur zijn,     met strikt omschreven opzegredenen voor de eigenaar.  -   een nieuwe regeling voor onderhoud en herstellingen, waarbij de     verplichtingen van huurder en verhuurder duidelijk gepreciseerd     zijn.  -   uitbannen van misbruiken i.v.m. de waarborg, de onroerende     voorheffing enz. Het spreekt vanzelf dat huurders van sociale     woningen, naast de hen eigen specifieke reglementering van dezelfde     wettelijke bescherming moeten genieten.  3. Leefmilieu. Het verstoorde evenwicht herstellen. De ware oorzaken van de leefmilieuproblematiek zijn te vinden in het gebrek aan een globale planning, het gebrek aan democratische inspraakstructuren, de onvoldoende impact van de overheid op de factor "grond" en de ondoelmatigheid van onze wetgeving en administratie. Daarom wil de S.P. de planmatige aanpak van elk deelfacet van de leefmilieuproblematiek. De actie van de socialisten in de uittredende regering staat borg voor haar verdere inzet.  3.1. Kernideeën. Milieubeleid en tewerkstellingsbeleid zijn natuurlijke bondgenoten. De economische moeilijkheden en de crisistoestand in het algemeen mogen geen alibi zijn om ons toch al zo vertroebeld leefmilieu nog verder aan te tasten. Met de gedachte dat leefmilieubeleid in de weg zou staan van economische. ontplooiing en tewerkstelling wil de S.P. breken. Het is een idee door bepaalde groepen de wereld ingestuurd voor baatzuchtige redenen. Milieuvriendelijke bedrijven en acties zijn arbeidsintensief.  De vervuiler moet betalen. Een leefmilieubeleid vergt financieringsmiddelen, zowel voor het preventieve als voor het herstellende werk. Daarom stelt de S.P. in alle duidelijkheid de vervuiler moet betalen. Men was het op Europees vlak dienaangaande eens geworden in juli 1975. Sindsdien werd dit opvallend vergeten. De kosten zowel van herstel als van preventie moeten gedragen worden door diegene die vervuilt.  Een planmatig milieubeleid. De ontwerpdecreten door de S.P. in de vorige deelregering neergelegd moeten hoogdringend worden goedgekeurd en uitgevoerd. Het bosdecreet en het landschapsdecreet moeten toelaten dat voor bos en landbouw aan modern wetenschappelijk verantwoord beleid kan gedaan worden op een gecoördineerde wijze en rekening houdend met andere functies dan louter economische, wat tot nu toe veelal het geval was.  3.2. Natuurbehoud en milieubewustzijn. Fauna en flora doeltreffend beschermen.  De jacht, vis- en vogelvangst, de dierenparken en de handel in met uitroeiing bedreigde dieren en plantensoorten, dienen streng gecontroleerd te worden. Dit houdt niet in een ondoordachte en simplistische veroordeling van deze handelingen. Zo zijn wij de eersten om te beamen dat de jacht op een positieve wijze kan bijdragen tot de instandhouding van het ecologisch evenwicht. Bescherming van fauna en flora zijn verder nodig om zuiver economische redenen. Het voorbeeld van de visserij is het meest opvallend.  Maak de mens bewust. Wie denkt aan constructief natuurbehoud, denkt meteen ook aan milieubewustzijn. Het is zo dat initiatieven in die richting nu reeds veelvuldig en degelijk zijn. De overheid kan zich dus beperken tot een coördinatiefunctie en tot het verschaffen van logistieke hulp. Anderzijds is slechts weinig nodig om bestaande kanalen, zoals onderwijs, schooltelevisie, nieuwsmedium (media), met dit doel te benutten. Educatie (individueel en collectiviteiten) kan met zeer eenvoudige middelen en op zeer illustratieve wijze gebeuren. Experimenten in het onderwijs werpen verrassende resultaten af.  De jaarlijkse "Week van het Bos" en de "Leefmilieucampagne 1982" vinden ver buiten onze grenzen weerklank en slaan bij het brede publiek in. Een kleine inspanning van de overheid kan hier dus verrassend grote resultaten, geven.  3.3. Water-, lucht- en bodemverontreiniging. Steeds meer waterlopen zijn niet meer in staat zichzelf te reinigen, vanwaar de behoefte aan zuiveringsstations. De S.P. wil een gecoördineerd beleid op touw zetten om met het minimum aan installaties een maximum aan positieve resultaten te krijgen. Wat specifiek het waterbeleid betreft, stelt de S.P. concrete programmapunten voor op 2 vlakken  Het drinkwater: een zaak van alledaags levensbelang:  -   strengere controle op de waterkwaliteit.  -   opheffing van maatschappijen of regies die niet in staat zijn goede     service en goede kwaliteit te waarborgen.  -   verdere gelijkschakeling van tarieven.  -   verdere uitbreiding van de netten om het procent van de aansluitbare     woningen op te drijven.  -   verbetering van de service aan de bevolking.  -   voortgezette studie om nieuwe productiemiddelen te kunnen oprichten     bij een eventuele verdere stijging van het verbruik.  Waterzuivering. Het operationeel maken van de waterzuiveringsmaatschappij voor Vlaanderen. De afvalmaatschappijen (zie decreet Marc GALLE) moeten aanleiding geven tot een billijke en eerlijke verdeling van de lasten voor de milieusanering. Hierdoor zal tevens de concurrentievervalsing tussen de bedrijven onderling bestreden worden. Omtrent lucht- en bodemverontreiniging denkt de S.P. in dezelfde richting: de lozingen moeten aan banden gelegd worden en de overtredingen gesanctioneerd. Nazuiveren blijft immers maar een gedeeltelijke oplossing. Alle bestuurlijke niveaus moeten toezicht kunnen uitoefenen (eventueel met gemeenschappelijke middelen) en moeten over de nodige macht beschikken om te controleren en te sanctioneren.  3.4. Een socialistische milieupolitiek vergt verder:  -   De inspraak van de bevolking bij het beheer van waardevolle     landschappen en natuurgebieden. Beschermde landschappen en     natuurgebieden vergen een dynamisch beheer met inspraak van de     bevolking en de onmiddellijke geïnteresseerden, zoals landbouwers,     milieuverenigingen, e.d.  -   Een maximale beveiliging van de open ruimte door de beteugeling van     de grondspeculatie en de optimale inrichting van de gebieden naar     rato van hun bestemming. Woonuitbreidingsgebieden inkrimpen en     vervangen door inbreidingsinitiatieven kan niet zonder nieuwe     beleidsinstrumenten (bv. verkaveling uit de kracht van wet,     groepsgewijze sanering van woningen, e.d.). In het beheer van de     grond moet de overheid een meer actieve rol kunnen spelen; dit wordt     geïllustreerd in het ontwerp van Bosdecreet waarbij de     privé-eigenaars verplicht worden bedrijfsvoeringsplannen aan de     bevoegde overheid voor te leggen.  Het "Milieueffecten Rapport" (M.E.R.). Het verplicht stellen van een M.E.R.-Rapport bij belangrijke infrastructuurwerken en industriële initiatieven.  Het gaat hier om een kosten-batenanalyse die niet enkel de socio-economische doelstellingen omvat maar tevens rekening houdt met de gevolgen voor het leefmilieu. Elk voorgenomen initiatief, project of programma zou deze procedure moeten volgen. Dit rapport wordt dan onderworpen aan een openbaar tegensprekelijk onderzoek, met onafhankelijke deskundigen. De beslissing wordt genomen rekening houdend met al deze elementen.  De "afvalmaatschappij" aan banden leggen. Afval houdt verband met de duurzaamheid van de producten. De S.P. acht het van essentieel belang normen op te leggen die de duurzaamheid van een product verhogen. Belangrijk in dit verband is ook de reclame. Reclame moet informeren, niet misleiden. Daarom moet de reclame fel genormeerd worden. Inzake de wegwerpverpakking moeten wij terug naar recupereerbare verpakking, ook al kost dat iets duurder. Is wegwerpverpakking niet te vermijden, dan moeten in de mate van het mogelijke grondstoffen worden aangewend die kunnen gerecycleerd of verwerkt worden. In het afvaldecreet staan drie elementen centraal: het verplicht opmaken van een afvalplan, het invoeren van de meldingsplicht en de coordinatie van de afvalverwerking.  4. Vrouwen: De gediscrimineerde meerderheid. De volledige gelijkheid tussen mannen en vrouwen is nog steeds niet verwezenlijkt. In tijden van economische crisis zijn vrouwen het eerste slachtoffer, omdat zij nog altijd als een arbeidsreserve worden beschouwd. Het structurele karakter van de vrouwenwerkloosheid brengt de gelijkheid tussen man en vrouw nog meer op de helling. Nochtans is de totstandkoming van een rechtvaardige en progressieve maatschappij slechts mogelijk indien de opheffing van alle vormen van discriminatie en achterstelling van de vrouw gerealiseerd wordt. Om aan deze onaanvaardbare, onevenwichtige en onrechtvaardige toestand een einde te stellen, stelt de S.P. alles in het werk opdat de gelijke behandeling van vrouwen, overeenkomstig de EEG-richtlijnen, zo vlug mogelijk zou gerealiseerd worden.  4.1. Vrouwen in de Sociale Zekerheid. Individualisering van de Sociale rechten. Geleidelijk maar zeker moet geijverd worden voor de individuele Sociale Zekerheid. Daarom beschouwen wij de afgeleide rechten waar vrouwen recht op hebben ingevolge de arbeid van hun echtgenoot als overgangsmaatregelen.  4.2. Vrouwen en de fiscaliteit. Het principe van de decumul behouden. In de belastingswetgeving dienen mannen en vrouwen gelijk behandeld te worden. In die optiek dient het principe van de decumul behouden. Voor diegenen die op dit ogenblik niet in aanmerking komen voor decumul dient het abattement voor de werkende vrouw behouden en verhoogd overeenkomstig het gelijkheidsprincipe.  4.3. Vrouwen, arbeid en, werkloosheid. Recht op arbeid zonder discriminatie. De S.P. wil de arbeidskansen van de vrouwen verhogen:  -   het recht op arbeid dient zonder discriminatie gewaarborgd te     worden. Arbeid betekent voor vrouwen de enige weg naar economische     onafhankelijkheid.  -   de dubbele arbeidsmarkt dient doorbroken en de beroepswaaier voor     vrouwen moet opengetrokken worden via het onderwijs, de inrichting     van herscholingscursussen en via het 2de kansonderwijs.  -   de reglementering van de nachtarbeid in het kader van de     humanisering van de. arbeid voor alle werknemers moet herzien     worden, evenals de loonclassificatie van het zogenaamde traditioneel     vrouwelijk werk.  -   in de nieuwe programma's tot opslorping van de werkloosheid moet     gestreefd worden naar de schepping van werkplaatsen voor vrouwen in     verhouding tot het procentueel aandeel van vrouwen in de totale     werkloosheid.  -   een gepast tewerkstellingsbeleid impliceert ook sociale     voorzieningen. Hierbij denken wij bv. aan:  -   huishoudelijke hulp (bv. het oprichten van een overheidsinstelling     waar gezinnen waarvan beide echtgenoten werken, beroep kunnen doen     op een huishoudelijke hulp mits redelijke vergoeding en naargelang     de behoefte).  -   betere kinderopvang (vooral tijdens de vakantieperiodes).  -   werken aan de omvorming van het traditioneel gezinspatroon dat de     vrouw onveranderlijk aan de haard plaatst.  -   het principe "gelijk loon voor gelijkwaardig werk" moet toegepast     worden door het wegwerken van de directe en de indirecte     discriminaties en door een herwaardering van de vooral door vrouwen     uitgeoefende functies. De bijzondere gevolgen voor tewerkstelling     van vrouwen door de toepassing van o.a. bureautiek in de bedrijven     dient ernstig onderzocht. Aangepaste maatregelen inzake behoud van     tewerkstelling en/of herscholing moeten in dit verband getroffen     worden, waarbij elke discriminatie op basis van het geslacht geweerd     wordt.  4.4. Vrouwen - Contraceptie – Zwangerschapsonderbreking. leder kind een gewenst kind. De vrouw beslist in eerste instantie over het krijgen van een kind. Een degelijke en serene informatie via radio, T.V., pers, en op school omtrent contraceptie en seksualiteit is noodzakelijk. Daartoe zijn eveneens het voortbestaan en de uitbreiding van de Centra voor Gezinsplanning en Seksuele Opvoeding (de CGSO's) onontbeerlijk. De verschillende contraceptiva dienen terugbetaald te worden door de mutualiteit. De afschaffing van overbodige doktersvoorschriften zou de uitgaven van de ziekteverzekering verminderen. Zwangerschapsonderbreking moet uit het strafrecht. De S.P. herbevestigt hieromtrent haar integrale steun aan het wetsvoorstel Detiège. In afwachting van een wettelijke regeling, dient elke strafrechtelijke vervolging opgeschort te worden.  4.5. Vrouwen, onderwijs en vorming. Betere kansen door vorming. Om de vrouwen betere kansen en keuzemogelijkheden te bieden moeten de gemengde studiecycli bevorderd worden waarbij de technische en beroepsopleidingen aan vrouwen ruimere mogelijkheden bieden van beroepsvooruitzichten. Een informatiecampagne inzake de verschillende studie- en beroepsmogelijkheden moet opgezet worden. In het onderwijs moeten de traditioneel aan vrouwen voorbehouden studierichtingen die geen reële kansen op tewerkstelling waarborgen, worden afgebouwd. De achterhaalde en rolbestendigende functie die de P.M.S.-centra vervullen moet doorbroken worden. De herscholingscursussen van de R.V.A. kunnen een voorname rol spelen in de opleiding van vrouwen in sectoren als informatica. Permanente vorming van vrouwen, ook op politiek vlak, is dringend noodzakelijk en dient daarom sterk gestimuleerd te worden.  5. Een progressief jeugdbeleid. Kiezen voor de Jeugd is kiezen voor de toekomst. De uitbreiding en de verdieping van de aanslepende maatschappijcrisis die wij doormaken treft het zwaarst de jongeren. De uitzichtloze toekomst, waarin werkloosheid en oorlog spoken, verbonden aan het gevoel van onmacht tegenover de vermenigvuldiging van de problemen leidt vaak tot fatalisme en apathie, die gevaarlijk kunnen omslaan in wanhopige gewelduitbarstingen. Jeugdwerk is meer dan ooit van primordiaal belang. Een evenwichtig, progressistisch jeugdbeleid moet erop gericht zijn de jongeren hun zelfvertrouwen in de toekomst terug te laten vinden. Deze kans moet aan iedereen worden geboden ongeacht het sociaal milieu: leeftijd, geslacht, ras en ongeacht de omstandigheden: de leefgemeenschap, de school, de vrije tijd. Vandaar de uitzonderlijke betekenis van het jeugdwerk. Deze sector die instaat voor opvang en begeleiding van zowel kinderen, jongeren, studerenden, werkenden en werklozen moet ten volle kunnen worden uitgebouwd met naast de erkenning van het vrijwilligerswerk, een verantwoord net van jeugdwerkers. De tewerkstelling in het jeugdwerk is dus van primordiaal belang. De jeugd wordt het meest getroffen door de werkloosheid. De vernielende gevolgen van de werkloosheid treffen niet enkel de jongeren op het materiële vlak, maar verwoest hen psychologisch, geestelijk en fysiek. Nieuwe initiatieven van jeugdorganisaties om dit te compenseren, moeten worden gesteund. Wij kiezen voor een andere benadering van het plaatselijk jongerenwerk.  De jongeren direct betrekken bij het jeugdwerk. Naast de jongeren actief in organisaties, moeten niet-georganiseerde jongeren kansen krijgen binnen de diverse functies die wij op het plaatselijk vlak onderscheiden:  -   opvoedende en recreatieve ontmoeting.  -   alternatieve hulpverlening.  -   opvoedende speelruimte.  -   Service.  -   creatieve en kunstzinnige vrijetijdsbesteding.  -   informatie.  Een uitgebouwde jeugdsector moet een dam opwerpen tegen een steeds verder schrijdende commercialisering van de vrije tijd. Op het landelijk vlak moet het decreet op de jeugdorganisaties worden uitgevoerd zoals voorzien. Een gedeeltelijke financiering blokkeert de organisaties en het hele decreet in de uitvoering van wat aan werking, diensten en coördinatie was voorzien. De uitvoering van het K.B. waarbij leraars ter beschikking van jeugdorganisaties worden gesteld (K.B. 25 maart 1965) moet worden bevestigd. Het globale beleid voor de jeugd moet ook samen met de jeugd worden opgemaakt en uitgevoerd. Een raad voor jeugdzaken moet daadwerkelijk inspraak krijgen en adviezen formuleren op alle aangelegenheden die de jeugd aanbelangen. Deze raad moet representatief zijn voor het jeugdwerk zowel wat het ideologische filosofische betreft als naar werkvormen. De politieke verantwoordelijkheid die aan de jongeren vanaf zijn/haar 18de jaar gegeven werd door het toekennen van stemrecht, impliceert dat hij/zij ook zijn burgerlijke verantwoordelijkheid vanaf dit ogenblik moet kunnen opnemen.  6. Kinderen en specifieke gezinsmaatregelen. De traditionele rolpatronen doorbreken. In de huidige organisatie van de maatschappij dragen de vrouwen doorgaans quasi alleen de last van de alledaagse gezinstaken. Het doorbreken van de traditionele rolpatronen vergt een grondige mentaliteitsverandering die zich slechts langzaam kan voltrekken. De gelijkwaardigheid van man en vrouw veronderstelt dat beiden, op gelijke basis zouden bijdragen tot de gezinstaken. In die zin pleit de S.P. voor het invoeren van sociaal verlof voor mannen.  Een goed georganiseerde kinderopvang. Voor de opvang van de kinderen zouden de collectieve voorzieningen aanzienlijk moeten uitgebouwd worden. De S.P. opteert voor  -   kleinschalige kinderkribben.  -   gemeentelijke diensten voor opvang van kinderen.  -   opvangdiensten aan huis voor zieke kinderen.  Gelijke kansen en rechten voor alle kinderen:  -   in de sector werkloosheid moet de alleenstaande ouder als     gezinshoofd beschouwd worden vanaf het ogenblik dat er één kind ten     laste is.  -   een fonds dient opgericht dat het toekennen van het alimentatiegeld     voor kinderen van echtgescheidenen zou verzekeren. Dit fonds vordert     het alimentatiegeld van de betrokken debiteur terug.  -   alle kinderen moeten in rechte gelijk zijn wat statuut en afstamming     betreft.  -   de mogelijkheden voor adoptie moeten drastisch versoepeld worden.  7. Geborgenheid en welzijn voor de derde leeftijd. De crisis drukt bijzonder zwaar op de zwaksten uit de samenleving. Tot deze categorie behoren ook talloze gepensioneerden. De algemene filosofie van de socialistische benadering inzake eerlijke verdeling van de lasten is ook hier toepasselijk.  Gewaarborgde bescherming tegen ziekte en invaliditeit. Inzake sociale zekerheid gelden de principes die aan de basis liggen van de hervorming die reeds vroeger in deze tekst aan bod komt.  De rijken minder rijk en de armen minder arm. Een gewaarborgde bestaanszekerheid. Dit houdt onder meer in:  -   de gewaarborgde jaarlijkse herwaardering van de pensioenen in     functie van de ontwikkeling van het welzijn.  -   de categorie met de laagste pensioenen moet de beste herwaardering     bekomen.  -   het minimum gewaarborgd inkomen moet voldoende verhoogd worden om er     werkelijk te kunnen van leven.  Om dit mogelijk te maken moet tevens gestreefd worden naar:  -   de afschaffing van de plafonds waarop de afhandelingen voor     pensioenen berekend worden.  -   het wettelijk vastleggen van pensioenmaxima en de fiscale aftopping     van de hoogste inkomensgroepen die vaak uit hoge en gecumuleerde     pensioenen spruiten.  -   Inzake bejaardenzorg moet een zo volledig en aangepast mogelijk net     van voorzieningen worden uitgebouwd om te komen tot een Integraal     Systeem van de Bejaardenzorg. Via extramurale voorzieningen kan de     zelfstandige, de onafhankelijke positie van de bejaarde, alsook zijn     zelfredzaamheid, gehandhaafd worden. Deze diensten zijn:     thuisverzorging, diensten voor bejaardenhulp, maaltijden, voor     bejaarden, aangepaste huisvesting. De zelfstandigheid van de     bejaarde bevorderen. Er dient gestreefd te worden naar     kleinschaligheid en milieugebondenheid van de verschillende     projecten voor bejaarden. De deelname van senioren aan het     maatschappelijk en culturele leven moet gestimuleerd worden. De     intramurale voorzieningen, vervullen een complementaire functie voor     de hulpbehoevende bejaarden (ziekenhuis, rust- en verzorgingstehuis,     daghospitaal en nachthospitaal). In dit systeem vervult het     dienstencentrum een schakelfunctie tussen intra- en extramurale     diensten voor bejaardenzorg. Het net van intramurale voorzieningen     moet opvang bieden aan zowel valide, als zieke, als semi-valide     bejaarden. De nodige maatregelen tegen lucratieve voorzieningen     i.v.m. de instellingen moeten genomen worden. De organisatie en de     financiering volgens het forfaitaire principe van de rust- en     verzorgingstehuizen dient mogelijk gemaakt door de, gepaste     uitvoeringsbesluiten. Tevens dient gezorgd voor een vakantieopvang     van senioren welke normaal thuis, de noodzakelijke zorgen ontvangen     en deze tijdelijk moeten missen door vakantieafwezigheid der normale     verzorgingsverstrekkers. Uiteindelijk dient er over gewaakt dat de     filosofische en ideologische overtuiging van de senioren welke     gebruik moeten maken van diensten, volledig beschermd wordt.  8. De vrije keus van leefvorm. De samenleving die wij willen opbouwen moet steunen op een onbevoordeelde verdraagzaamheid wat de verschillende leefvormen betreft.  Geen discriminatie tegen de zgz. "minderheidsgroepen". Elke discriminatie ten nadele van de zogenaamde "minderheidsgroepen" dient bestreden te worden. Ten aanzien van deze groepen moet een grondige mentaliteitswijziging bevorderd  worden door:  -   wettelijk verbod op discriminatie van homoseksuele mannen en vrouwen     in hun arbeidssituatie.  -   wettelijke bescherming van het recht op privacy en geen fichering     van sexuele voorkeur.  -   in de teksten, verdragen e.d. die discriminatie op grond van ras,     geslacht, geloof of politieke overtuiging verbieden, de bepaling     "sexuele voorkeur" bijvoegen. Elke discriminatie ten opzichte van     homofilie dient uit het strafwetboek verwijderd te worden.  9. Geen gediscrimineerde minderheden. Recht op inspraak voor migranten. Het migrantenbeleid dient een onderdeel te vormen van een totaal welzijnsbeleid en minderhedenbeleid. De waarden die hieraan ten grondslag liggen zijn gelijkwaardigheid, solidáriteit, algemeen welzijn en zelfbeschikking. Daarom dient de volledige deelname van de migranten aan het maatschappelijke gebeuren en de erkenning van de eigenheid van de migrantengemeenschappen, gekoppeld aan de evolutie naar een pluriforme samenleving.  10. erkenning van de gelijkwaardigheid van de vrijzinnigheid. Geen discriminatie Er bestaan op het vlak van de persoonsgebonden aangelegenheden onbetwistbaar meerdere vormen van discriminatie. Het lijdt geen twijfel dat na de "communautarisering" het gevaar voor discriminatie nog veel groter is dan vroeger. De bestaande politieke machtsverhoudingen kunnen, ook wat de eerbiediging van de filosofische overtuiging betreft, gemakkelijk leiden tot verdere discriminatie van de vrijzinnigen en dat juist op terreinen waar de mens centraal staat. Wij weigeren gelijk welke vorm van gewetensdwang te aanvaarden. Het positieve respect van ieders filosofische overtuiging moet de onbetwistbare regel zijn.  Neutraliteitsbeginsel naleven in openbare diensten. De openbare diensten zijn toegankelijk voor iedereen. Het neutraliteitsbeginsel moet naar buiten geëerbiedigd worden:  -   voor openbare besturen en openbare instellingen is zulks     vanzelfsprekend, alhoewel niet altijd in de praktijk.  -   voor privé-instellingen die zich inschakelen in de openbare diensten     (bvb. private ziekenhuizen) moet zulks eveneens de regel zijn.  De privé-sector. De toegankelijkheid voor alle personen onafgezien ideologische of filosofische strekking of gezindheid dient gewaarborgd. Geen discriminatoire regelen of schikkingen mogen aanwezig zijn. Iedereen dient op dezelfde wijze behandeld en benaderd.  En in de privé sector die een openbare dienst vervult. De privé-sector die een openbare dienst vervult, zou zich dienen te schikken naar de toegangsregelen en beschermingsregelen als deze van de openbare sector. Dit houdt in dat geen enkele discriminatie t.o.v. de cliënten mag bestaan. Om dit extern en/of intern pluralisme te controleren, moet er een ombudsinstantie worden gecreëerd, die de bevoegdheid heeft om elke tekortkoming inzake ideologische en filosofische openheid via de betoelaging en via administratieve maatregelen te sanctioneren en dit op een eenvoudige vraag van de betrokkene of van derden.  Levensbeschouwelijke begeleiders. Tevens dringen wij aan op waarborgen inzake de vertegenwoordiging van alle levensbeschouwelijke strekkingen wat betreft die organen in de persoonsgeboden sector waarin het pluralisme vereist is. Tenslotte moeten er via overheidssteun (herziening van art. 117 van de Grondwet) consulenten worden voorzien voor niet-confessionele levensbeschouwelijke begeleiding en dit zowel voor de ideologische en morele bijstand in het algemeen, als voor deelgroepen (bv. in hospitalen, leger, gevangenissen, en het O.C.M.W.).  11. Een democratische en toegankelijke rechtswereld.  11.1. Algemeen. Geen verstarring. Het recht is de juridische vertaling van gedragingen en opvattingen die een samenlevingsbestel kenmerken. Als socialisten wensen wij de klemtoon te leggen op het sociale impact en de terugslag van dat recht. Dat houdt in dat in onze visie het recht niet star en onveranderlijk mag zijn om zo de gevestigde orde te beschermen, maar dat het integendeel de gewijzigde maatschappelijke opvattingen en gedragingen dient op te volgen. Het huidige recht is niet aangepast aan de samenleving die wij nu kennen. Wij zijn dan ook voorstander van diepgaande hervormingen, zowel op burgerrechtelijk als op strafrechtelijk vlak.  Elke burger wordt geacht de wet te kennen. Wie kent nog de wet? Hoewel het recht een belangrijk bestanddeel van onze samenleving vormt, moet vastgesteld worden dat de burger er in wezen van vervreemd is. Eén van de belangrijkste redenen daartoe is de onduidelijkheid en onleesbaarheid van de wetten. De S.P. zal dan ook ernstige inspanningen doen om bij de totstandkoming van nieuwe wetgevingen een klaar en duidelijk taalgebruik te hanteren. Tevens zal zij streven naar een zo eenvoudig mogelijke wetgeving.  11.2. Specifieke deelgebieden.  a. Personen- en familierecht: Het recht aanpassen aan de sociale evolutie. Belangrijke delen hiervan stammen nog uit het Napoleontische tijdperk en zijn dringend aan hervorming toe. In die zin opteren wij voor:  -   een juridische regeling van de feitelijke samenleving.  -   de afschaffing van de discriminatie tussen wettige en natuurlijke     kinderen.  -   een grondige wijziging van de echtscheidingswetgeving. Er dient een     einde gesteld te worden aan de zgn. echtscheidingsanctie, waarbij     één van de partners verantwoordelijk wordt gesteld voor de     mislukking van het huwelijk met alle gevolgen vandien (o.m. op het     vlak van onderhoudsgeld, hoederecht) en deze te vervangen door een     "schuldloze" echtscheidingsvorm. De objectieve vaststelling van het     verbroken zijn van de echtvereniging volstaat voor het uitspreken     van de echtscheiding.  b. Strafrecht. Individualisering van de beteugeling. In de hervorming van het strafrecht, die ter studie voorligt, dienen de klemtonen te worden gelegd op:  -   een strengere beteugeling van de tekortkomingen aan de     solidariteitsplicht tegenover de gemeenschap: zo moeten de     belastingontduiking en de economische misdrijven bvb., zwaarder     bestraft worden dan kruimeldiefstallen.  -   het uitbreiden van de waaier van sancties of andere maatregelen     zodat grote individualisering mogelijk is. Zo moet bvb. de geldboete     naar de financiële draagkracht van de betrokkene bepaald worden. Zo     ook moeten deze maatregelen er op gericht zijn om herhaling van     misdrijven te voorkomen. Als uitgangspunt hierbij dient gesteld dat     de gevangenisstraf slechts een ultieme reactie ter bescherming van     de maatschappij mag zijn.  -   abortus moet uit het strafrecht geschrapt worden (voorstel L.     DETIEGE).  -   vrijwaring van de rechten van het slachtoffer en zijn nabestaanden     moet verzekerd worden.  -   de doodstraf dient formeel opgeheven te worden.  Beperking van de voorlopige hechtenis. Ook inzake het strafprocesrecht zijn grondige hervormingen noodzakelijk. De belangrijkste daarvan betreft de wet inzake de voorlopige hechtenis die slechts in strikt beperkte gevallen toegepast zou mogen worden. Ook het vooronderzoek dient fundamenteel in vraag gesteld te worden.  c. Drugbestrijding. Betere kennis helpt voorkomen. Er dient op gewezen dat de verbruikers van soft drugs, althans in aantal, stilaan uit de marginaliteit (minderheidspositie) treden. Alhoewel de systematische overgang van soft naar harddrugs wetenschappelijk niet bewezen is, is het een feit dat de overheid juridisch gezien onvoldoende onderscheid maakt wat er ondermeer toe geleid heeft dat het druggebruik in zijn globaliteit in de criminele sfeer is terecht gekomen. Als toekomstige beleidsopties kunnen worden voorgesteld:  -   op wettelijk vlak moet er minder repressief gereageerd worden op het     gebruik van drugs.  -   in het strafrecht moet het begrip "verkopen" beter omschreven     worden.  -   op preventief vlak dienen informatiecampagnes georganiseerd te     worden o.a. bij de geneesheren, bij de bevolking via de     communicatiemedia en bij de schoolbevolking ter ontmoediging van het     gebruik van drugs.  -   op curatief vlak is er een tweevoudige aanpak nodig van het probleem     van schadelijk druggebruik (harddrugs).  -   een desintoxicatiebehandeling en daaraan gekoppeld een     ontwenningskuur. Die behandeling moet geschieden binnen een     therapeutische gemeenschap, waar via groeps- en individuele     therapieën aandacht wordt geschonken aan de onderliggende     problematiek en de oorzaken van druggebruik.  -   de overheid dient de oprichting van aangepaste instellingen op zich     te nemen.  d. Gevangeniswezen. De gevangenispoort als ultieme stap. Een vernieuwend beleid met de klemtoon op een humaan gevangeniswezen is het streefdoel. Hierbij moet vooral aandacht besteed worden aan:  -   het opstellen van een statuut van de gevangene met een duidelijke     omschrijving van rechten en plichten en waarborgen voor de     effectieve uitoefening van die rechten.  -   de bevordering van de normale tewerkstelling van de gedetineerde     (ook deze in voorlopige hechtenis).  -   de resocialisatie met het oog op de wederopneming in de maatschappij     t.a.v. de kansarmen, die een belangrijk deel van de     gevangenisbevolking uitmaken, dient de mogelijkheid tot     beroepsopleiding en/of -vervolmaking uitgebouwd te worden.  -   vastlegging van objectieve criteria voor de voorwaardelijke     invrijheidstelling die tot tegensprekelijke beslissingen leiden.  -   afschaffen van het strafblad.  De jongeren volwassen benaderen.  e. Jeugdbescherming. De wet van '65 op de jeugdbescherming, opgesteld door Piet Vermeylen, was een goede en progressieve basis om een efficiënt jeugdbeleid uit te bouwen. Nu moet verder gewerkt worden aan de uitbouw van preventieve voorzieningen voor jongeren, en meer aandacht besteed worden aan de extramurale hulpverlening. Omwille van hun criminogeen karakter vragen we afbouw van grotere inrichtingen, zoals Mol en Ruislede, ten voordele van kleine leefgemeenschappen. Deze opvangcentra dienen op pluralistische basis samengesteld en de ideologische en levensbeschouwelijke vrijheid van de minderjarige te waarborgen. Een aantal grondige vernieuwingen willen wij ter discussie stellen: de handelingsbekwaamheid van de kinderen als principe in de wetgeving en het afstappen van de tendens tot overbescherming.  Op gemeentelijk niveau een rechtshulpbureau.  f. Rechtshulp. In het kader van het O.C.M.W. dient een afzonderlijke juridische dienst opgericht te worden, waar iedere burger terecht kan voor informatie, adviesverstrekking, deskundige begeleiding en desgevallend objectieve doorverwijzing. Inzake procesbijstand, en meer in het bijzonder de advocatuur, stellen wij voor:  -   de afschaffing van de orde van advocaten.  -   de afbouw van het pleitmonopolie.  Vlotte rechtspraak en vlugge uitspraak.  g. Gerechtelijke achterstand. Doeltreffende maatregelen zijn vereist om al te lang aanslepen van procedures te bekampen en de huidige onduldbare achterstand in te krimpen. Uit de greep van te nemen maatregelen, wensen wij te beklemtonen dat:  -   bestaande procedures hervormd en nieuwe ingebouwd moeten worden, met     strakke termijnen waaraan de partijen en de rechtbanken zich dienen     te houden.  -   de bevoegdheden der rechtbanken herverdeeld moeten worden met het     oog op een vlottere afhandeling van de betwistingen: in die zin     staan wij de oprichting van een specifieke verkeersrechtbank voor.     Alleszins dient vermeden te worden dat het probleem van de     achterstand van de ene rechtbank op een andere wordt verschoven; in     die zin verzetten wij ons tegen een verdere uitbreiding van de     bevoegdheid van de vrederechter tot 100.000 fr.  11.3. Bescherming van het privé-leven. Iedere persoon heeft het recht op eerbiediging van zijn privé- en gezinsleven, van zijn woning en zijn briefwisseling. In de eerste plaats dient de burger wettelijk beschermd te worden tegen de mogelijke misbruiken in verband met het aanwenden van de informatica door de overheid en private instellingen. Wat mag en wat mag niet in de computer. De krachtlijnen voor deze wetgeving zijn:  a. Bij de verzameling van gegevens moeten al naargelang de aard van de inlichtingen volgende groepen onderscheiden worden:  -   gegevens die steeds mogen opgeslagen worden: de zgn. publieke     gegevens zoals naam, adres, leeftijd.  -   gegevens die soms mogen ingezameld worden: deze mogen slechts in een     databank opgenomen worden hetzij omdat de wet uitdrukkelijk de     toelating daartoe heeft verleend (in het bijzonder de     strafrechtelijke gegevens) hetzij omdat de betrokkene uitdrukkelijk     en met volledige kennis van zaken zijn toestemming hiertoe heeft     gegeven (medische gegevens, gegevens over sociale bijstand).  -   gegevens die nooit mogen opgeslagen worden: politieke, syndicale,     mutualistische, culturele en levensbeschouwelijke gegevens, evenals     deze betreffende de intimiteit van de persoonlijke levenssfeer.  Voorafgaande vergunning voor elke databank.  b. Geen databank kan worden opgericht dan mits een voorafgaande vergunning, waarin opgesomd is:  -   het doel van de databank.  -   de wijze van verzamelen van gegevens.  -   de opsomming van de gegevens, die dienend zijn t.a.v. het doel van     de databank.  -   de methodes van toepassing van de gegevensverwerking.  -   de mededeling van gegevens aan derden.  -   de veiligheids- en controlestelsels.  -   de tijd waarna desgevallend de gegevens niet meer bewaard, gebruikt     of verspreid (mogen) worden.  -   het gekozen systeem van automatische gegevensverwerking.  -   strikte reglementering op de verbindingen tussen diverse databanken.  De burger is geen speelgoed voor computers.  c. De rechten van de betrokkene. Elke betrokkene moet over volgende rechten beschikken:  -   kennis te krijgen van alle gegevens over zijn persoon.  -   verbetering te bekomen van alle onnauwkeurige, onvolledige of     onjuiste gegevens.  -   uitwissing te bekomen van gegevens die niet volgens de     voorgeschreven regels werden verkregen.  -   uitwissing te bekomen van gegevens die niet nodig zijn voor het doel     waartoe het bestand is opgericht.  -   uitwissing te bekomen van gegevens waarvan het doel waarvoor ze     geregistreerd werden, al bereikt is.  -   mededeling aan derden van de verbetering of de uitwissing, aan wie     de gegevens waarop de verbetering of de uitwissing betrekking heeft,     vroeger meegedeeld werden. Om die rechten te kunnen uitoefenen moet     de betrokkene echter op de hoogte zijn dat hij geregistreerd werd in     een bepaald bestand. Daarom is de databank verplicht om op haar     kosten de betrokkene onmiddellijk kennis te geven van een eerste     registratie. Daarin dienen tevens alle voor de betrokkene nuttige     inlichtingen met het oog op de realisering van de hoger vermelde     rechten vermeld worden.  d. Een speciale Raad of Commissie krijgt de opdracht strikt te waken over de naleving van de wettelijke bepalingen inzake informatica; zij moet een efficiënte controle en effectieve bescherming toelaten. Tenslotte verwerpen wij ook afluistersystemen, technieken ter onderschepping van mededelingen, bespieding, e.d.m. Eventuele uitzonderingen hierop met het oog op de opsporing van misdrijven zijn slechts moge.lijk binnen welomschreven perken en mits strenge controle van de rechtbanken.  11.4. Een betere bescherming van de verbruiker. Bescherming van de verbruiker staat centraal. Om de juridische positie van de verbruiker te versterken dient het optreden van de verbruikersorganisaties voor de rechtbanken mogelijk gemaakt te worden. Ook de herziening van de wet op de handelspraktijken moet daartoe bijdragen. Anderszins opteren wij voor:  -   een strengere reglementering van de verkoop op afbetaling.  -   een wet waarbij de kredietmogelijkheden, in het bijzonder de     leningen, gelimiteerd worden.  -   de veralgemening van de bedenktijd. Tevens dient een strenge     reglementering opgesteld te worden inzake de vorm en de inhoud van     reclameboodschappen.  12. Gezondheidsbeleid. 12.1. De huidige situatie. Het gezondheidsbeleid is ziek. De S.P. stelt vast dat, ondanks het feit:  -   dat onze gezondheidszorg meer dan 15 % opslorpt van het B.N.P.  -   dat de gezondheidsinstellingen talrijk en merendeels goed en modern     uitgerust zijn.  -   dat in kwalificatie en aantal, de zorgenverstrekkers de     internationale vergelijking doorstaan; het rendement ervan lager     ligt dan in de rest van de Westerse wereld. Internationale     vergelijkingen van gezondheidsindicatoren vallen niet in het     voordeel van België uit (kindersterfte, darmkanker). Het gebrekkig     rendement houdt dus verband met de wijze waarop onze structuren     werken. Het gezondheidsbeleid, wordt aan belangengroepen     overgelaten.  Verzuiling en prestatiegeneeskunde bevorderen verspillingen. De verklaring voor deze ongunstige resultaten dient gezocht:  -   in de verzuiling van de ziekenhuizensector, waar de Christelijke     zuil een instrument van machtsvorming is geworden.  -   in het systeem van vergoeding per prestatie wat aanleiding geeft tot     het opdrijven van het aantal prestaties.  -   in het principe van de ligdagprijs voor ziekenhuizen wat aanzet tot     maximale beddenbezetting.  -   in de winstmarge of de farmaceutica die de aankoop van de duurste     geneesmiddelen bevordert.  -   in het ontbreken van een eenvormig statuut voor de     ziekenhuisgeneesheer.  12.2. De alternatieve voorstellen Een duidelijke structuur. Op het congres van 22-23 november 1980 heeft de S.P. haar visie op het gezondheidsbeleid duidelijk bepaald. De krachtlijnen hiervan zijn:  a) Een duidelijke trapsgewijze structuur, waarin de hulpzoekende zijn weg kan vinden zonder te vervallen in dubbele onderzoekingen, verspilling van beschikbare middelen, radeloosheid van de patiënt, enz. De S.P. wenst dat deze chaotische situatie wordt opgeklaard en duidelijk gestructureerd. Daarom sluit zij zich aan bij verklaringen van de Wereld Gezondheidsorganisatie. In de gezondheidszorg kan men een aantal niveaus onderscheiden, die in vaktaal "lijnen" of "echelons" genoemd worden. Dit houdt in dat de patiënt niet langer verloren loopt in het netwerk van voorzieningen, maar in zijn gang door het systeem achtereenvolgens wordt geleid doorheen de verschillende niveaus. Het accent moet verlegd worden van het ziekenhuis en de specialist naar de huisartsen die in ploegverband samenwerken met andere gezondheidswerkers. Dit systeem houdt nu vijf lijnen in:  -   het basisechelon: hiermee worden de diensten en structuren zoals     huisvesting, milieubeheer, levenspatronen, arbeidsmilieu e.d.     bedoeld. Dit heeft in de eerste plaats te maken met de     karakteristieken van de samenleving zelf die vaak leiden naar ziekte     en onwelzijn.  -   het "echelon nul': ook dit verwijst nog niet naar de klassieke     gezondheidsvoorzieningen. Hiermee bedoelt men de zelfzorg en de hulp     van de familieleden, vrienden en de onmiddellijke omgeving die     spontaan en niet geïnstitutionaliseerd verloopt.     Gezondheidsopvoeding en voorlichting over ziektebeelden,     levenspatronen, voedingsgewoonten zijn hier van uitzonderlijk     belang.  -   Op de eerste lijn bevindt zich de toegang tot de gezondheidszorg. De     S.P. is van mening dat het ziekenhuis en de specialistische     geneeskunde niet langer de centrale plaats mogen bekleden in het     zorgenaanbod. Het accent moet gelegd worden naar de eerste lijn waar     huisartsen samenwerken met andere gezondheidswerkers zoals     verpleegkundigen, maatschappelijke werkers, gezins- en     bejaardenhulp, administratieve krachten. De patiënt zou zich     inschrijven bij zulke eenheid en kan van daaruit verwezen worden     naar bv. ziekenhuis of specialist. Een van de prioriteiten is dan     ook het spoedig invoeren van de forfaitaire betalingswijze op de     eerste lijn. De eerste lijn zal ook aandacht schenken aan     gezondheidsopvoeding en voorlichting. Andere maatregelen zijn het     bijhouden van het medisch dossier en de taken inzake     thuisverzorging. Van groot belang is de inspraak van de betrokkenen     namelijk de patiënt in deze organisatie.  -   De tweedelijnsgezondheidszorg, omvat de gezondheidsinstellingen en     de specialistische geneeskunde. Zij omvat vooral ziekenhuizen en     verzorgingsinstellingen. Uit wat voorafgaat is inmiddels al     duidelijk geworden dat de tweede lijn geen centrale plaats meer     inneemt, zoals tot thans wel het geval was.  -   Tenslotte omvat het laatste echelon, de derde lijn, alle andere     gezondheidsvoorzieningen, zoals de bejaarden- en gehandicaptenzorg.  Thuisverzorging verkiezen boven hospitalisatie.  b) Tweede krachtlijn: een nieuw ziektebeeld. De helft van de klachten van zieken liggen op het niet-lichamelijk vlak. Ze zijn niet terug te voeren op één oorzaak en één gevolg en hebben voornamelijk te maken met milieu, gedragspatronen, arbeidsomstandigheden, enz. Dit nieuwe ziektebeeld noodzaakt andere benaderingswijzen. De Vlaamse Socialisten spreken zich dan ook uit voor een multidisciplinaire aanpak en tegen de systematische medicalisering van alle gezondheidsklachten. Thuisverzorging en ambulante zorg zijn vaak te verkiezen boven opname in een ziekenhuis.  Prioriteit aan de preventie.  c) Derde krachtlijn: de nadruk op preventie. De S.P. legt vooral de klemtoon op primaire preventie. Dit betekent dat niet alleen ziekten vroegtijdig worden opgespoord, maar dat ruime inspanningen moeten geleverd worden om "onwelzijn" te voorkomen. Belangrijk hierbij is de gezondmaking van het leefmilieu.  Afschaffing van de Orde der Geneesheren.  d) Vierde krachtlijn : bescherming van de rechten van de patiënt. In het huidige medisch bolwerk is de patiënt zwak, hulpbehoevend en afhankelijk. De S.P. eist voor elke patiënt het recht op informatie, zelfbeschikking, privacy en inspraak in, het gezondheidsbeleid. De patiënt heeft geen baat bij het bestaan van autoritaire structuren zoals de Orde der Geneesheren, integendeel. De Vlaamse Socialisten wensen de spoedige goedkeuring van het socialistisch wetsvoorstel tot,oprichting van een hoge raad voor gezondheidsethiek en deontologie.  Forfaitaire geneeskunde.  e) Vijfde krachtlijn: forfaitaire betalingswijze. Als financieel mechanisme staat de S.P. de forfaitaire betalingswijze voor de gezondheidswerkers en -voorzieningen op de verschillende echelons voor. Dit mechanisme staat niet alleen voor kostenbeheersing en planmatig beheer. Forfait staat vooral voor een nieuwe visie met de nadruk op groeps- en teamwerk en de, gelijkwaardige inbreng van alle bij de gezondheidszorg betrokken groepen en personen. Het ziekenhuis zal niet langer gefinancierd worden volgens het criterium ligdagprijs. De S.P. opteert voor het enveloppensysteem. De "hotelkosten" medisch-technische prestaties en farmaceutica moeten deel uitmaken van één "alles inbegrepen" prijs. Daarenboven dienen volgende maatregelen te worden genomen:  -   hervorming van de artsenopleiding aangepast aan het nieuwe     ziektebeeld en de nieuwe samenwerkingsverbanden.  -   een herziening van de vestigingswet van de apothekers.  -   wettelijke mogelijkheden en waarborgen inzake alternatieve     geneeswijzen.  -   een grotere controle op en het doorbreken van het monopolie van de     farmaceutische industrie.  13. Welzijnswerk. Welzijnswerk op menselijke schaal. De talrijke oude en nieuwe initiatieven in verband met het welzijnswerk dienen te worden gecoördineerd, door het O.C.M.W. Daarenboven moet op gemeenschapsvlak de coördinatie verzekerd worden. Voor alle diensten zijn de volgende criteria prioritair:  -   preventief en ambulant optreden. Zo weinig mogelijk     mastodontinstellingen.  -   de waardigheid, weerbaarheid en zelfstandigheid van groepen en     individuen moet worden bevorderd.  -   de initiatieven moeten zo dicht mogelijk bij het individu en zijn     omgeving zijn. Zoals voor de financiering van de gezondheidszorg     kiest de S.P. voor de forfaitaire betalingsformule. Inzake     geestelijke gezondheidszorg moet preventie het uitgangspunt vormen.     De opvang moet zoveel mogelijk ambulant geschieden.     Gedecentraliseerde, kleinschalige initiatieven zijn te verkiezen     boven mastodontklinieken. De rechten van de psychiatrische patiënt     moeten gewaarborgd worden.  14. Gehandicaptenzorg. Gelijke behandeling. De S.P. eist dat het gehandicaptenbeleid wordt gevoerd met inspraak en participatie van de betrokken groep zelf.  a) tewerkstelling:  -   een ruimere toepassing van de CAO. 26 betreffende het     bezoldigingspeil van de mindervaliden die in een arbeidsregime zijn     tewerkgesteld.  -   de nodige maatregelen opdat de beschermde, werkplaatsen een     efficiënte draaischijf worden tussen het bedrijfsleven en het     geïntegreerde dagcentrum. het huidige quorum (1/55) tot vaststelling     van het aantal mindervaliden die door de provincies en gemeenten     dienen tewerkgesteld, moeten verruimd worden.  b) financiële maatregelen:  -   uitkering van de bijzondere tegemoetkoming vanaf 21 jaar.  -   het vrijgesteld bedrag van de bestaansmiddelen moet opgetrokken     worden.  -   bejaarden die na hun 65 jaar gehandicapt worden, moeten eveneens     aanspraak kunnen maken op de aanvullende tegemoetkoming.  Integreren in de leefgemeenschap.  c) opvangmogelijkheden. De voorkeur moet gegeven worden aan kleinschalige initiatieven, ingeplant in de leefgemeenschap zelf zodat menselijke contacten bevorderd worden en de gehandicapte kan meebeslissen over de kwaliteit van zijn milieu.  Zonder administratieve rompslomp.  d) administratieve maatregelen:  -   het invoeren van een "enig dossier" moet de administratieve     rompslomp vereenvoudigen.  -   het O.C.M.W. en de Welzijnsraden moeten coördinerend en/of     organiserend optreden.  -   op gemeenschapsvlak moet een gemeenschapsinstituut voor     gehandicaptenzorg worden opgericht dat de bestaande raden en fondsen     vervangt.  e) toegankelijkheid van gebouwen. De wettelijke voorschriften betreffende openbare gebouwen moeten strikt worden toegepast; de toegankelijkheid moet ook gerealiseerd worden in de eigen leefgemeenschap van de gehandicapten (stoepen, liften, enz.).  15. Een vooruitstrevend onderwijs. De zending van het onderwijs. De S.P. stelt dat het onderwijs de kennis van en de waardering voor de democratie moet bevorderen, de kritische geest, de zin voor verdraagzaamheid en solidariteit en de maatschappelijke weerbaarheid moet aan kweken en stimuleren. Het is de opdracht van het onderwijs maximaal bij te dragen tot de uitschakeling van elke culturele en sociale achterstelling met de bedoeling de vrije en volledige ontplooiing van de menselijke persoonlijkheid van elk individu zoveel mogelijk te bevorderen. De reële democratisering van het onderwijs moet aan allen gelijke kansen bieden om de globale vorming van de mens, intellectueel, sociaal, professioneel en fysiek te stimuleren. In die zin dient het educatieve stelsel dan ook opgesteld te worden in de optiek van de permanente vorming. Concrete voorstellen daartoe zijn: Basisonderwijs.  a) Een vernieuwd basisonderwijs, waarin de eigenheid van het kind centraal staat en waarin elke belemmering voor de ontwikkeling zoveel mogelijk voorkomen en weggewerkt wordt. De lagere school moet van leerinstituut worden omgebouwd. tot een leefgemeenschap, vertrekkend vanuit de leefwereld van de kinderen. Bestendige aandacht zal hierbij geschonken worden aan de begeleiding van de totale persoonlijkheidsontwikkeling van het kind wat een innige samenwerking en wisselwerking tussen school en gezin veronderstelt.  Buitengewoon onderwijs.  b) Een adequaat buitengewoon onderwijs:  -   gehandicapte kinderen maximaal integreren bij het gewoon onderwijs.  -   het buitengewoon secundair onderwijs omvormen tot een     integratieinstrument leidend naar een gepast leef- en arbeidsmilieu.     Het buitengewoon onderwijs is enkel verantwoord wanneer het gewoon     onderwijs niet alle kinderen even doeltreffend kan opvangen. Het     buitengewoon onderwijs moet er dus naar streven zichzelf overbodig     te maken.  Vernieuwd Secundair Onderwijs.  c) Een vernieuwd secundair onderwijs dat verder moet worden uitgebouwd via bijscholing van de leerkrachten, hervorming van de leerkrachtenopleiding en uitbouw van begeleidings- en ondersteuningsinstellingen. Het vernieuwd secundair onderwijs (V.S.O.) moet nu tot bezinning en stabilisering kunnen komen.  Beroepsonderwijs.  d) Een secundair beroepsonderwijs met eigentijdse en aangepaste leerinhouden en werkvormen. Het beroepsonderwijs moet zich bestendig kunnen aanpassen aan de economische, industriële en technologische ontwikkelingen.  Hoger onderwijs.  e) Een hoger onderwijs waarin de integratie tussen de verschillende vormen mogelijk en vergemakkelijkt worden. Interuniversitair overleg moet toelaten de studiekeuze rationeel te organiseren. De numerus clausus wordt als ondemocratisch afgewezen maar een betere voorlichting omtrent de toekomstmogelijkheden en behoeften moet de student duidelijker inzicht verstrekken in de vooruitzichten.  f) Institutionele structuren. De staatshervorming roept bijzondere problemen op inzake onderwijsbeleid. De Vlaamse gemeenschap moet uiteraard haar rechtmatig aandeel van financiële middelen voor onderwijs en wetenschappelijk onderzoek kunnen krijgen. De schoolvrede vrijwaren. De S.P. stelt dat de nationale onderwijsstructuren moeten worden bewaard ten einde de schoolvrede te vrijwaren en de leefbaarheid van het officieel neutraal onderwijs te garanderen. Een eventuele communautarisering van het onderwijs dient voorafgegaan door de oprichting van een autonome raad voor het rijksonderwijs die bindende adviezen moet kunnen geven. Het doorbreken van de ideologische en filosofische verzuiling.  g) Open gemeenschapsschool. De S.P. is voorstander van een open gemeenschapsschool waarin alle kinderen ongeacht hun sociale, culturele, ideologische of filosofische achtergrond kunnen opgevangen worden. In het licht van de huidige toestand van de staatsfinanciën, blijft de open gemeenschapsschool ook de meest doeltreffende oplossing. De S.P. blijft echter ijveren voor de verworvenheden van het schoolpact en voor het Rijksonderwijs zolang de geïnstitutionaliseerde verzuiling niet wordt opgeheven. Concrete onmiddellijke eisen. Tenslotte nog enkele prioritaire eisen:  -   integrale uitvoering van de wet op het buitengewoon onderwijs.  -   toepassing van de leerplichtverlenging.  -   optimaal behoud van de globale tewerkstelling in het onderwijs.  -   invoeren van experimentenwet.  -   hervorming van academische graden.  -   de hervorming van de lerarenopleiding.  -   integratie van alle onderwijsvormen onder Nationale Opvoeding.  -   een pluralistische bibliotheekopleiding.  -   autonomie voor het rijksonderwijs.  -   open universiteit.  -   gemeenschappelijk gebruik van de infrastructuur (open     gemeenschapsinternaten).  -   meer autonomie voor de plaatselijke schoolgemeenschap.  -   uitbouw van het tweede kansonderwijs.  -   verbetering en verruiming van het kredieturensysteem.  -   uitvoeren van alle bestaande schoolpactakkoorden.  -   wegwerken van de discriminaties inzake tegemoetkomingen tussen     universiteits- en N.U.H.O.-studenten.  -   integratie van de sociale sector in het hoger onderwijs.  h) Migrantenonderwijs. Het onderwijsbeleid dient ook op migrantenkinderen afgestemd te worden. De experimenten met inhaal- en schakelklassen voor gastarbeiderskinderen dienen via een aangepaste financiële, pedagogische aanpak over heel Vlaanderen en Brussel bevorderd te worden.  16. Wetenschapsbeleid. In het kader van het vernieuwd industrieel beleid werd reeds gewezen op de doorslaggevende betekenis van een wetenschapsbeleid gericht op de economische en sociale uitdagingen waaraan de huidige crisis ons confronteert. Heroriëntering van het wetenschapsbeleid ook op het institutionele vlak. Op het vlak van de structuren eist de S.P.:  -   dat in het kader van de nieuwe staatsstructuren de Vlaamse     achterstand inzake wetenschappelijk onderzoek en     ontwikkelingssamenwerking zal worden weggewerkt via een inhaalplan.  -   dat de administratie voor wetenschapsbeleid wordt ondergebracht in     de administratie van nationale opvoeding.  -   dat de resultaten van het door de overheid gesubsidieerd onderzoek     door de overheid zelf kunnen gevaloriseerd worden.  -   dat de overheid voorwaarden oplegt aan het onderzoek dat zij     financiert voornamelijk wat de maatschappelijke relevantie ervan     betreft.  -   dat het statuut van vorser dringend wordt vastgesteld.  -   dat de wetenschappelijke instellingen van de staat worden     geherstructureerd om tot grote organische onderzoekseenheden te     komen, en dit in samenwerkingsverbanden met de universiteiten.  17. Cultuur en sport. Geen nieuwe cultuur "paleizen". Cultuur en sport moeten ook vandaag binnen de beschikbare budgettaire middelen onze bijzondere aandacht en inzet krijgen. De bouw van nieuwe cultuurpaleizen moet nu gestopt worden. Werkzekerheid en nieuwe werkverschaffing staan voorop. Een tijdelijke stop in de bouw van nieuwe infrastructuren moet echter gepaard gaan met een doeltreffende coördinatie van de bestaande culturele, onderwijs- en sportinfrastructuur. Daarbij moet een bijzondere plaats ingeruimd worden voor de culturele voorzieningen in en rond de sociale woningbouw, bij de vernieuwbouw en bij de stadskernvernieuwing.  Maximale inspraak. Wij weren elk paternalisme. De ruimst mogelijke effectieve inspraak moet voorop staan. De nieuwe Nederlandstalige jeugdraad moet snel gaan werken. De oorspronkelijke geest van het Cultuurpact moet hersteld worden. In de adviesraden kunnen ook de minderheden aan hun trekken komen via minderheidsnota's.  Voor iedereen. In de artistieke sector willen wij een sociaal statuut voor de kunstenaar. Zeker nu moet de kunstenaar beschermd worden tegen speculatie en commerciële uitwassen. Het cultuurbeleid richt zich tot de ganse bevolking, niet alleen tot verenigingen. Het tot ontwikkeling brengen van collectieve dienstverlening moet zowel gericht zijn op georganiseerden als op niet-georganiseerden.  De rechten van de minderheden waarborgen. De garanties die het Cultuurpact biedt aan de minderheden worden constant ondergraven. Meer en meer verzeilt de geest ervan op de achtergrond. Alle strekkingen moeten zich op alle niveaus volwaardig kunnen laten horen. In adviesraden heeft niemand de meerderheid. Wie op het overeenstemmend politiek verkozen niveau de meerderheid niet heeft, mag die ook niet opeisen in beheersorganen. De cultuurpactwetgeving moet nationaal blijven. De administratie ervan mag niet langer gebonden blijven aan een departement dat zelf het voorwerp uitmaakt van vele klachten, maar dient overgeheveld naar de diensten van de Eerste Minister. Inzake sport stelt de S.P. dat:  -   de ganse bevolking toegang moet krijgen tot alle     sportinfrastructuur.  -   het decreet op de niet-betaalde sportbeoefenaar moet worden     gewijzigd in de zin dat, rekening houdend met de individuele     vrijheid, de stabiliteit en de continuïteit van het     sportverenigingsleven verzekerd wordt.  -   de sportpromotie naar de lokale bevolking moet gebeuren door een     grondigere decentralisatie van de BLOSO-diensten, door schoolsport     gericht op recreatie- en massasport, door aangepaste promotie naar     de doelgroepen (kinderen, bejaarden, gehandicapten, werklozen), door     gelijkwaardige behandeling in radio en televisie van de ganse     sportgemeenschap.  -   de overheid, in samenwerking met alle sportbonden, de vorming van     het technisch en bestuurlijk kader permanent organiseert.  -   subsidiecriteria eigentijds en objectief worden uitgewerkt.  Bevordering van het toerisme. Het toerisme in Vlaanderen moet bevorderd. Het sociaal belang: het inkomen van tienduizenden gezinnen in die sector staat op het spel. Het economisch belang: een jaarlijkse omzet van 10-tallen miljarden en voor ruim een derde oorzaak van de negatieve handelsbalans. Opnieuw dienen o.m. het sociaal toerisme en de hotelnijverheid ondersteund en vooral, vandaag, een nieuwe impuls gegeven. De volwassenen hebben ook recht op vorming. Als werkende mens opnieuw een stukje studeren is niet eenvoudig. Je moet niet alleen een enorme dosis moed opbrengen, ook loonverlies dreigt. Een hulpmiddel, althans tegen inkomensverlies, is de omvorming van het huidige kredieturenstelsel en sociale promotie tot betaald educatief verlof.  Openbare bibliotheken. De verzuiling van het net van openbare bibliotheken moet geweerd. Vóór alles moet dringend werk gemaakt worden van de centrale bibliotheekdienst en de daadwerkelijke realisatie van de beslissing in elke gemeente een eigen gemeentelijke bibliotheek op te richten.  18. Een coherent mediabeleid. Cultuur in ruime zin wordt dikwijls opgevat als een samenhangend geheel van kennis, geloof, kunst, techniek, gewoonten, woorden, normen en materiële producten, zoals dat geheel wordt aangetroffen bij een bepaalde samenleving of groep van mensen. Een pluriforme en democratische mediamarkt. In de culturele veranderingsprocessen spelen de media een belangrijke rol. Zij zijn het die nieuwe ontwikkelingen, nieuwe houdingen, opvattingen en inzichten, met daaruit voortvloeiend gedrag, bekendmaken overdragen, verspreiden. De invloed die de media hebben betekent macht voor hen die de media bezitten en beheren: de macht over de ideeënmarkt, over het veld van aanbod, verspreiding, en consumptie van informatie. Om een pluriforme inhoud van het aanbod te waarborgen zijn structurele maatregelen die kaderen in een globaal mediabeleid noodzakelijk.  18.1. Uitgangspunten:  -   Waarborgen inzake persvrijheid en vrije meningsuiting.  -   Behoud van pluriformiteit en veelkleurigheid van de     informatievoorziening.  -   Voorkomen dat de media speelbal worden van commerciële belangen en     doelstellingen.  -   Rekening houden met de zeer snelle technologische evolutie en de     daaruit voortvloeiende maatschappelijke veranderingen.  -   Onafhankelijkheid en statuut van openbare dienst van de nationale     radio- en televisie-instituten.  -   Mondigheid van de mensen: dus geen censuur.  18.2. Maatregelen.  a. Permanent overleg Overheid-Betrokkenen. Gezien de snelle ontwikkelingen op tiet vlak van de mediatechnieken is er meer dan ooit, nood aan een samenhangend mediabeleid. De overheid dient daartoe met alle betrokkenen een permanent overleg te organiseren.  b. Fonds voor Mediabeleid. Een veelkleurige opiniewaaier verzekeren. De beschikbare gelden uit het Fonds zullen aangewend worden voor:  -   versterking van de infrastructuur van het omroepbestel.  -   financiële steun aan de geschreven pers die door het wegvallen van     een deel van zijn advertentie-inkomsten als gevolg van de invoering     van omroepreclame of de opkomst van de nieuwe media (viewdata &     teletekst) in zijn bestaan wordt bedreigd.  c. Omroepreclame. Reclame aan banden.  -   Toelating van duidelijk gereglementeerde en beperkte reclame op de     nationale zenders.  -   het oprichten van commerciële zenders wordt absoluut uitgesloten.  -   het bestaande evenwicht tussen de verschillende taken van de omroep     moet behouden worden en alles moet in het werk gesteld worden om     invloed op de programmatie te voorkomen. Enerzijds opteren wij voor     de uitbreiding van de bestaande verbruikersprogramma's en anderzijds     voor het ter beschikking stellen van nuttige en objectieve     informatie ten behoeve van de verbruiker, onder andere door de     uitbreiding van het Teletekstsysteem.  d. Lokale radio's. Lokale radio: een nieuw geluid. Toelating van lokale radio's die zich uiteraard houden aan de technische normering en zich beperken tot een zendvermogen van 100 watt en 8 km straal. De culturele normering van de lokale radio's dient zo vlug mogelijk tot stand gebracht.  -   geen politieke bindingen en dito propaganda.  -   geen commerciële reclame.  -   vooral gericht op het geven van lokale en regionale informatie.  -   vrije programmatie, zonder overheidsbetutteling.  -   spreekbuis voor de regio.  De erkenning gebeurt via een pluralistische samengestelde adviesraad, waarin ook de lokale radio's voldoende vertegenwoordigd zijn. In afwachting van de goedkeuring van het decreet zouden de parketten zich best onthouden van vervolging. Ook al ten einde ongelijke behandeling tussen de regio's te voorkomen.  e) Teletekst en viewdata. Openheid en objectiviteit van de nieuwe media.  -   een actief overheidsbeleid en Europees Overleg zijn noodzakelijk om     te voorkomen dat de informatievoorziening via de nieuwe media op     louter commerciële basis zou geschoeid zijn.  -   de nieuwe mediasystemen moeten toegankelijk zijn voor iedereen.  -   de objectiviteit van de berichtgeving dient maximaal gewaarborgd.  IV. De weg naar vrede en veiligheid. Een socialistisch buitenlands beleid. De uitdagingen van deze tijd vragen een solidaire en internationale aanpak. In wezen is socialisme internationaal. In deze één geworden wereld, waar de lotsverbondenheid van alle mensen zo nauw is geworden, is de S.P. er zich meer dan ooit van bewust dat een internationale solidaire samenwerking de onontbeerlijke voorwaarde is om het hoofd te bieden aan de meest angstwekkende uitdagingen van deze tijd:  -   de bewapeningswedloop en de oorlogsbedreiging.  -   de veralgemeende miskenning van de meest elementaire rechten van de     mens.  -   de verkrachting van het zelf beschikkingsrecht van de volkeren.  -   de honger in de wereld.  Socialisten zijn internationalisten. Meer dan welke andere politieke partij in Vlaanderen heeft de S.P. duidelijk stelling genomen ten aanzien van de voornaamste internationale problemen van het ogenblik. Haar actief optreden speelt zich af op meerdere vlakken. Door haar inbreng in het nationaal beleid, haar rol in het Europees parlement, haar aandeel in de Socialistische Internationale en in de federatie van de socialistische partijen van de Europese gemeenschap, oefent de S.P. daadwerkelijk invloed uit op het internationaal gebeuren. De Vlaamse Socialisten zullen ook, morgen het Belgisch buitenlands beleid kritisch en systematisch bespreken en een aantal fundamentele beginselen verdedigen.  1. Ontspanning, vrede en veiligheid. De prioriteit der prioriteiten: het behoud van de vrede. Er bestaat geen redelijk alternatief voor de ontspanningspolitiek tenzij algemene verdelging. Daarom moet een actieve politiek, gericht op vrede en veiligheid, de leidraad zijn van het Belgisch buitenlands beleid. Dit betekent een politiek van dialoog en samenwerking in plaats van een confrontatiebeleid. De S.P. steunt elk initiatief dat de ontspanning kan bevorderen. De letter en de geest van het Handvest van de V.N., de akkoorden van Helsinki en de Universele Verdragen van de Rechten van de Mens staan hierbij centraal. In de Oost-West betrekkingen moeten het gesprek, de dialoog en de onderhandelingen de plaats innemen van een waanzinnige bewapeningswedloop tussen de supermachten. De gevaren van het "evenwicht van de terreur" en van de afschrikkingsstrategie worden met de dag duidelijker. De Europese landen, in Oost en West, dreigen de gijzelaars te worden van het beleid van de grootmachten. De S.P. vraagt dringend ernstige onderhandelingen om te komen tot een aanzienlijke en evenwichtige beperking van de strijdmachten en de bewapening. Ook hier geldt voor ons het fundamentele beginsel dat de mens zijn eigen lot in handen kan en moet nemen. Wij spannen ons in om in overleg met de andere Europese Socialisten en sociaal-democraten de houding van de Europese regeringen in die zin te beïnvloeden. Het vredesonderzoek moet gestimuleerd worden. Vrede bestaat niet zolang twee derde van de mensheid verhongert. Vrede en veiligheid zal er echter slechts bestaan als ook de ontwikkelingslanden een volwaardige plaats in de wereld innemen. Vooral de niet-gebonden landen vormen voor Europa de partners waarmee een constructieve dialoog gevoerd moet worden ten einde conflictscheppende polarisaties in de wereld te vermijden.  Terwijl de bewapeningswedloop alle hulpmiddelen opslorpt. De astronomische bedragen die thans door de blokken aan bewapening besteed worden, zijn ook in het perspectief van de dagelijkse overlevingsstrijd van vele ontwikkelingslanden een onduldbaar en mensonterend verschijnsel. Wij zullen ons daarom ook blijven verzetten tegen een ongecontroleerde wapenhandel. De talrijke initiatieven van de S.P. in verband met een versterkte parlementaire controle inzake uitvoer en doorvoer van wapens getuigen hiervan.  2. Rechten van de mens. De Belgische regering en de publieke opinie dragen als lid van de internationale gemeenschap mee verantwoordelijkheid voor de eerbiediging van de mensenrechten. Tegen elke dictatuur en haar afschuwelijke praktijken. Als democratische socialisten zullen wij mede aan de spits staan van de acties tegen dictatoriale en mensonterende regimes. De Vlaamse Socialisten veroordelen het gevangenzetten van politieke tegenstanders, folteringen, politieke moorden en verdwijningen, waar ook ter wereld. Wij eisen een strikte toepassing van het Verdrag van de Rechten van de Mens en ondersteunen daarin ook de niet-gouvernementele organisaties en de plaatselijke bevrijdingsbewegingen die hiervoor ijveren. Voor de S.P. vormt het beleid inzake mensenrechten een integraal onderdeel van de buitenlandse politiek. Dit betekent dat zij vindt dat de niet-naleving ervan door België dient gesanctioneerd te worden, zelfs indien hiervoor economische offers moeten aanvaard worden. Staat de S.P. aan de spits van de gevoerde acties. De S.P. zet zich af tegen een opportunistisch beleid, dat de mensenrechten als wapen hanteert tegen politieke vijanden, maar bevriende regimes spaart. Naleving van de mensenrechten moet ook in de Oost-West betrekkingen een centrale rol toebedeeld worden, dit in navolging van de slotakte van Helsinki. Samen met organisaties zoals Amnesty International zetten wij ons in voor de vrijheden en de rechten van de mens, zowel in Communistische landen als in rechtse dictaturen. De ingenomen standpunten en de gevoerde acties betreffende de Sovjetinval in Afghanistan, de processen in Praag, de nieuwe bewapeningsinspanningen, de veroordeling van grove schendingen in Latijns-Amerika en Zuidelijk Afrika alsook de steun aan Nicaragua en het aanklagen van het wanbeleid in Zaïre, vormen hiervan slechts enkele voorbeelden. Verder ondersteunen wij de bevrijdingsbeweging in El Salvador en keuren elke vreemde inmenging in dit land af. In diezelfde zin menen wij dat Polen, vrij, zijn eigen oplossingen voor zijn eigen problemen moet kunnen vinden. Het apartheidsregime van Zuid-Afrika zullen we blijven bestrijden en de S.P. zal ijveren voor een samenwerking in Benelux-verband terzake. Een socialistisch concept van de Rechten van de Mens. Voor socialisten betekenen de Rechten van de Mens echter nog wat meer dan de louter politieke vrijheidsrechten. Recht op voeding, verzorging, onderwijs, arbeid behoren allen tot het socialistisch concept van de Rechten van de Mens. Onze strijd gaat tegen elke vorm van vervreemding, verdrukking en uitbuiting waar ook ter wereld. In die zin is ons streven internationaal en solidair.  3. Vlaanderen in Europa. De Europese weg naar een menswaardige wereldsamenleving. De Vlaamse Socialisten streven naar een open en progressief Europa in federale zin, waarin een open en progressief Vlaanderen zich kan ontplooien. Wij willen "Vlaming zijn om Europeeër te worden", zoals August Vermeylen het zich voorstelde. Voor ons, democratische socialisten, is de West-Europese eenmaking geen doel op zichzelf, wel een noodzakelijke stap op de lange en moeizame weg naar een meer solidaire en humane mondiale samenleving. Wij willen "Europeeër zijn om Wereldburger te worden". Wij moeten echter vaststellen dat het Europa van vandaag niet beantwoordt aan de verwachtingen van de Europese burgers. De belangen van het kapitaal overschaduwen meestal nog steeds sociale en humanitaire bekommernissen. Een Europese politiek in dienst van de mens inzake: Ons Europa is echter niet dat van de multinationale ondernemingen van bank- en zakenwereld, van monetaire speculatie en fiscale fraude en van de onmacht om de werkloosheid terug te dringen. In een periode van toenemende internationale economische crisis kan nochtans enkel een doelmatige Europese en internationale aanpak uitkomst brengen. In het Europa, zoals wij dat willen, staat de economie immers in dienst van de mens en niet omgekeerd.  Tewerkstelling. Zo dringen de Vlaamse Socialisten aan op krachtige Europese initiatieven om de werkloosheid (meer dan negen miljoen werklozen!) beduidend terug te dringen. Die initiatieven dienen gepaard te gaan met een verhoging van de financiële middelen, in het bijzonder ten behoeve van het industrieel, sociaal en regionaal beleid. Teneinde voldoende middelen te kunnen vrijmaken om een grondig en offensief tewerkstellingsbeleid te kunnen voeren, moet de E.G.begroting , heroriënteerd en verruimd worden. De dialoog over de arbeidsduurvermindering moet terug geactiveerd worden, opdat het nationaal patronaat zich niet op Europees vlak kan verschuilen.  Landbouw. Bovendien zal het gemeenschappelijk landbouwbeleid voortaan meer rekening moeten houden met de kleine boeren, waarvan wij meer in het bijzonder de bescherming willen blijven waarnemen. Dit beleid moet ook de consumenten ten goede komen en inspelen op de noden van de ontwikkelingslanden.  Industrie. Op het vlak van het industrieel beleid verwachten de Vlaamse Socialisten niet alleen grote inspanningen in de door de crisis zwaar getroffen sectoren, maar vooral een dynamisch en toekomstgericht beleid in het algemeen. Dit moet gericht zijn op het ontwikkelen van hoogwaardige producten en dient ook de innoverende en arbeidsscheppende rol van de KMO's te stimuleren. De kleinere lidstaten moeten hun rechtmatig aandeel krijgen in dit beleid. De herstructurering van de traditionele sectoren dient gekoppeld aan verregaande sociale begeleidende maatregelen.  Energie. Wij pleiten ook vooreen coherent Europees energiebeleid waarbij men oog heeft voor het scheppen van werkgelegenheid en een bijzonder programma van energiebesparing koppelt aan een optimaal gebruik van alternatieve energiebronnen, ten einde de ontwikkeling van kernenergie op termijn te doen afnemen en de bouw van nieuwe kerncentrales overbodig te maken. Nauw verbonden hiermee zien wij de zorg voor het leefmilieu en vragen wij vooral een versneld onderzoek voor het vaststellen van maximale veiligheidsnormen inzake stockage van radioactieve afvalstoffen. Meer democratie en ruimere bevoegdheden voor Parlement en Commissie. Daarnaast zal de Europese Gemeenschap alle nodige initiatieven moeten nemen om het bestaan ervan in positieve zin duidelijker te doen aanvoelen aan de Europese burger. Het aanwakkeren van het collectief zelfbewustzijn van de consument, het erkennen van academische en professionele titels en diploma's, bevordering van het talenonderwijs, harmonisatie van de sociale zekerheid, gezondheidszorgen, vereenvoudiging van de controles aan de interne grenzen, zijn slechts enkele initiatieven waarvan wij de spoedige uitvoering vragen. Ons Europa beperkt zich immers niet tot het streven naar een technocratische superstaat waarbij democratie en inspraak in de kou blijven staan. Wij willen een open, humane en pluralistische samenleving. Een Europa waarvan de integratie verloopt met eerbied voor de verscheidenheid van culturen en tradities. Een samenleving die inzake democratie, gelijkheid en de bescherming van de menselijke rechten en vrijheden aan de spits staat. Voor de S.P. moet het Europees Parlement nieuwe bevoegdheden krijgen. Meer dan tweejaar na de Europese verkiezingen, is het duidelijk dat ook nu nog de Ministerraad de resoluties van het Europees Parlement grotendeels naast zich neerlegt. Slechts door een versterking van de twee werkelijke Europese instellingen, nl. het Parlement en de Commissie, zal een Europese relance mogelijk worden.  4. Voor een sterkere Benelux binnen de E.G. Benelux moet zijn rol spelen. De Vlaamse Socialisten wensen een betere en ruimere Benelux-samenwerking tot stand te brengen. Bovendien zullen de drie landen van de Benelux (bijna 25 miljoen mensen) binnen de E.G. samen sterker staan om hun belangen te verdedigen. De S.P. is voorstander van een nieuwe regeringsconferentie van de Beneluxlanden waarin de problematiek van de rol die de Benelux in het Europa der Twaalf kan spelen, centraal moet staan. De Benelux moet terug een gangmaker voor Europa worden en vooral voor de strijd tegen de werkloosheid een dynamischer aanpak verdedigen.  5. De Noord-Zuid dialoog. Als democratische socialisten blijven wij ons over alle grenzen heen solidair voelen met al wie zich inzet voor ontvoogding, vrijheid, gelijkheid en democratie. Solidariteit met de kansarmen uit eigen land betekent ook solidariteit met de armen en verdrukten in andere landen. Zolang er niets gedaan wordt tegen de onrechtvaardige verdeling van de materiële middelen en macht en kennis, blijven begrippen als vrede en veiligheid ijdele taal.  Socialisme is ondeelbaar. De huidige economische crisis wordt in de Derde Wereld immers scherper aangevoeld dan in de geïndustrialiseerde landen. Het is noodzakelijk dat deze laatsten hun protectionistische neigingen laten varen en inzien dat ze zelf slechts uit de crisis zullen geraken als ze hun inspanningen ten voordele van de ontwikkelingslanden weten op te drijven. Eigenlijk is er geen eerste, geen tweede en ook geen derde wereld er is maar één wereld. De oprichting van een harmonisch menselijke samenleving stelt de vraag niet naar wat wij voor de ontwikkelingslanden kunnen doen, maar wel naar wat wij samen met hen kunnen doen. De aanbevelingen van de Commissie Brandt zijn daarbij een goede leidraad die de S.P. zal volgen en uitdragen.  5.1. Economische uitgangspunten. Interdependentie.  -   Een socialistische visie die een verdeling van macht en inkomen     voorstaat, veronderstelt ondersteuning van de principes van de     Nieuwe Internationale Economische Orde (NIEO) en de nieuwe     Internationale Arbeidsverdeling.  -   Het ontwikkelingsbeleid moet gericht worden op de belangen van de     volkeren van de derde wereld ; het mag nietten dienste staan van de     privé-belangen en multinationale ondernemingen.  -   De NIEO heeft consequenties voor de binnenlandse economische     politiek: de aanpassing van onze nationale productie en consumptie,     zuinig omspringen met energie en terugdringen van verspilling zijn     onvermijdelijk.  5.2. Politieke uitgangspunten. Medezeggenschap en zelfbeschikkingsrecht.  -   Verdeling van macht veronderstelt het betrachten van een Nieuwe     Internationale Politieke Orde, waarin aan de ontwikkelingslanden     werkelijk inspraak gegeven wordt in de internationale organisaties.  -   Verdediging van ontwikkelingslanden en steun aan     bevrijdingsbewegingen die een socialistisch ontwikkelingsbeleid     voorstaan.  -   Het koppelen van samenwerkingsakkoorden aan de eerbiediging van de     Rechten van de Mens. In internationaal verband dient gewerkt aan     sancties tegenover die regimes die de mensenrechten schenden. In dit     verband moeten economische offers worden aanvaard door de     geïndustrialiseerde landen en dienen specifieke uitwegen gezocht te     worden om de hinderpalen te overkomen die hun zelfbeschikkingsrecht     in de weg staan.  5.3. Culturele uitgangspunten. Eerbied voos ieders cultuur.  -   Respect voor de eigen waarden en culturen van de     ontwikkelingslanden: het zijn de volkeren zelf die hun eigen     bevrijding zullen moeten nastreven uit zeden, gebruiken, gewoonten     en geloof die hun ontvoogding in de weg staan.  -   Een herbezinning omtrent de taak en de rol van de     ontwikkelingscoöperant zou moeten uitgaan van de vaststelling dat     zij dikwijls aan de oorsprong lagen van een culturele ontworteling.  5.4. Sociale uitgangspunten. De armsten en de zwaksten eerst.  -   Voorrang moet gegeven worden aan de noden van de brede lagen van de     bevolking in de ontwikkelingslanden: vb. voedsel-, water- en     energievoorziening.  -   er moeten voedselstocks aangelegd worden als element van een     wereldwijd systeem van voedselvoorziening.  -   er moet gestreefd worden naar de ontwikkeling van alternatieve     energiebronnen (vb. zonne-energie).  -   emancipatie van de uitgebuite bevolkingsgroepen in de Derde Wereld,     met name ook de vrouwen.  -   afschaffing van de kinderarbeid en de uitbuiting door de     multinationale ondernemingen.  6. Belgisch ontwikkelingsbeleid.  6.1. Globaal volume. Onze aangegane verplichtingen naleven. De omvang van de ontwikkelingssamenwerking (O.S.) moet opgedreven worden tot 1% van het BNP. Dit streefcijfer wordt gekoppeld aan een kwalitatieve verbetering en heroriëntering van de O.S. Een concreet programma om binnen aanvaardbare tijd het objectief van 0,7% te verwezenlijken dient opgesteld en uitgevoerd te worden.  6.2. Deelname van de gemeenschappen  -   Culturalisering van bepaalde begrotingskredieten zodat elke     gemeenschap deze kredieten naar eigen inzicht kan aanwenden en aldus     meer direct bij het ontwikkelingsbeleid betrokken worden.  -   hervorming van de administratie op basis van pariteit onder     Nederlandstaligen en Franstaligen.  6.3. Criteria landenkeuze. Welke landen eerst? Bij de landenkeuze van de bilaterale O.S. moet rekening gehouden worden met:  -   de behoeften van de minst ontwikkelde landen en de armste     bevolkingsgroepen.  -   de mate waarin het land een efficiënt en planmatig economisch beleid     voert, werk maakt van de bevrediging van de basisbehoeften van de     bevolking en effectieve ontwikkelingsinspanningen levert.  -   de mate waarin dit beleid ook zijn weerslag heeft op de gevoerde     sociale politiek (op maatschappelijke hervormingen).  -   het eerbiedigen van de fundamentele mensenrechten.  -   de financiële en economische draagkracht van het ontwikkelingsland     en/of project.  -   de mate waarin de hulp ook rechtstreeks of onrechtstreeks kan     bijdragen tot nauwere banden met België.  6.4. Heroriëntering van de O.S. Voorrang aan de basisbehoeften.  -   Voorrang wordt gegeven aan de plattelandsontwikkeling, dit in de     globale geïntegreerde ontwikkeling van het rurale milieu, om de     exodus naar de steden tegen te gaan en om tevens de     voedselbevoorrading van het land veilig te stellen.  -   heroriëntering van de klassieke onderwijshulp naar vorming aangepast     aan de lokale behoeften en in functie van de specifieke     ontwikkelingsmogelijkheden, o.a. landbouwonderwijs,     beroepsopleiding, volwassenenvorming.  -   nadruk op basisgezondheidszorg en op preventieve geneeskunde, eerder     dan curatieve geneeskunde.  -   bevorderen van energieprojecten, met klemtoon op de aanwending van     alternatieve energiebronnen.  -   bevorderen van de promotie van de vrouw in alle     ontwikkelingsprojecten, maar ook door het lanceren van specifieke     "vrouwenprojecten".  -   de bereidheid om de lokale autoriteiten en de bevolking in de     ontwikkelingslanden te steunen telkens zij een aangepast     demografisch beleid wensen te voeren, met daaraan gekoppeld, als     onderdeel van een gezondheidsbeleid, de steun aan family planning.  6.5. Coöperanten. Een volwaardige technische bijstand.  -   Geen export van de werkloosheid naar de Derde Wereld.  -   alle coöperanten, zowel ABOS als vrijwilligers, moeten recht hebben     op sociale zekerheid, alsof ze in België hadden gewerkt.  -   een strengere selectie van de coöperanten, waarbij ook engagement en     de solidariteit met de lokale bevolking belangrijke criteria zijn.  7. Uitwerking van een nieuw Zaïre beleid.  a.  In het kader van de NIEO dienen Zaïre en België elkaar te vinden op     basis van een eerlijke internationale uitwisseling, ten bate van     beide landen. Zaïre zal aldus een bevoorrechte positie blijven     bekleden in het kader van de Belgische O.S.  b.  Deze bevoorrechte positie wordt verbonden aan een aantal voorwaarden     overeenkomstig de criteria voor de landenkeuze. a) eerbiediging van     de mensenrechten. b) democratisering van de instellingen in Zaïre.  c.  Afbouw van de Belgische militaire aanwezigheid in Zaïre, die     trouwens enkel een humanitaire opdracht mag vervullen.  d.  Het komt België niet toe om het Zaïrees ontwikkelingsmodel vast te     leggen. Wel dient België door een bestendige druk bij te dragen tot     het tot stand komen van geëigende democratische politieke structuren     in Zaïre.  e.  Het spreekrecht van de politieke vluchtelingen in België moet, naar     aloude Belgische traditie, gevrijwaard blijven.  8. Defensie: nog steeds in hetzelfde bedje ziek. Geen "Euroshima". Europa zit niet op een gewoon kruitvat maar op een boordevol nucleair kruitvat. De opeenstapeling van kernkoppen en atoomwapens in Europa heeft een zodanige dichtheid bereikt dat het ontketenen van een oorlog in dit werelddeel, de totale vernietiging van elk levend wezen op aarde zou kunnen betekenen. Inderdaad: "Euroshima" zou meerdere duizenden "Hiroshima's" betekenen! Meer defensie-uitgaven betekenen niet "meer veiligheid". De Vlaamse Socialisten menen dat ons land een belangrijke taak te vervullen heeft bij het vrijwaren van de ontspanning en het streven naar de geleidelijke afbouw van de militaire blokken. Slechts in dat ruime verband krijgt de defensiepolitiek haar betekenis. In een wereld die beheerst wordt door de rivaliteit tussen machtsblokken aanvaarden de socialisten dat onze veiligheid verzekerd wordt binnen het kader van een alliantie.  Kritisch in het bondgenootschap. Dit mag echter niet leiden tot politieke voogdij van de machtige over de kleine, en evenmin tot politieke of militaire inmenging, onder de dekmantel van samenhorigheid. Onze defensie moet verzekerd worden door een open en democratisch ingestelde krijgsmacht die de belangrijke middelen waarover ze beschikt optimaal aanwendt. Dit laatste is nog steeds niet het geval. Noch wat de doelmatigheid, noch wat de klemtonen bij de besteding betreft. Hierbij kan worden verwezen naar de verwaarlozing van het personeel ten voordele van de materiaalaankopen. Defensie moet volwaardig inleveren. Daarom zal verder geijverd worden voor:  -   een begroting voor landsverdediging die wordt aangepast aan de     algemene eis tot soberheid en sanering van de openbare financiën,     meteen degelijke uitgavenplanning, met ruimere aandacht voor het     personeel en met strengere controle op de prijzen en doelmatig     parlementair inkijkrecht.  -   een leger dat zijn taken aankan, mits, na overleg met onze partners,     een herschikking van onze opdrachten en een geleidelijke     terugtrekking van onze strijdkrachten uit Duitsland.    Democratisering van de krijgsmacht verhoogt haar doeltreffendheid.  -   militairen die via een opener en soepeler rekrutering en opleiding     en door hun volwaardige opname in het openbaar ambt, steeds meer in     de gemeenschap worden geïntegreerd.  -   meer aandacht voor de talrijke sociale, bijvoorbeeld inzake     werkloosheid en ziekteverzekering, en algemeen menselijke problemen     die zich stellen voor de Belgische families in Duitsland, de     miliciens en het burgerpersoneel.  Concreet. Kernwapens. Geen nieuwe kernwapens.  a)  handhaven de Vlaamse Socialisten hun standpunt inzake de installatie     van nieuwe kernraketten op Belgisch grondgebied. Dit betekent o.m.     geen beslissing vóór de afloop van de onderhandelingen,     onderhandelingen moeten tot doel hebben de zogenaamde nuloptie te     realiseren.  b)  bevestigen zij het besluit van het Congres van Spa waarbij     installatie en aanwending van het neutronenwapen onder ieder beding     wordt afgewezen.  c)  sluiten zij zich aan bij het voorstel om in West- en Centraal-Europa     een kernwapenvrije zone, waarvan België een deel uitmaakt, te     vestigen, gekoppeld aan ruime vertrouwenwekkende maatregelen op het     conventionele vlak.  Legerdienst. Een aangepaste soldij. Verlangen zij dat de nodige budgettaire ruimte zou worden gecreëerd voor liet aanpassen van de soldij die sinds het begin van de jaren '70 onveranderd blijft en waarvan de koopkracht dus praktisch werd gehalveerd. Geen verlenging van de legerdienst. Kan er voor hen in geen geval sprake zijn van een verlenging van de legerdienst, zoals die in legerkringen en door de C.V.P. wordt voorgestaan. Geen uitzonderingsbehandeling van militairen. Zijn zij van mening dat uitzonderingsbehandeling van militair personeel tot het strikte minimum dient herleid (cfr. het socialistische voorstel tot afschaffing van, de krijgsraad).  Investeringen. Investeringsstop; geen bijkomende F.16.  a)  dient de investeringsstop streng toegepast op de programma's van     landsverdediging.  b)  kan er bijgevolg geen, sprake zijn van vervroegde vervanging van     Miragevliegtuigen door bijkomende F.16. Dient gestreefd naar grote     aanwending van burgers voor niet-operationele opdrachten.  9. Gewetensbezwaarden. Een billijke, nuttige en waardige behandeling van de gewetensbezwaarden.  -   De duur van de burgerdienst moet gelijkgeschakeld worden met de duur     van de Legerdienst en dient dezelfde te zijn voor alle categorieën     gewetensbezwaarden.  -   Het inkomen van de gewetensbezwaarden dient verhoogd te worden met     het wettelijk gewaarborgd minimum als streefdoel.  -   De bestaande vormingscycli, die nu op vrijwillige basis gebeuren,     zullen verder gestructureerd worden om een systematische vorming van     alle gewetensbezwaarden te realiseren, waarin ook ruime aandacht zal     besteed worden aan de vredesproblematiek.  -   De toegankelijkheid tot het statuut van gewetensbezwaarden en in het     bijzonder de voorlichting moeten verbeterd worden.  V. Geef de democratie een eerlijke kans.  1. De verloedering van de instellingen bekampen. De verloedering van onze instellingen dient bekampt.  a) Heel wat mensen leven in onvrede met onze democratische instellingen. Zij hebben het gevoel - niet altijd ten onrechte - dat de openbare zaak ondoelmatig wordt bestuurd. Het Parlement kan zijn rol niet spelen. De drukkingsgroepen gaan de hunne wel eens te buiten. De administratie draait niet rond; er ontwikkelen zich parallelle circuits (politieke dienstverlening, e.d.). De ingewikkeldheid van de gewestvorming vergroot nog de indruk van verwarring en onzekerheid. Boven alles heeft de burger de indruk dat de politiek de problemen niet meer aankan! Voor we het weten groeit de vraag naar een meer autoritair systeem. Alle rechtgeaarde democraten hebben er belang bij dat deze dreiging wordt afgewend. Kiezen voor duidelijke standpunten van verantwoordelijke parlementsleden met behoorlijke controlemiddelen.  b) Daartoe dienen de partijen een duidelijke keuze te bieden. Vaagheid is al te lang het kenmerk geweest van de Belgische politiek.  c) Parlementsleden moeten kunnen steunen op een Rekenhof met meer uitgebreide bevoegdheden en bewegingsruimte. De onafhankelijkheid van het parlementslid wordt bedreigd door zijn gebrek aan informatie en controlemiddelen t.a.v. het Executief. De Vlaamse socialisten bepleiten de oprichting van een permanente parlementaire commissie belast met de controle op de ordehandhaving en de bescherming van de privacy. De wet van 1880 op het parlementair onderzoeksrecht moet aangepast worden aan de hedendaagse noodwendigheden.  Loyaal meewerken aan beterschap zonder taboes.  d) De S.P. is bereid loyaal mee te werken aan elke initiatief dat van aard is te verhelpen aan wat meer en meer een blocage van het systeem dreigt te worden. Daarvoor hebben we geen taboes: de legislatuurregering, de controle op en de beperking van verkiezingsuitgaven, de uitbreiding van het systeem van onverenigbaarheden, de controle op de belangenbindingen en op het vermogen van politieke mandatarissen, zijn voorbeelden uit een reeks van vele maatregelen die ons inziens onmiddellijk zouden kunnen worden genomen ten einde het vertrouwen van de burger in zijn politieke vertegenwoordigers te herstellen.  2. De staatshervorming bijsturen en voltooien. De staatshervorming snel en degelijk afwerken. De Vlaamse Socialisten hebben steeds de vaste wil gehad om onze politieke instellingen aan te passen aan de verzuchtingen naar meer autonomie. Het omvangrijk werk van de staatshervorming is echter niet volledig rond. Tevens moeten de reeds verwezenlijkte hervormingen vanuit de praktijk bijgestuurd worden.  2.1. Brussel op zijn maat hervormen.  a) Het probleem Brussel is voor de Vlaamse socialisten veel meer dan een taalkwestie. Het gaat in wezen om de betrekkingen tussen de beide gemeenschappen. Brussel hoofdstad is niet denkbaar zonder betekenisvolle Vlaamse aanwezigheid. Dit houdt in dat de Vlamingen te Brussel zowel op het gewestelijke vlak als in de gemeenten gelijkwaardige beslissingsmacht moeten krijgen.  b) Brussel dient een stadsgewest te zijn met een eigen rechtstreeks verkozen raad, bijgevoegd voor nader te bepalen materies en met eigen specifieke functies, waaronder de hoofdstedelijke functie. De verkiezing van de leden ervan geschiedt op taalkundig gesplitste kandidatenlijsten. De Raad verkiest de Executieve waarin de Vlamingen een gewaarborgde vertegenwoordiging en medebeslissingsmacht hebben. In de Raad fungeert een alarmbelsysteem. De Ministerraad beslecht bij ontstentenis van akkoord in de Executieve.  c) De negentien Brusselse gemeenten dienen gefusioneerd tot een kleiner aantal. De gemeenteraden worden eveneens verkozen op basis van taalgesplitste lijsten met gewaarborgde minimumvertegenwoordiging. Elke taalgroep is bevoegd voor zijn culturele en persoonsgebonden materies en heeft medebeslissingsmacht in de plaatsgebonden materies. De OCMW's fungeren op een gelijkaardige basis.  d) Het toezicht over de gemeenten door de centrale overheid inzake de toepassing van de taalwet blijft behouden.  e) De Agglomeratie wordt afgeschaft en haar technische bevoegdheden worden overgeheveld deels naar het Gewest, deels naar de nieuwe gemeenten.  f) De taalwetgeving wordt ongewijzigd behouden en toegepast. Ook nieuwe gewestinstellingen zijn er aan onderworpen.  g) Halle-Vilvoorde wordt een afzonderlijk kiesarrondissement.  2.2. Autonomie = eigen financiële verantwoordelijkheid. De Vlaamse Socialisten zijn niet gekant tegen een uitbreiding of herschikking van de bevoegdheden van de deelgebieden. Het is echter duidelijk dat er nood bestaat aan een nationaal bevoegdhedenpakket zowel op, gerechtelijk, economisch, sociaal, financieel en monetair vlak, als inzake buitenlands beleid en defensie. Een verdere opdeling van de bevoegdheden naar de deelgebieden toe kan slechts gebeuren op grond van twee principes:  a)  een duidelijke en functionele bevoegdheidsafbakening.  b)  eigen financiële verantwoordelijkheid.  3. Een geherwaardeerd openbaar ambt in dienst van de burger.  3.1. Openbaarheid van bestuur wordt de regel. Openbaarheid wordt de regel. Bij de vernieuwing van onze instellingen moet men bijzonder oog hebben voor de verwachtingen van de burger t.a.v. de overheid. Vandaag wordt hij geconfronteerd met een besloten bestuurlijk apparaat. Daartegenover willen wij het beginsel van de openbaarheid van bestuur stellen. Deze openbaarheid komt de democratische werking van de staatsinstellingen ten goede. De burger heeft immers het recht om geïnformeerd te zijn over en controle uit te oefenen op het bestuurlijk apparaat.  Geheimhouding de uitzondering. Geheimhouding kan slechts zijn grondslag vinden in de noden van het algemeen belang enerzijds en in het belang van derden anderzijds. Deze uitzonderingen moeten beperkt worden tot welbepaalde domeinen, moeten restrictief van toepassing zijn en kunnen slechts in uitzonderlijke omstandigheden algemeen geldend zijn. Het spreekt vanzelf dat aan de burger de nodige rechtsmiddelen moeten toegekend worden om het recht op openbaarheid af te dwingen (o.a. zie ombud).  3.2. Een ombud ten dienste van de burger in nood. Wie een geschil heeft met de administratie, beschikt theoretisch over een aantal rechtsmiddelen ter verdediging van zijn belangen. De ondoelmatigheid en onvolledigheid van deze rechtsmiddelen, alsook de onwetendheid van de burger werden echter reeds vaak aangeklaagd. In zijn contracten en zijn conflicten met het vaak log en onpersoonlijk bestuur heeft de burger steun nodig. De ombud als steun voor de burger. Om de burger de kans te geven zijn grieven op een eenvoudige en onbureaucratische manier bekend te maken, om in een korte tijdsspanne en met geringe kosten een einde te stellen aan talrijke onregelmatigheden moet een ombudsfunctie ingesteld worden. Daardoor zal de vervreemding tussen burger en bestuur tegengegaan worden. De publicatie van het klachtendossier door de Ombud kan tevens bijdragen tot een eerherstel van de dikwijls ten onrechte veroordeelde administratie. De burger van zijn kant verkrijgt een bijkomend en soepel hulpmiddel ter eigen bescherming. De Ombud zal op basis van zijn ervaringen zelf voorstellen kunnen formuleren ter verbetering van bestaande beschikkingen.  3.3. Afschaffing cumuls. De talrijke cumuls van sommige ambtenaren versnipperen hun inspanningen zozeer over tal van opdrachten dat doelmatig werken onmogelijk wordt. Hun uithuizigheid verstoort de vlotte werking van de dienst. Bovendien is het onaanvaardbaar dat men voor prestaties tijdens de diensturen bijkomende uitkeringen ontvangt. Ook is de cumulatie van inkomsten geenszins bevorderlijk voor een gunstig sociaal klimaat in de administratie. De vereiste van een maximale tewerkstelling keert zich trouwens ook tegen het opnemen van een betrekking na de kantooruren. Om deze redenen moeten de mogelijkheden tot cumuleren drastisch beperkt worden. Het is duidelijk dat deze stelregel niet enkel opgaat voor de cumuls in overheidsdienst, maar de grenzen van de administratie ver te buiten gaat. 3.4. Politiek verlof. Óók voor ambtenaren. In navolging van de wet van 19 juli 1976, welke het politiek verlof voor werknemers in de privé-sector heeft ingesteld, dient een regeling uitgewerkt te worden voor personeelsleden uit de openbare sector en het vrij gesubsidieerd onderwijs. Tijdens de uitoefening van hun politiek mandaat genieten zij van een beschermende bezoldigingsregeling zonder cumulatie maar met behoud van sociale rechten en statutaire regelingen. Alle kandidaten voor een politiek mandaat kunnen genieten van verkiezingsverlof.  3.5. Voor een nieuw en coherent personeelsbeleid. In bepaalde middens werd in een recent verleden aangestuurd op een verwijdering van duizenden werknemers uit de loonlijsten van de overheid.  Vastheid van betrekking. Een consequent tewerkstellingsbeleid vereist evenwel dat de vastheid van betrekking gewaarborgd wordt. Dit is een onaantastbaar element van het statuut van het personeel in openbare dienst. Bovendien dient een ernstig onderzoek ingesteld te worden om een eind te stellen aan bepaalde achteruitstellingen die het personeel in overheidsdienst treffen. Het pensioenstelsel in openbare dienst vormt het logisch verlengstuk van het geldelijk statuut. Er is alle reden om zich verder in te zetten teneinde aan dit stelsel niet te laten tornen.  Een nieuw en coherent personeelsbeleid. De afwezigheid van een samenhangend beleid voor wat de toepassing van de verschillende stelsels van tewerkstelling betreft dreigt de goede werking van de administratie in gevaar te brengen. Een nieuw en coherent personeelsbeleid dringt zich op. Dit dient vastgelegd te worden in overleg niet de representatieve vertegenwoordigers van het personeel. Niet-statutaire aanwervingen dienen vermeden te worden en vacante betrekkingen dienen onmiddellijk ingenomen te worden door vast personeel. Waar de economische noodwendigheid het vereist, dient het kader uitgebreid te worden. Een blinde aanwervingsstop zou een ongemeen nefaste politiek zijn. Daarnaast dienen de arbeidsvoorwaarden in het openbaar ambt nog heel, wat verbeterd te worden, vooral voor de zware, gevaarlijke en ongezonde beroepen. Er moet zo spoedig mogelijk overgeschakeld worden naar de tweede fase van de werktijdverkorting. Om hun rechten te bekomen hebben vele personeelsleden in openbare dienst vaak als enige uitweg het beroep op de Raad van State. Op deze instantie wordt evenwel zodanig vaak beroep gedaan dat een vlotte en efficiënte werking onmogelijk wordt. Om deze reden is het aangewezen dat de personeelsformatie van de Raad van State zodanig uitgebreid wordt dat deze instelling haar taak degelijk en tijdig kan vervullen.  4. Een democratische ordehandhaving. Politie en Rijkswacht evenwichtig uitbouwen en onder democratische controle houden. De handhaving van de orde blijft een prioriteit met het oog op de veiligheid van de burger. De Vlaamse Socialisten willen op dat gebied een open beleid, in handen van de verkozen burgerlijke overheid. Het eerder duister en eigengereid bestaan van een aantal politiediensten wekt bij vele mensen een onbehaaglijke indruk. De S.P. wil de democratische controle op politie en rijkswacht versterken. Zij stelt de oprichting voor van een permanente parlementaire commissie, die de werking van de politiediensten moet onderzoeken en controleren. De Vlaamse Socialisten zijn voorstander van een evenwicht "qua uitbouw en taakverdeling" tussen de verschillende politiemachten. Daartoe moet de gemeentelijke politie ten volle ontwikkeld worden. De politieman dicht bij de burger, de wijkagent, doet dikwijls nuttiger werk dan de verafstaande, goed uitgeruste superagenten. Wij pleiten voor een betere uitrusting en vooral ook voor een betere opleiding van de gemeentepolitie. Het is niet toelaatbaar dat de rijkswacht op eigen houtje beslist hoe en waar zij optreedt, bijvoorbeeld in geval van staking, betoging, enz. Voor het handhaven van de orde moet de rijkswacht onder de leiding en de verantwoordelijkheid staan van de burgerlijke overheid. De rijkswacht moet gedemilitariseerd worden: de servicementaliteit van menselijke ordehandhaving strookt niet met de militaire. De S.P. staat een wijziging van de wet op de Rijkswacht in die zin voor. Wij willen een kordaat optreden tegen alle privé-milities, en een strenge controle op private bewakingsdiensten en polities (nu al meer dan 4.000 man!).  5. Onze gemeenten: small is beautiful. Geef de burger inspraak. Wij opteren voor leefbare en bestuurskrachtige gemeenten die over voldoende financiële en bestuurlijke autonomie beschikken om een krachtdadige en democratische lokale politiek te kunnen voeren.  5.1. Een democratische lokale politiek. Het gemeentebestuur dient de bevolking zoveel mogelijk te betrekken bij het beleid. Dit betekent niet alleen dat het gemeentebestuur zijn inwoners moet informeren over zijn beslissingen, maar ook dat te allen tijde mogelijkheid tot inspraak moet geboden worden. Elke inwoner moet zich voortdurend aangemoedigd voelen zijn stem te laten horen. Daarom dient bij een herziening van de gemeentewet ruimte gelaten te worden voor inspraak en participatie van de burger in de domeinen van het gemeentelijk beleid die hem rechtstreeks aanbelangen.  5.2. Financiële autonomie. Na de tweede wereldoorlog werd het gemeentelijk financieel statuut grondig hervormd (wet VERMEYLEN, regionalisering van het gemeentefonds). Bij de pogingen van de centrale overheid om de behoeften der gemeenten beter te dekken en de middelen billijker te verdelen, werden steeds complexer verdelingsmethodes ontworpen. Toch zijn de gemeentelijke tekorten met de economische crisis toegenomen. Dit belemmert de gemeentelijke autonomie en bestuurskracht in ruime mate.  Geen financiële roofbouw op de gemeenten. De staat mag zijn financiële tekorten niet op de ondergeschikte besturen afwentelen. De gemeenten moeten de financiële middelen ontvangen die ze nodig hebben om hun taken ten dienste van de burger te vervullen. Alleen op die wijze zal de gemeentelijke bestuurskracht en slagvaardigheid vergroten.  5.3. Bestuurlijke autonomie. Autonomie moet de regel zijn, en niet langer de uitzondering. Decennia lang vertoont de centrale overheid een toenemend streven naar uitbreiding van bevoegdheid ten koste van de lokale besturen. Eenzelfde concentratie van bevoegdheid ten nadele van de gemeenten doet zich voor op Gewest- en Gemeenschapsniveau. We stellen anderzijds vast dat één der belangrijkste doelstellingen van de fusieoperatie van 1976 was: de gemeenten een grotere autonomie t.o.v. het centraal gezag te verlenen. De nieuwe, bestuurskrachtiger gemeenten zijn inderdaad een uitstekende basis voor een herwaardering van de lokale autonomie. De Vlaamse Socialisten opteren dan ook voor een administratief toezicht dat de autonomie van de gemeenten zo breed mogelijk interpreteert. Maar enkel een totaal herdachte politiek t.o.v. de gedecentraliseerde besturen kan, volgens de SP, de gemeentelijke beslissingsmacht revaloriseren.  Geen fusie voor Antwerpen. Tenslotte is de SP van mening dat voor Antwerpen een andere bestuurlijke hervorming dan fusie aangewezen is. De Vlaamse Socialisten sluiten zich in deze materie aan bij het wetsvoorstel MANGELSCHOTS-COOLS.  5.4. Intercommunales. Zuivere intercommunales. Bij het uitbouwen van de lokale dienstverlening zullen veel gemeenten vaststellen dat ze bepaalde diensten niet zelf kunnen verlenen (vb. energie). In de meeste gemeenten moet men een bovengemeentelijke structuur uitbouwen wil men een bepaalde dienstverlening rendabel houden. We blijven absoluut voorstander van de aansluiting bij zuivere intercommunales, omdat het beheer integraal in handen van de gemeenten blijft en zodoende de opbrengst volledig aan hen zelf ten goede komt. Meer inspraak en controle van de gemeenschap in de intercommunales. De medezeggenschap, de inspraak, van de democratie zelf gingen doorheen de jaren totaal verloren in de gemengde intercommunales en de mandatarissen die de gemeente in zulke instellingen vertegenwoordigen kunnen hun mandaat slechts gebrekkig uitoefenen. De Vlaamse Socialisten willen de intercommunales democratiseren en wensen dat de gemeentewet zou aangepast worden in, de zin dat de gemeentelijke mandatarissen de verplichting wordt opgelegd minstens éénmaal per jaar in openbare vergadering van de gemeenteraad verslag uit te brengen over werkwijze en beheer van de intercommunales. Bovendien wil de SP wetgevende maatregelen treffen om de, aansluiting en de controle van de mandatarissen door de gemeenteraad te reglementeren. Ook de gemeenschap heeft financiële rechten. Wetgevende maatregelen moeten eveneens getroffen worden om, met eerbiediging van de gemeentelijke autonomie, de contractuele bepalingen tussen de gemeenten en de privé-partners dusdanig vast te leggen dat de gemeenschap de financiële rechten zou ontvangen waartoe ze redelijkerwijze gerechtigd is.
