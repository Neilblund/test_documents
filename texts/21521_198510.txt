CVP-PROGRAMMA 1985  GEEN OMMEKEER!  DE DEMOKRATIE OP MENSENMAAT DE DEMOKRATIE VAN DE VERANTWOORDELIJKHEID  (“RESPONSABILIZERING”)  De christen-democratie heeft ook een eigen kijk op de werking van de politieke democratie.  Zij wil ijveren voor een DECENTRALE AANPAK waarbij op een hoger bestuursniveau niet mag beslist of uitgevoerd worden wat evengoed kan plaatshebben  op een lager. Wanneer de burgers, de gezinnen, de vrije verenigingen, de bedrijven  evengoed een sociaal of een economisch doel kunnen tot stand brengen, dan moeten zij hier in de eerste plaats de kans toe krijgen. Onze samenleving moet er een zijn van VERANTWOORDELIJKHEID. Dan pas is er inzet en enthousiasme. Verantwoordelijke mensen zijn in staat om los te komen uit het egoïsme en voldoende zorg op te brengen voor de anderen. Wie alles van bovenaf of van anderen verwacht, zet zich precies niet meer in voor die anderen!  Mensen, bedrijven, instellingen, openbare besturen, moeten in zo'n situatie geplaatst worden dat zij genoodzaakt zijn hun verantwoordelijkheid op te nemen. Zij moeten<<geresponsabilizeerd»  worden. De Derde Industriële Revolutie vraagt een veelheid van kleine en lokale initiatieven. Maar ook het beklemmende en naamloze van de moderne beschaving doet de mensen terugverlangen naar een wereld waarin zij zichzelf kunnen zijn, hun lot in eigen handen kunnen nemen. Hoe dan ook heeft de overheid evenwel tot plicht op te treden om de ontplooiingskansen van elkeen te waarborgen. De ervaring heeft geleerd dat de overheid door de omvang van deze taak een bijzonder belangrijke plaats in de samenleving inneemt en dit zal blijven doen. De overheid zelf moet in haar eigen organisatie decentraal werken om beter te kunnen inspelen op de behoeften van de mensen zelf en omdat het aldus georganiseerd,  minder duur is. Ook hier maakt de christen-democraat geen ideologische keuze maar deze die het meest kansen biedt voor en door mensen.  DE PARTIJ VAN DE GEZINNEN  De Christelijke Volkspartij kiest resoluut voor het kerngezin  als basisgemeenschap voor de samenleving. Zeker in de stormachtige tijd die wij meemaken blijft het gezin het houvast voor de overgrote meerderheid in Vlaanderen.  Het vervult een uiterst belangrijke rol voor de personen die er deel van uitmaken als voor de samenleving zelf. Het gelijkwaardig ontplooien van man en vrouw, de opvoeding van de kinderen, de overdracht van de grote levenswaarden vinden het best plaats in huwelijk en gezin. De verantwoordelijkheid en onderlinge solidariteit die daar worden opgebracht zijn de bouwstenen voor de maatschappij. Precies omdat de gezinsopdracht zovele verantwoordelijkheden legt op de gezinsleden - zeker op de ouders - moet er voldoende aandacht en bijstand zijn voor conflicten en problemen die het gezinsverband  kunnen treffen.Man en vrouw zelf moet daarenboven de kans gegeven worden hun leven in te richten zoals zij dat wensen na onderling overleg en op basis van gelijkheid; de politiek mag derhalve geen leefpatroon opleggen aan de echtparen noch door te penalizeren noch door te discrimineren bv. inzake beroeps- en thuisarbeid. Ook hier is de verscheidenheid  en de keuzevrijheid een rijkdom.Deze zorg om het kerngezin mag evenwel geen onrecht meebrengen voor personen die een andere levenswijze hebben.  DE MENS IS NIET ALLEEN  Temidden van de onzekerheid en de verwarring van het ogenblik is de christen-democratische  HARMONIEGEDACHTE actueler dan ooit. Zij is gericht op SAMENWERKING eerder dan op conflict. De moderne mens heeft BINDINGEN nodig. Hij moet kunnen leven met zijn dichtste medemensen, met zijn omgeving, met de natuur, met alle sociale groepen, met de georganiseerde samenleving  in een sfeer van wederzijdse  achting en hulp. Deze harmoniegedachte is de beste waarborg voor de vrede, in eigen  land en in de wereld.  NIET RUSTEN OF _BERUSTEN. ER_ IS NOG ZOVEEL TE DOEN  De christen-democratische boodschap heeft de jongste veertig jaar in regering en parlement  kunnen bijdragen tot het beleid, tot het gestalte geven van de samenleving. Deze taak is evenwel op verre na niet af. De stroomversnelling in de wereld gaat zo snel dat bestendig nieuwe opgaven ontstaan en helaas soms ook nieuwe bedreigingen voor het menselijke in de mens. DE CHRISTEN-DEMOCRATIE IS DUS EEN BEWEGING VAN HERVORMING EN VERANDERING. ONZE POLITIEKE BOODSCHAP IS RADICAAL VERSCHILLEND van de andere: bij ons staat de mens centraal en niet de Staat, de markt, het volk of alleen maar de natuur.  SAMEN-WERKING SAMEN-HORIGHEID  Precies deze radicale eerbied voor de menselijke persoon is de basis zelf van onze SAMENHORIGHEID BINNEN ÉÉN PARTIJ. Allen verdedigen de christen-democraten dezelfde opvatting over mens en samenleving. De kunstmatige politieke opdeling van de mensen in klassen stamt uit de negentiende eeuw. De samenleving is zo verscheiden - soms zelfs versplinterd geworden - dat er nu nood is om allen bijeen te brengen: jong en oud, kennisarmen en -rijken, actieve en niet-actieven, werkgevers en werknemers, tewerkgestelden in de private en de openbare sector, vrouwen die thuiswerken of in beroepsverband, Vlamingen en Franstaligen, Belgen en vreemdelingen. De christen-democratie is niet de beweging van de haat of de afgunst maar deze van solidariteit en samenwerking. De Vlaming is van nature POSITIEF en opbouwend ingesteld.  Alleen de positieve ingesteldheid kan voldoende ENTHOUSIASME en LEVENSKRACHT opwekken, zonder dewelke geen mens of maatschappij kan ademen en leven. De christen-democraten willen de komende vier jaar geen technische beheerders zijn van de crisis.Hun bekommernissen gaan verder dan HET SOCIAAL-ECONOMISCH HERSTEL. Het MENSELIJKE moet opnieuw zijn plaats krijgen,  vooral denkend aan de mensen in nood, zowel financieel als geestelijk. Zij willen gestalte geven aan WAARDEN, waarvan de mens kan leven en die hem een houvast geven, zeker in tijden van verandering en verwarring. De christen-democratie wil een veilige gids zijn doorheen de overgangsperiode naar een Nieuwe Tijd die zich aankondigt. Het christelijk-sociale erfgoed  en de jaren ervaring in regering en parlement zijn hiertoe een waarborg.  KLAAR ZIJN VOOR EEN NIEUWE TIJD  SAMEN WERKEN VOOR MORGEN  1. SAMEN DE TOEKOMST VEROVEREN  Deze crisis van werk en economie met haar technologische revolutie en bikkelharde concurrentie op wereldvlak vergt dat er zowel beroep wordt gedaan op het dynamisme  van de mensen als dat de sociale beveiliging en de gelijke kansen gewaarborgd blijven.  De Christelijke Volkspartij wil de TOEKOMST veroveren maar dan SAMEN, voor iedereen.  Voortdurende BIJSTURINGEN zijn verder nodig omwille van o.m. de gezondheid en de veiligheid  van de huidige en komende generaties. Participatie en overleg zullen de mensen betrekken bij het sociaal-economisch leven.  Binnen dat raam is de Christelijke Volkspartij voorstander van een politiek van ECONOMISCHE GROEI. Economische groei blijft er sterk nodig voor de werkgelegenheid, voor de verdere verbetering van de levensstandaard, voor de financiering van de sociale voorzieningen en voor de handel met en de hulp aan de Derde Wereld. Het moedwillig en kunstmatig beperken van de economische activiteit en creativiteit is alleen mogelijk in een economisch en politiek dwangsysteem en gaat in tegen de behoeften van de Vlaamse mens zelf, die wil initiatieven nemen, werken en vooruitgaan in het leven.  Een dynamische economie is het werk van mensen. Hun inspanningen moeten beloond worden maar het is meer dan alleen een kwestie van geld. Er moet een algemeen geestelijk klimaat zijn van OPTIMISME, van geloof in de toekomst. De christen-democratie zet zich af tegen de pessimisten, die meer verwachten van de Staat dan van de mensen zelf, of tegen degenen die de technologische vernieuwing willen tegenhouden temidden een wereld in volle revolutie. De crisis is niet voorbij maar zij is niet eeuwig. Zij zal langer aanslepen als wij niet wedden op de gave van mensen om te scheppen en te werken.  FLANDERS' TECHNOLOGY is één van die bakens die een geloof in de toekomst voor Vlaanderen uitstraalt: de mensenhand die de nieuwe technologieën beheerst!  EEN ARBEIDSINTENSIEVE GROEI: ONZE STRATEGIE  De ECONOMISCHE GROEI moet ARBEIDSINTENSIEVER gemaakt worden. De factor mensenarbeid  moet geherwaardeerd worden bv. door de lasten die er op wegen, te verlichten.  Aanwerven moet nog aantrekkelijker gemaakt worden.  Vooral in de dienstensector en in de kleine en middelgrote ondernemingen zijn er nog zeer ruime mogelijkheden voor bijkomende arbeidsplaatsen. De voorwaarden hiertoe echter zijn gezonde bedrijven en een algemeen klimaat waar de zin voor risico en initiatief in aanzien staat.  Een kleine open economie als die van ons land en van Vlaanderen is echter inzake economische groei in hoge mate afhankelijk van het buitenland. Daarom is een globale Europese groeistrategie zo belangrijk.  EERLIJK DELEN  Ondanks de daling van de werkloosheid in Vlaanderen blijven er hier - zoals in de geïndustrialiseerde wereld - teveel mensen zonder werk.  Zelfs een super-dynamische economie kan niet zonder ARBEIDSDELING. Ook hier moet de creativiteit aan bod komen bij het opzetten van formules. Zij moeten inspelen op de vele soorten behoeften van de mensen en op de mogelijkheden van de bedrijven of van de openbare sector. Ook op vrijwillige basis kunnen de mensen dan solidair werk vrijmaken voor anderen.  Het succes van de deeltijdse arbeid (+ 70.000 banen in drie jaar tijd) en van de duo-jobs in het onderwijs wijst dit uit. De ideeën van loopbaanonderbreking - ook voor het opvoeden van kleine kinderen en de zorg voor bejaarden - van ingroeibanen voor de jongeren en van uitgroeiJobs voor ouderen (waarbij men deeltijds start en op dezelfde manier eindigt) liggen in deze lijn. Door verschillende soepele formules van werktijdverkorting werd de beschikbare arbeid herverdeeld o.m. door de twee ronden tewerkstellingsakkoorden (tezamen goed voor ongeveer 45.000 jobs) en door experimenten met nieuwe arbeidstijdregeling in de bedrijven; deze sociale innovaties waren uniek in Europa; op die manier zal moeten worden verdergewerkt. De afgelopen jaren is de trend naar vervroegde pensionering duidelijk tot uiting gekomen. In het licht van de huidige werkloosheidsproblematiek is dit verantwoord, temeer daar bij de verschillende formules van brugpensioen en brugrustpensioen voorzien wordt in een vervangingsverplichting. Zo beschouwd is de pensioensector niet alleen een instrument van inkomensoverdracht  maar vormt deze ook een element bij de herverdeling van de arbeid.  De economie en vooral de mensen zijn te verscheiden geworden om zich op te sluiten  in één enkele maatregel. VERSCHEIDENHEID is opnieuw rijkdom. KEUZEVRIJHEID, ook voor het soort jobs, is typisch voor de christen-democratische benadering.  Vorming van mensen is sterk aan de orde, zeker in een tijd van diepgaande technologische  veranderingen. Een deel van de vrijgekomen arbeidstijd  moet omgezet worden in vorming. Nieuwe beroepen en vaardigheden dienen aangeleerd,  in het onderwijs en op het werk zelf. Stilstaan is achteruitgaan.  SANEREN OM TE OVERLEVEN  De sociaal-economische toekomst hangt ook af van de OPENBARE FINANCIËN. Het terugdringen  van het begrotingstekort tot een peil van 7% van het Bruto Nationaal Product, is de onmisbare  voorwaarde voor een gezonde economie, voor meer werk en voor een leefbare sociale zekerheid.  Hoge deficits leiden immers ofwel naar hogere belastingen (de tekorten van vandaag zijn de belastingen van morgen), ofwel naar hogere rentelasten die andere soms levensnoodzakelijke sociale uitgaven dreigen weg te drummen. De sanering van de openbare financiën dient dus  bij uitstek een sociaal doel. Is het bovendien niet immoreel de komende generaties in het leven te laten starten met schuldenlasten voor de vorige? Het is een zaak van solidariteit met de jongeren, met de toekomst.  Deze regering heeft op een sociaal verantwoorde wijze de basis gelegd voor meer gezonde  overheidsfinanciën; voor het eerst sinds het uitbreken van de crisis neemt het begrotingstekort af. De Christelijke Volkspartij wil echter de kiezer niets wijsmaken; het doel is nog niet bereikt.  Veel is bv. nog mogelijk om de werking van de Staat en van publieke bedrijven te verbeteren.  De beste methode om ook hier een inspuiting van dynamisme te geven is de mensen zelf die er werken te motiveren, vooral door hen verantwoordelijkheid te geven voor hun eigen afdeling, departement of bedrijf. Wij willen ook hier «RESPONSABILIZEREN>>.  Wie zelf zijn lot in eigen handen neemt, werkt zuiniger en helpt de Schatkist. Ook hier moeten mensen kunnen ademen. Het zal dan zoveel beter gaan. De overheid moet haar werking daarnaast MODERNISEREN, door het massaal inschakelen van de informatica, door alle uitgaven uit het verleden na te kijken naar hun nuttigheid vandaag, door de controle van het parlement grondig te vernieuwen.  Voor alle soorten overheidsuitgaven moeten wij ons zoveel mogelijk afstemmen op wat gemiddeld in Europa gebeurt.  Elke maatregel moet getoetst worden naar zijn sociale rechtvaardigheid. De correcte toepassing van de belastingwetgeving past in het kader van de billijkheid; zij kan tevens een belangrijke bron van inkomsten zijn.  OVERLEGGEN EN BESLISSEN  De uitdaging van de Nieuwe Tijd is zo groot dat alleen een gezamenlijke inzet een goede afloop kan verzekeren. De nieuwe regering zal dan ook alles in het werk moeten stellen om zo snel mogelijk een INTERPROFESSIONEEL AKKOORD te bereiken over werkgelegenheid, competitiviteit en koopkracht. In de zomer van 1984 was dit haast gelukt indien één van de sociale partners afstand had willen doen van partijpolitieke motieven. Onder mensen van goede wil moet dit nu mogelijk zijn, zoniet moeten regering en parlement de nodige beslissingen treffen.  VERDER GAAN DAN HET EKONOMISCHE  In de strijd voor meer werk en voorspoed willen de christen-democraten menselijke waarden  en kwaliteiten aanspreken.  Buiten de economie zijn er bovendien TAL VAN OUDE EN NIEUWE NODEN DIE DE AANDACHT VAN DE CHRISTEN-DEMOCRATEN VRAGEN EN KRIJGEN. Zich bekommeren om NIEUWE VORMEN VAN VEREENZAMING, ARMOEDE, ONVEILIGHEID, GEWELD, GEESTELIJKE LEEGTE, MISHANDELING, WILLEKEUR EN ONRECHT is bezig zijn met de persoon zelf. De mens mag niet leven in angst en afhankelijkheid. Dat is tegen de menselijke waardigheid. Hij mag zich niet aan zijn lot overgelaten weten wanneer hij in nood is. Zelfs al kan de politiek niet een afdoend antwoord geven, toch moet zij doen wat zij kan, via eigen initiatieven; door de mensen aan te moedigen mekaar te helpen; door zelf eerlijk te zijn wanneer zij bevordert en benoemt, uitkeringen of bestellingen toekent; door menselijk te zijn in de kontakten met het publiek en vooral door het brengen van een positieve boodschap die de tijdsgeest mee kan helpen vormen.  LEVENSKRACHTIGE MENSEN  2. EEN LEVENSKRACHTIGE SAMENLEVING wordt gedragen door de energie van haar burgers.  Hun geestelijke en fysische gezondheid is hiervoor in hoge mate bepalend. Daarom moet de politiek waarden belichamen en ervoor getuigen.  Waar de samenleving nieuwe kwalen voortbrengt die de gezondheid van de mensen aantasten bv. bedreiging, angst, alcoholisme, drugs, voedsel- en milieuschade, moeten deze bekampt worden.  WERKEN VOOR WERK  WERKLOOS ZIJN IS EEN DOMPER OP DE LEVENSKRACHT. Alles moet dan ook in het werk worden  gesteld in de strijd ommeer werk. De WERKGELEGENHEID moet de EERSTE OBSESSIE zijn van de politiek.  a) De basisvoorwaarde voor meer werk is het bevorderen van DE ECONOMISCHE CREATIVITEIT  en van de bedrijven.  De politiek moet initiatieven nemen om initiatieven van de mensen aan te moedigen. Wat moet hiertoe ondernomen worden?  KOMPETITIEF BLIJVEN  - Levensnoodzakelijk is dat onze bedrijven moeten kunnen blijven beschikken over een voldoende KOSTENKONKURRENTIEKRACHT en rendabiliteit; de overheid moet over de nodige wettelijke instrumenten kunnen blijven beschikken om dit te waarborgen. Alleen gezonde bedrijven kunnen voldoende middelen opbrengen voor NIEUWE INVESTERINGEN. Zij zijn de basis voor toekomstig werk en welvaart; de sterke herleving van de bedrijfsinvesteringen  vanaf 1984 is daarom zo belangrijk. Investeringen moeten gestalte geven aan de vernieuwing van producten en diensten. Competitiviteit is immers niet alleen een zaak van kosten maar van de kwaliteit van de productie. MODERNISERING is een blijvende opdracht in een supercompetitieve  wereld. Wetenschappelijk onderzoek is de motor hiertoe. In Vlaanderen - en waar nodig op nationaal en Europees vlak - moeten bedrijven, universiteiten en openbare besturen hun krachten bundelen.  - Een arbeidsintensieve economische groei vergt een beduidende VERMINDERING VAN DE SOCIALE LASTEN die wegen op de tewerkstelling. Vandaag komen bv. jongeren en laaggeschoolden te weinig aan bod omdat de hoge arbeidskosten een rem vormen voor hun aanwerving.  - Het verder VERMINDEREN van de RENTE maakt het mogelijk voor bouwers en investeerders  gemakkelijker tot nieuwe initiatieven over te gaan. De gestadige daling van de rente sinds 1982 laat zich nu reeds duidelijk voelen. Het beste middel hiertoe is het terugdringen van het begrotingstekort overeenkomstig het Spaarplan (15 maart 1984) en het behoud van het vertrouwen in de Belgische frank. De terugkeer naar een overschot op onze betalingen met het buitenland - na een catastrofaal deficit van 200 miljard in 1981 - is hiertoe de basisvoorwaarde  gebleken. Gevaarlijke maatregelen als een opgelegde rentevermindering voor overheidsobligaties zijn dan ook bijzonder schadelijk voor de munt.  ARBEIDEN EN SPAREN BELONEN  - Sparen is een menselijke kwaliteit die verder dient aangemoedigd. Zij dient bij voorkeur aangemoedigd te worden voor sociale en economisch nuttige doeleinden bv. het bouwen van een eigen woning, het opzetten van een eigen zaak, het verzorgen van een persoonlijk aanvullend pensioen en het beleggen in risicodragende roerende en onroerende waarden. Specifieke, vooral fiskale maatregelen dienen hiervoor getroffen.  - Economie is een zaak van mensen. Zonder geloof in de toekomst en waardering voor inzet en inspanning komt noch iets kleins noch iets groots tot stand. Het gaat om meer dan om geld. Daarom is een algemeen positief klimaat in de samenleving noodzakelijk. Financiële motivatie is echter eveneens belangrijk. Daarom keurde het Parlement een MEERJARENPROGRAMMA TER VERZACHTING VAN DE PERSONENBELASTING goed. Hierdoor wordt een einde gesteld aan de sluikse en automatische belastingverhogingen die optraden omdat de belastingschijven jarenlang niet aangepast werden aan de prijsstijging. Tegelijkertijd werd, onder impuls van de christen-democraten, een huwelijks- en gezinsvriendelijke fiscaliteit doorgedrukt door een gevoelige  verbetering van het zgn. splitsing- en dekumulstelsel. Voor de laagste inkomens zullen  de belastingvrije minima beduidend worden opgetrokken.  Wanneer goede ondernemingsresultaten geboekt worden, moet in de eerste plaats een maximale inspanning voor de werkgelegenheid geleverd worden. Indien evenwel hierna nog ruimte overblijft en zonder dat schade wordt toegebracht aan de competitiviteit,  kan het sociaal overleg ook tot participatie in de resultaten besluiten onder diverse vormen.  DE KADERS ERKENNEN  De creativiteit van kaderpersoneel is te lang te weinig gewaardeerd geworden. De invoering  van kiescolleges voor kaderleden bij de verkiezing van ondernemingsraden door deze regering, heeft hen uit een soort isolement gehaald. De volwaardige erkenning van de specifieke plaats van het kaderpersoneel binnen de werknemersgroep moet nu prioritair worden voltooid langs de invoering van het kadercontract binnen het bediendestatuut; hierdoor kunnen kaderleden duidelijkheid krijgen inzake wedde, inhoud van hun functie, alsook vormings- en publicatierecht. De verzachting van de fiskale druk zal hun inzet en creativiteit ongetwijfeld stimuleren. Economie is een zaak van mensen.  K.M.O. DE LICHTE KAVALERIE VAN ONZE EKONOMIE  De inspanningen van de jongste vier jaar ten gunste van de zelfstandige arbeid en de kleine  en middelgrote bedrijven heeft vruchten afgeworpen. In 1983 en 1985 groeide het aantal zelfstandigen in totaal met 15.000 aan en in de K.M.O. (exkl. bouw) kwamen er in 1983 9.000 arbeidsplaatsen bij. De goede weg is nog niet tot het einde bewandeld.  Maatregelen die hun deugdelijkheid bewezen hebben moeten minstens behouden blijven, bv. rentetoelagen voor investeringen, aangepaste financiering dank zij Participatief- en Waarborgfonds, het Plus-éénplan.  Nieuwe initiatieven moeten het K.M.O.-potentieel versterken. Prioritair hierbij zijn de doorvoering van een interessante formule voor de eenmanszaak, een minimale beveiliging  bv. bij faillissement en een verdere bescherming tegen oneerlijke handelspraktijken bv. vanwege de grote distributie.  De K.M.O. zullen de eerste begunstigden zijn van een politiek  van arbeidsintensieve economische groei o.m. via een verlichting van de sociale lasten. De inspanning ter vermindering van de administratieve lasten dient verdergezet o.m. door een uitbreiding van de bevoegdheden van de kommissie CONFORM.  <<Starters» moeten op deze twee domeinen van een bijzondere inspanning kunnen genieten; daarnaast moet hun vorming blijvend verzorgd worden teneinde zoveel mogelijk mislukkingen te vermijden.  Dikwijls worden de vrije beroepen vergeten wanneer het gaat om K.M.O.; ook hier is er de jongste vier jaar verbetering ingetreden; ook in de toekomst moeten maatregelen ter stimulering van de economische activiteit en ter bevordering van de werkgelegenheid in de K.M.O. van toepassing  zijn op de vrije beroepen. Voor het algemeen klimaat in de K.M.O. is een gevoel van rechtszekerheid bijzonder belangrijk o.m. op fiskaal gebied.  NOG STEEDS HET GEZINSBEDRIJF IN LAND- EN TUINBOUW EN IN DE ZEEVISSERIJ  Land- en tuinbouwbedrijven behoren haast alle tot de K.M.O. De familiale bedrijven moeten een inkomen uit de verkoop van hun producten kunnen verwerven dat vergelijkbaar is met de rest van de beroepsbevolking. Daartoe is een gezond markt- en prijsbeleid nodig en een dynamisch structuurbeleid, aangepast aan de specifieke situatie waarin de land- en tuinbouw zich in ons land moet ontplooien en dat rekening houdt met de noodzakelijke zorg voor het leefmilieu. Een dynamisch afzet- en kwaliteitsbeleid moet een prioriteit blijven.  Verder moet het wetsontwerp tot wijziging van de pachtwetgeving worden goedgekeurd en een wet op de bevordering van de continuïteit van landbouwbedrijven is eveneens onmisbaar geworden. In de sector van de veeteelt is een wet op de vestiging van industriële veeteeltbedrijven noodzakelijk ten einde ook hier het gezinsbedrijf te vrijwaren.  Onze inspanningen zijn erop gericht rendabele visserijmogelijkheden te creëren door middel van een in Europees verband aangepast quotabeleid en de ondersteuning van nieuwe visserijprojekten. Op die manier willen wij de leefbaarheid van onze op familiale leest geschoeide visserijvloot in stand houden en bevorderen.  HET EIGEN HUIS  DE WONINGBOUW EN VERNIEUWBOUW genieten als eerste van een rentedaling. Een verhoogde  stimulans zal uitgaan van een sterkere aftrekbaarheid van hypothecaire lasten voor de bouw van een eerste woning en een uitbreiden van het verzekeringsstelsel tegen werkloosheid. In afwachting van deze structurele maatregel zal het verlaagde B.T.W.-tarief op de bouwsector in elk geval tijdelijk behouden blijven.  De sociale woningbouw blijft belangrijk voor de kansarmen;  de bouw van huurwoningen blijft een grote noodzaak; daarnaast moeten de maatschappijen terug in staat worden gesteld mensen eigenaar te laten worden van een eigen woning.  Eigenaars van leegstaande woningen moeten geholpen of gestimuleerd worden om deze bewoonbaar te maken, te verhuren of te verkopen.  Op die manier kan de herneming van de bouwbedrijvigheid kracht worden bijgezet.  Het eigen woningbezit is van oudsher een doelstelling van de christen-democratie; denk aan de bouwpremies. Het beveiligt het gezin en geeft het geborgenheid. Nergens ter wereld zijn zoveel mensen (meer dan 60%) eigenaar van hun eigen woning. Vandaag  moet dezelfde kans worden gegeven aan de jonge generatie.  SOLIDARITEIT BINNEN VLAANDEREN  Vooral moeten nieuwe investeerders aangemoedigd worden te trekken naar STREKEN MET HOGE STRUCTURELE WERKLOOSHEID.  De centrale regering heeft hier een indrukwekkende reeks van maatregelen getroffen  ter aanmoediging van de economische omschakeling van bedreigde gebieden; ook hier worden de eerste resultaten geboekt. De Vlaamse Executieve is hierin geslaagd het leeuwenaandeel van de nieuwe investeringen naar deze gebieden te brengen.  Ook hier is er continuïteit en verhoging van de inspanningen nodig. Voor deze gebieden moet in binnen- en buitenland  een waarachtige promotiekampagne op gang worden gebracht. De lokale besturen  zelf kunnen veel bijdragen tot het scheppen van een interessant investeringsklimaat  o.m. door de vorming van geschoolde mensen aan te moedigen, door bedrijfsruimten  ter beschikking te stellen enz. Er moet daar een bundeling van krachten ontstaan  van alle organisaties en instellingen die de streek schragen: een lokaal initiatief.  Ervaringen in het buitenland wijzen uit hoe succesvol een dergelijke aanpak kan zijn.  Bestaande traditionele nijverheden moeten ondersteund worden zolang er geen voldoende  vervangende werkgelegenheid is. Omwille van sociale maar ook budgettaire en economische motieven dient de toekomst van de Kempense Steenkoolmijnen in verantwoorde  voorwaarden te worden verzekerd. Het beheer ervan moet rationeel en efficiënt gemaakt worden.  b) Een gezonde economie volstaat evenwel niet in de strijd tegen de werkloosheid.  DELEN VOOR WERK EERST DE ZWAKSTEN AANMOEDIGEN EN STEUNEN  Een veelheid van formules moet ingezet worden om DE ARBEID BETER TE SPREIDEN EN OM DE WERKING VAN DE ARBEIDSMARKT TE VERSOEPELEN.  - Twee groepen vragen bijzondere aandacht: de laagstgeschoolden (55 % van het totaal)  vinden immers het minst gemakkelijk een nieuwe job - en de langdurig werkloZEN; telkens zijn de vrouwen zwaar getroffen.  De laagst-geschoolden zullen voordeel halen uit de verlichting van de sociale lasten op de arbeid wegen. Opleiding en vorming moeten zich vooral naar hen richten volgens speciale methoden. Iedereen heeft immers gaven en talenten; zij kunnen ontluiken via een aangepaste scholing.  Voor de langdurig werklozen werden door de centrale en Vlaamse regering reeds grote inspanningen gedaan in het kader van het D.A.C. (waardoor nu 25.000 werklozen aan de slag kunnen). Daarnaast is speciaal voor langdurig werklozen een WERKZOEKENDENBELEID (opvang, ontmoetingsruimten, gespreksmogelijkheden, informatie, vorming, experimenten, alternatieve tewerkstelling) van groot belang om hun sociale weerbaarheid te verhogen en om hun sociale integratie in het maatschappelijk leven te bevorderen.  Ook hier moeten de lokale besturen hun verantwoordelijkheid opnemen.  Een verhoogde aandacht zal moeten uitgaan naar gezinnen waar geen arbeidsinkomen aanwezig is (dubbele werkloosheid of enige kostwinner werkloos).  JEUGDWERKLOOSHEID NOG VERDER DOEN DALEN  - DE JEUGDWERKLOOSHEID is in Vlaanderen de jongste drie jaar gedaald, wat enig is in West-Europa. Ook hier moet echter verder gegaan worden bv. door de promotie van ingroeibanen  ook in de private sector, door het uitbreiden van het alternerend werken en leren, het aanmoedigen van zelfstandig werken en van het zoeken naar tewerkstelling in het buitenland.  SOEPEL VERDELEN  DE HERVERDELING VAN DE BESCHIKBARE ARBEID zal ook de volgende legislatuur dienen verdergezet te worden.  Voor de toekomst willen de christen-democraten een gamma van type-modellen van herschikking en vermindering van de arbeidstijd bevorderen met een gelijkwaardig resultaat,  waarbij op een flexibele wijze rekening wordt gehouden met de praktische mogelijkheden  van de betrokken werknemers en ondernemingen (bv. kortere arbeidstijden, bijkomende vakantie, educatief verlof, brugpensioen, ploegenstelsels e.a.).  Verder moeten de allerlaatste lacunes inzake de rechtspositie van de deeltijdse werknemers worden weggewerkt. De nieuwe mogelijkheden inzake loopbaanonderbreking en vervangende werkgelegenheid moeten ten volle gevaloriseerd worden; dit moet ook toelaten om arbeids- en gezinsleven beter op mekaar af te stemmen. Uitgroeibanen voor oudere werknemers dienen gepromoveerd. De strijd tegen systematische overuren en overdreven cumuls moet verder worden gevoerd.  -In de OVERHEIDSSEKTOR moeten de vakante betrekkingen bezet worden door laureaten van de werfexamens en niet door tijdelijke krachten. Degenen die zich inspannen moeten beloond worden.  DE ONMIDDELLIJKE NOOD AAN WERK LENIGEN  De BESTAANDE ARBEIDSCIRCUITS moeten verder worden uitgebreid en bestendig geëvalueerd  en bijgestuurd; het sociaal statuut van de tewerkgestelden dient verbeterd. Een speciale zorg bij de keuze van de werkprojecten dient uit te gaan naar de bijstand van personen, vooral aan gezinnen, bejaarden en gehandicapten. DE WERKLOOSHEIDSREGLEMENTERING moet worden aangepast om tot meer rechtszekerheid te komen (bv. bescherming van de sollicitant, het vrijwilligerswerk, de bepaling van langdurig werklozen).  OPLEIDEN VOOR WERK  De nieuwe regering tenslotte moet een grootscheeps en samenhangend programma opzetten van OPLEIDING, VORMING, SCHOLING EN BIJSCHOLING.  De centra voor beroepsopleiding, het middenstandsonderwijs, de scholen, de bedrijven, moeten hierbij een bijzondere inspanning leveren.  Ook hier moet de aandacht uitgaan naar de laagst-geschoolden; de verlenging van de leerplicht is reeds een belangrijke stap geweest voor deze kansarmen. Het deeltijds onderwijs zal de meest kansarme leerlingen verzamelen; hiervoor zullen voldoende middelen en omkadering moeten worden voorzien.  Er moet zorgvuldig nagegaan worden welke banen voor de toekomst nog kansen hebben. In tijden van hoge werkloosheid is het onaanvaardbaar dat er nog duizenden openstaande werkaanbiedingen zijn omdat men niet voldoende geschoolde mensen vindt.  Het onderwijs moet samen met de vormingssector en de beroepsopleiding EEN GEÏNTEGREERD  SYSTEEM VAN VOORTDURENDE VORMING EN BIJSCHOLING OPZETTEN.  De instellingen moeten hun infrastructuur, personeel en programma's systematisch openstellen voor volwassenen.  Het onderwijs voor sociale promotie zal uit het huidig keurslijf («remwet>> van 1973) worden gehaald, om opnieuw soepel te kunnen inspelen op de behoeften van vandaag.  In samenwerking met Nederland zal voortgewerkt worden aan «open hoger onderwijs>>, waarbij zowel universiteiten als instellingen voor hoger onderwijs een volwaardige rol spelen.  Uiteraard zal een globaal beleid van permanente vorming slechts efficiënt kunnen gevoerd worden, zodra het beleid inzake onderwijs - samen met dit voor de vormingssector en de beroepsopleiding - integraal door de Vlaamse Gemeenschap kan gevoerd worden.  ZELF WERKEN  c) Een levenskrachtige samenleving moet ook voldoende waardering opbrengen en ruimte geven voor de ZELFWERKZAAMHEID van personen, groepen, gezinnen en het georganiseerd particulier initiatief dat trouwens in grote meerderheid van christelijke huize is. Vlaanderen krioelt van nieuwe initiatieven naast het traditionele verenigingsleven dat trouwens overal heropleeft.  De christen-democraten steunen dit feit en deze ontwikkeling waar zij lokale verantwoordelijkheid dragen.  Wij zullen blijven ijveren voor:  -het valoriseren van het particulier initiatief in de welzijns-, gezondheids-, cultuur- en onderwijssektor.  Het vrij initiatief beantwoordt niet alleen aan de specifieke wil van de gebruikers maar is duidelijk goedkoop en doeltreffend. Bij een herziening van allerhande pakten ook met het oog op het verder verkleinen van het begrotingstekort is er het voorbeeld van het particulier initiatief. Het vrij initiatief laat o.m. ook de christelijke gemeenschap toe zich volwaardig te ontplooien. Ten einde de specificiteit van deze vrije organisaties niet aan te tasten, is de Christelijke Volkspartij gekant tegen de uitbreiding van het cultuurpact tot de persoonsgebonden  materies;  - thuisverzorging van zieken, bejaarden en gehandicapten; de overheid dient hiertoe de nodige ruimte vrij te maken. Steunverlening hier kan trouwens veel zuiniger uitvallen dan bij instellingen;  - het bevorderen van gezinsarbeid, opvanggezinnen er loopbaanonderbreking voor de opvoeding van kleine kinderen;  - het stimuleren van een samenleving met een menselijk gelaat door de aanmoediging van mantelzorg, de buurtschappen en de zgn. dorpswaarden. Degenen die verantwoordelijkheid willen nemen in eigen kring, moeten hiertoe aangemoedigd en aangezet worden. Het is een verdere stap in de «responsabilizering» van onze samenleving.  KIEZEN VOOR KINDEREN  d) Een bijzonder belangrijke graadmeter van de vitaliteit van een samenleving is de openheid die zij toont voor NIEUWE MENSEN, KINDEREN.  Vandaar de nood aan:  - een huwelijks- en kindvriendelijk stelsel van personenbelasting waar bij het bepalen van de draagkracht rekening wordt gehouden met het aantal mensen die van het verworven inkomen moeten leven; het programma van belastingverlaging beantwoordt aan de christen-democratische bekommernissen terzake; zij geven de richting aan waarin ons belastingstelsel verder moet evolueren;  - rekening te houden bij het toekennen van allerhande voordelen en toelagen met het aantal kinderen ten laste;  - ruimte voor moederschapsvergoeding voor zelfstandige vrouwen en meewerkende echtgenoten binnen het stelsel van sociale zekerheid voor zelfstandigen;  - het bevorderen van de gezinshulp door het blijvend ondersteunen  van de diensten en langs fiskale weg;  - één militiedienst per gezin mits behoud van de vrijstellingen omwille van de gezinstoestand  en ontlasting voor wie de last moet dragen o.m. door een sociaal statuut voor de milicien;  - de aanpassing van allerhande infrastructuren en van de sociale woningbouw aan kinderen of gezinnen met kinderen;  - kindvriendelijkheid ook in de verkeersordening; het kind is de zwakke weggebruiker bij uitstek;  - het verbeteren van de opvangstrukturen voor gezinnen met een gehandicapt kind;  - het bijsturen van het juridisch statuut van kind en gezin m.n. de gelijkheid van alle kinderen, met respect voor het huwelijk; uitbouw van een statuut voor het pleeggezin;  - bijzondere aandacht voor kinderen uit eenoudergezinnen.  KULTURELE KREATIVITEIT ZEKER IN EKONOMISCHE KRISISTIJD  e) In een crisistijd bestaat de neiging om materiële waarden te laten voorgaan. Nochtans bestaat er bij ieder mens en bij ons volk in de huidige omstandigheden een hoge nood om een hoogstaande vorm van samenleven op te bouwen en te onderhouden. Dit vraagt om culturele vaardigheid en creativiteit. Deze kunnen niet van buitenuit worden ontwikkeld. Vooral het vrij initiatief met zijn opvallende dynamiek kan hier dan een essentiële rol spelen en verdient hierbij de volle steun van de overheid. De schaarse middelen moeten alvast bij voorkeur toegekend worden aan de meest actieven en niet op basis van gepolitiseerde criteria.  Er moet hierbij wel ruimte worden geschapen voor vernieuwing en experimenten (o.m. in het jeugdwerk), zonder evenwel een zichzelf bestendigende wildgroei toe te laten.  Ook moet er een voortdurende aandacht zijn voor het verhogen van de kwaliteit van de culturele werkers en voor de optimalisatie van het complementaire samenspel tussen ambtenaren, beroepskrachten en vrijwilligers. Dit vraagt o.m. een grote mobiliteit tussen de particuliere en de overheidssektor en tussen de verschillende werksoorten, zodat de werkers de kans krijgen om aan verstarring te ontsnappen.  Als christen-democraten pleiten wij voor een cultuurbeleid dat de geestelijke, levensbeschouwelijke en democratische grondslag van onze samenleving in zijn verscheidenheid bevestigt. De praktijk van het cultuurpact realiseert dit onvoldoende. Alvast moet het cultuurpact dan worden gekommunautarizeerd. Ook in dit kader kan geen sprake zijn de toepassing van het cultuurpact nog verder uit te breiden tot nieuwe domeinen of door ruimere interpretatie van de teksten. Er moet teruggegrepen worden naar de doelstellingen van dat pakt. Het principe van niet-diskriminatie is in de Grondwet voorzien; de wijze waarop dit in de culturele sector moet worden toegepast dient te geschieden in het breder kader van een cultuurbeleid waarbij ook positieve principes over het recht op cultuur, de democratisering van de cultuur en de participatie dienen te worden opgenomen. In afwachting van deze andere en nieuwe benadering zal de Christelijke Volkspartij de verbintenissen naleven die zij bij de ondertekening van het cultuurpact heeft aangegaan.  Het cultuurbeleid moet integratie en samenwerking bevorderen en alvast dienen dwarsverbindingen met de sector van arbeid, onderwijs en welzijn tot stand te worden gebracht en dit in de eerste plaats in functie van de permanente vorming van elkeen.  Ook in perioden van crisis en schaarste is het van wezenlijke betekenis de kunsten in hun ontwikkeling te steunen.  Prioritair hierbij is het uitwerken van een sociaal statuut voor de scheppende kunstenaar. Bovendien moet het betalend publiek domein wordeningevoerd, wat moet toelaten een <<Fonds voor de Kunst» te spijzen.  De brutale commercialisering in een aantal takken van de sport moet de aandacht nog verhogen voor ontspannende, speelse massasport en openluchtleven en voor de ontwikkeling van een samenhangend rekreatiebeleid. De lichamelijke opvoeding op school, zowel als de sportbeoefening in de verenigingen, dragen bij tot een levenskrachtige samenleving.  3. VERANTWOORDELIJKE EN VRIJE MENSEN  Verantwoordelijkheid is meer dan alleen maar zelfstandigheid! Het betekent ook dat iemand  instaat voor het lot van zijn medemensen in zijn gezin, omgeving, werk, volk en land en zelfs verder. Verantwoordelijkheid is het omgekeerde van egoïsme. Het is een teken van plichtsbesef en ernst. Onverantwoordelijkheid leidt tot verkwisting, parasitisme, onderdanigheid en verknechting. Alleen rekenen op de andere is typisch voor het zielloos collectivisme.  ZO GOED MOGELIJK VORMEN VOLGENS DE VRIJE SCHOOLKEUZE  a) De vorming tot verantwoordelijkheid is bijzonder belangrijk. De rol van de school is hierbij essentieel. De school brengt niet alleen kennis over; zij heeft ook de taak de persoonlijkheid van de jonge mensen tot ontplooiing te doen komen. Onderwijs is zoals het gezin, een bevoorrecht  kanaal om de grote levenswaarden over te dragen. Precies omwille van het belang  van de opvoeding is de VRIJE SCHOOLKEUZE zo belangrijk. Zowel de socialistische pogingen in Frankrijk en Spanje als de opstelling van de socialistische partijen in, eigen land, tonen aan dat ook en vooral nu de grootste waakzaamheid geboden is. De Christelijke Volkspartij zal dan ook met grote vastberadenheid de voortzetting eisen van het regeerbeleid tot GELIJKE BEHANDELING van alle leerlingen, ouders, leerkrachten en scholen. De lat moet verder gelijk gelegd worden tussen het Vlaams en Franstalig onderwijs, het gesubsidieerd en Rijksonderwijs.  De C.V.P. zal eisen dat de objectieve behoeften van de scholen, zowel inzake personeel als inzake werking en bouw, wetenschappelijk worden bestudeerd. Doel is te komen tot een gelijk financieringssysteem, voor alle scholen. Dergelijke financiering zal tegelijk komaf maken met de nog bestaande discriminaties t.o.v het vrij, gemeentelijk en provinciaal onderwijs en tegemoetkomen aan de specifieke maar objectief verantwoorde behoeften van de (kleinere) rijks- en gemeentescholen, van die plattelandsscholen en van de Vlaamse scholen in Brussel.  De verschillen in financiering zullen alleen op objectieve kostenfactoren mogen gebaseerd zijn, en niet langer op ideologische redenen. Er zal ruimte geschapen worden voor een meer autonoom en verantwoordelijk beheer van iedere school, binnen de toegekende enveloppe. Ook de autonomie van de rijksscholen zal verder consequent worden doorgetrokken.  Als eerste concrete stappen tot meer gelijkheid zal de C.V.P. VOORRANG GEVEN AAN de rationalisatie en programmatie van het buitengewoon onderwijs en het hoger niet-universitair onderwijs waardoor dit onderwijs zich tevens zal kunnen aanpassen aan de huidige behoeften; de goedkeuring van het wetsontwerp tot toekenning van een statuut aan het personeel van het gesubsidieerd onderwijs; het verzekeren van alle netten van de noodzakelijke gelden voor werkelijk verantwoorde aanpassings- en verbouwingswerken.  Het beginsel van de responsabilizering dient ook waargemaakt voor de universitaire en wetenschappelijke instellingen. In de aanwending van de beschikbare gelden moeten zij over een ruime autonomie beschikken. Inzake de financiering moet ook hier de «lat gelijk worden gelegd». De kwaliteit van het universitair onderwijs zal verhoogd worden door de hervorming van de academische graden.  DE KWALITEIT VAN HET ONDERWIJS is de nieuwe klemtoon die de Christelijke Volkspartij wenst te leggen.  Zonder de pedagogische vrijheid van iedere inrichter in het gedrang te brengen, moet de nadruk gelegd worden op de openheid voor het nieuwe, bv. de nieuwe technologie, maar ook op de bindingen met het verleden, via een herwaardering van de geschiedenis; creativiteit en zelfwerkzaamheid, maar ook nadruk op de zin voor orde en inspanning.  Het «moeilijke» mag niet kunnen uit de weg gegaan worden.  De vele taken van de school mogen haar niet afleiden van haar essentiële taak, prioritair de basiskennissen bij te brengen.  De grondige en precieze kennis van de eigen moedertaal, en het aanleren van vreemde talen - vooral de tweede landstaal - staan daarbij voorop.  Vroegtijdige en verregaande specialisatie moet vermeden worden. Wel moet de nadruk op algemene vorming samengaan met het levend contact met de werkelijkheid van het beroepsleven.  De dialoog tussen onderwijs en de sociaal-economische middens moet terug op alle vlakken geïnstitutionaliseerd worden.  De christen-democraten zullen een bijzondere zorg blijven eisen voor de zwakkere groepen: leerlingen van het beroepsonderwijs, gehandicapten,  migrantenkinderen. Het tweedekansonderwijs en de alfabetizeringsprogramma's passen ook in dit kader.  De herwaardering en valorisatie van het technisch en beroepsonderwijs moet verder worden doorgevoerd in functie van de toenemende behoefte aan vakmanschap en stielkennis en met het oog op een concrete en zo goed mogelijke inschakeling van de jongeren in het economisch leven. Ook nieuwe formules van eigentijdse uitrusting van de scholen (bv, inzake informatica) moeten hiertoe bijdragen.  DE PARTICIPATIE VAN OUDERS EN LEERLINGEN EN VAN DE LEERKRACHTEN in het beleid van de scholen zal op wetgevende wijze - zo mogelijk bij dekreet -  geregeld worden.  Deze participatieregeling zal fundamenteel dezelfde zijn in alle scholen en in de plaats komen van de huidige systemen, waarbij een officiële school als een overheidsadministratie (wet op syndicaal statuut) en een vrije school als een bedrijf (ondernemingsraad...) behandeld wordt.  b) Verantwoordelijke burgers zijn de BESTE _demOCRATEN. De burger moet zich daarom betrokken _voelen bij het beleid.  MEDIA: CONCURRENTIE, GEEN MONOPOLIES  Allereerst moet hij zich objectief en volledig GEÏNFORMEERD weten. De media spelen in onze samenleving een uitzonderlijk belangrijke rol. Zij bepalen mede de tijdsgeest. De sector zelf bevindt zich in een revolutionaire ontwikkeling.  De opkomst van lokale radio's en binnenkort televisie is hiervan een spectaculair voorbeeld; deze ontwikkelingen moeten geordend worden ten einde een chaos in de ether te vermijden; temidden van deze veelheid van initiatieven is het BRT-televisiemonopolie alleen daardoor reeds verouderd. De invoering van concurrentie in Vlaanderen zal wezenlijk kunnen bijdragen tot een waarachtig pluralistische maatschappij.  De Christelijke Volkspartij blijft evenwel groot belang hechten aan een kwalitatief hoogstaande en een objectieve openbare omroep. De evenwichtige uitbouw en leefbaarheid van de ruime waaier van informatiemedia naast radio en televisie, moet worden bevorderd. De informatierol van de geschreven pers verdient hierbij bijzondere aandacht.  DE MONDIGE BURGER  De democratie vindt haar basis in de GEMEENTEN. Informatie is ook hier de grondslag voor mondigheid en medezeggenschap. De gemeenten dienen de burgers verplicht op de hoogte te houden van het gevoerde beleid; de bestuurders moeten ook hun beleidsplan voor de toekomst regelmatig bekend maken.  De burger mag niet langer onwetend en weerloos staan tegenover een almachtige Staat.  In de Grondwet zou dan ook als beginsel worden ingeschreven dat elkeen een recht heeft op de mededeling van de motieven van de bestuurshandelingen die te zijnen aanzien zijn genomen. Tevens zou het principe van DE OPENBAARHEID VAN BESTUUR uitdrukkelijk moeten gesteld worden ter bevordering van de controle op het bestuur.  DE POLITIEK: RECHTUIT EN RECHT DOOR ZEE  De verkozenen van het volk hebben naast de plicht tot informatie en overleg ook een specifieke verantwoordelijkheid voor het goed bestuur.  Zij moeten voldoende ruimte behouden om het mandaat van de kiezers uit te voeren.  Onze instellingen van hoog tot laag moeten, zeker in crisistijd, bestuurbaar blijven. Zij zullen des te meer op de bevolking kunnen rekenen wanneer zij GELOOFWAARDIG zijn.  Dit is een zaak van HERVORMINGEN van o.m. het parlementair werk met het oog op een grotere doelmatigheid, aanwezigheid en openheid; het wettelijk indijken van de cumuls van ambten en politieke mandaten (o.m. van regerings- en parlementslid) behoort hier ook toe, evenals een officiële regeling voor de financiering van politieke partijen en van verkiezingskampagnes. Stabiliteit van regering en parlement verhoogt het vertrouwen van de burger en laat goed bestuur toe; deze regering - de eerste sinds twintig jaar die haar vierjarige termijn vrijwel voleindigde - heeft hiervan het bewijs gebracht.  In crisistijd moet de overheid kunnen beslissen en slagvaardig optreden; zij moet hiertoe de middelen krijgen. Doelmatig optreden en resultaten van het beleid vooral inzake werkgelegenheid  zijn eveneens een belangrijke factor van geloofwaardigheid. Deze geloofwaardigheid is evenwel ook een zaak van POLITIEKE ZEDEN.  De Christelijke Volkspartij wil de partij van de waarheid zijn die aan de kiezer precies voorhoudt wat zij de volgende jaren van plan is. De U-bochten  van sommige partijen in het verleden en in het buitenland (bv. Spanje en Frankrijk) discrediteren het politiek bedrijf. De politiek moet ook uit het gekibbel treden, de slogans,  de loze beloften of het partijpolitiek misbruik van vitale instellingen of tradities in onze samenleving, zoals de schoolvrede en 's lands vrede en veiligheid.  Ook hier streeft de christen-democratie naar een harmoniemodel tussen de gekozen bestuurders en de burgers. Wederzijds respect is de beste manier om manipulatie en vervreemding tegen te gaan. Dan pas zal elkeen zich verantwoordelijk voelen voor het algemeen belang. Dit is de christen-democratische weg om te streven naar een solidaire maatschappij.  RESPONSABILIZERINGVAN OVERHEIDSDIENSTEN, ONS ANTWOORD OP DE SLOGANS VAN PRIVATIZERING EN ETATIZERING  c) In de werking zelf van het OVERHEIDSAPPARAAT moet de idee van verantwoordelijkheid worden ingebouwd. De RESPONSABILIZERING zal de doelmatigheid en de motivatie verhogen van de meer dan 800.000 mensen die werkzaam zijn in het openbaar ambt. Bovendien zal zij leiden tot zuinig beheer omdat wie zelf verantwoordelijk is, beter de hem toevertrouwde gelden beheert.  Responsabilizering is het christen-democratisch antwoord op de liberale privatisering en op het verstikkend etatisme.Hoe dit realiseren?  - Door een doorgedreven DECENTRALISERING van de verantwoordelijkheid bv. in de departementen, parastatale instellingen en in het onderwijs, elk volgens een eigen, meest aangewezen methode.  Het voorbeeld van de begrotingsautonomie van de Rijksscholen - ingesteld door deze regering - moet navolging krijgen. Instellingen en instanties moeten in zo'n situatie geplaatst worden dat zij gedwongen zijn hun verantwoordelijkheid op te nemen.  Zo zouden naast de gemeenten ook de Gemeenschappen en de Gewesten wettelijk moeten gedwongen worden hun lopende verrichtingen in evenwicht te houden.  Binnen overheidsbedrijven is dit beginsel van verantwoordelijkheid toepasbaar door het opsplitsen van de onderneming of het afzonderen van kostencentra (zodat kan nagegaan worden wat winstgevend en verlieslatend is); het invoeren van efficiënte managementmetodes o.m. door vorming van mensen hiertoe.  Door meer autonomie te geven aan overheidsbedrijven moet het hun mogelijk zijn opnieuw rendabel te worden zoals de recente resultaten van de R.T.T. en SABENA dit goed aantonen.  - Door het maximaal inbrengen van concurrentie bij overheidsbestellingen en in sommige sektoren (of sub-sectoren) waar nu een niet-gerechtvaardigd, openbaar monopolie is (bv. de B.R.T.). Mededinging  - ook tussen overheidsbedrijven  - is een prikkel om beter en goedkoper te werken.  - Door een OBJECTIEF EN EERLIJK WETTELIJK SYSTEEM VAN AANWERVINGEN EN BEVORDERINGEN. De motivatie van de mensen, de kwaliteit van de dienstverlening kan alleen winnen bij het vermijden van willekeur; bijzondere aandacht dient hierbij uit te gaan naar de toekenning  van arbeidsplaatsen binnen de tewerkstellingscircuits.  Het valoriseren van het openbaar ambt langs deze weg zal opnieuw een normale verhouding doen ontstaan tussen administratie enerzijds en de minister en zijn kabinet anderzijds. Een goed bestuur veronderstelt een gespecialiseerd, permanent deskundig en onpartijdig ambtenarenkorps.  Dezelfde objectiviteit moet aanwezig zijn bij het toekennen van overheidsbestellingen. Indien communautaire problemen een toepassing van bedrijfseconomische criteria in de weg staan, moet een billijke regionale verdeling tenminste mogelijk maken dat binnen elke regio rationeel wordt gehandeld.  De christen-democratie is de verdediger van een goedwerkend openbaar ambt. Op die manier zal een soort vervreemding van de burger tot de tewerkgestelden in de publieke sector worden tegengegaan.  GEZONDE MENSELIJKE VERHOUDINGEN IN EEN GEZOND-BEDRIJF  d) In het BEDRIJFSLEVEN zelf is eveneens nog heel wat ruimte om mensen verantwoordelijk te maken. Ook hier is responsabilizering de weg om een consensus tot stand te brengen  rondom een zo belangrijke instelling in de samenleving: de onderneming.  Informatie is zeker in crisistijd van wezenlijk belang om de samenhang binnen het bedrijf in de hand te werken, vooral als antwoord op de vraag naar de resultaten van de matiging en van de technologische innovatie o.m. op het vlak van de werkgelegenheid. De wettelijke verplichtingen terzake moeten in elk geval nageleefd worden.  Vorming, zowel van management als van de werknemers, moet een verhoging van de kwaliteit van het bedrijfsbeleid, van de arbeid en van de in- en samenspraak mogelijk maken.  Participatie op het ondernemingsvlak zal het mogelijk maken het verantwoordelijkheidsbesef van elkeen te verhogen.  Op de werkplaats zelf wijzen succesvolle experimenten de weg.  Van de hervorming van de grote onderneming moet de volgende vier jaar werk worden gemaakt; op de levensmomenten van het bedrijf dient de beslissing genomen in een Raad van Toezicht waarin vertegenwoordigers van arbeid en kapitaal zetelen.  De invoering van het bedrijfsrevisoraat door deze regering is een positieve stap naar meer openheid.  De bezitsspreiding is ook een belangrijke hefboom om de consensus rondom de onderneming  in de hand te werken.  De huidige regering heeft langs fiskale weg het aandelenbezit bijzonder sterk uitgebreid.  Aan de SOCIALE PARTNERS moet op een soepele manier op de verschillende niveaus telkens de kans worden geboden zelf akkoorden af te sluiten met het oog op een maximale werkgelegenheid, rekening houdend met de concurrentiekracht en de rendabiliteit van de bedrijven. SOCIALE PARTNERS EN OVERHEID ZIJN SAMEN VERANTWOORDELIJK VOOR DE WERKGELEGENHEID. Ook in crisistijd moet de overlegekonomie bewijzen dat zij kan werken. De tewerkstellingsakkoorden 1983-1984 en 1985-1986 _over_ meer werk zijn hiervan een illustratie.  ZEKERHEID OOK IN TIJDEN VAN FUNDAMENTELE VERANDERINGEN  4. Solidariteit en eerlijkheid  a) De graad van een beschaving kan afgemeten worden naar de zorg en het begrip dat zij opbrengt voor de ZWAKKEREN IN DE SAMENLEVING. De christen-democratie heeft hiervoor  steeds een prioritaire bekommernis gehad. Ook vandaag is er een SOCIALE WEG UIT DE CRISIS.  Deze regering heeft het LEEFGELD voor de minst-begoeden - dat door de Christelijke Volkspartij tien jaar geleden werd ingevoerd - aanzienlijk verhoogd en een nieuw programma  opgezet voor meer bestaanszekerheid voor deze groep, vooral naar de alleenstaanden met kinderen toe.  De crisis van de economie maar ook in de gezinnen, brengt mensen in moeilijkheden.  De christen-democratie wil oog hebben voor elk mens, ook deze met een fysische of geestelijke handicap. Vandaag wil elke partij hiervoor belangstelling opeisen. Er was evenwel een tijd - niet zover af - dat wij hiermee haast alleen  stonden.  Bij de GEHANDICAPTENZORG gaat de prioritaire zorg naar de verscheidenheid van de voorzieningen en naar de uitbouw van de opvang voor volwassen personen met een handicap.  Dit betekent dat ouders en gehandicapten over een volwaardige keuzemogelijkheid beschikken inzake opvang en begeleiding gaande van ambulante diensten (zoals vroeg- en thuisbegeleiding, ADL-equipes) naar semi-residentiëIe tot volledige residentiële voorzieningen. Aan voorkoming,  opsporing en een juiste diagnose stellen zal hoge prioriteit worden gegeven via een nauwe samenwerking tussen de centra voor het erfelijkheidsonderzoek, een uit te bouwen centrum voor ontwikkelingsstoornissen en Kind en Gezin.  De diverse voorzieningen dienen beter aangepast aan de meervoudig gehandicapten.  De splitsing van het Rijksfonds voor Sociale Reklassering van de Mindervaliden dient zo snel mogelijk te worden uitgevoerd. Hierbij dient erover gewaakt dat de revalidatiecentra en de beschutte werkplaatsen hun volle ontwikkelingskansen behouden.  Met het oog op een zo goed mogelijke coördinatie zal op het niveau van de Vlaamse Gemeenschap een Fonds voor Sociale Integratie van de Mindervalide Personen worden opgericht.  b) SOLIDARITEIT TUSSEN JONG EN OUD is één van de tekenen van een sociaal-gevoelige maatschappij.  Voor de steeds toenemende groep van bejaarden is er het wettelijk pensioenstelsel dat ook in de verre toekomst dezelfde veiligheid moet geven als vandaag. Het blijft de eerste waarborg voor een behoorlijk vervangingsinkomen bij ouderdom. De uitbouw van de aanvullende pensioenen moet in genendele tot doel hebben de taak van het wettelijk pensioen over te nemen of de omvang ervan te beperken. Wel moet aan de burgers een ruime kans worden geboden om door een aanvullend pensioen een eigen stuk verantwoordelijkheid op te nemen.  Die groepsgewijze pensioenvorming van werknemers moet een wettelijk statuut krijgen.  Aan het bestaande aanvullend pensioenstelsel voor zelfstandigen moeten nieuwe kansen en mogelijkheden worden gegeven.  Voor het individuele bijkomende pensioensparen zijn nieuwe initiatieven noodzakelijk; hierdoor kan trouwens ook het risicodragend kapitaal in ons land blijvend aangemoedigd  worden; de Vlaamse christen-democraten hebben ook als eerste hierover voorstellen  geformuleerd.  Het gaat evenwel niet alleen om geld. De zelfstandigheid van bejaarden dient zoveel mogelijk ondersteund te worden via aangepaste woonvormen en een goed georganiseerde  thuiszorg.  SOLIDARITEIT TUSSEN DE GENERATIES  komt ook tot uiting in de zorg om de kinderen en om de jongeren.  Daarom heeft de Christelijke Volkspartij voor de volgende jaren een verbetering van de kinderbijslagen afgedwongen, waar wij in ons land reeds de hoogste uitkeringen ter wereld hebben. Daarom werden de belastingverminderingen voor kinderen ten laste in 1983 met 40% verhoogd.  Daarom hechten wij zo'n uitzonderlijk belang aan de strijd tegen de jeugdwerkloosheid die trouwens reeds duidelijke resultaten heeft afgeworpen.  SOLIDARITEIT MET DE TOEKOMST betekent ook dat door gezonde openbare financiën onze kinderen niet opgezadeld worden met een ondraaglijke schuldenlast.  SOLIDARITEIT TUSSEN WERKENDEN EN WERKLOZEN kan op verschillende manieren tot uiting komen. Het bijdragen tot het concurrentievermogen van onze bedrijven is een belangrijk  middel om de tewerkstelling van morgen veilig te stellen. Arbeidsdeling anderzijds is dikwijls niet mogelijk zonder herverdeling van de inkomens. Hier zoals elders is het de draagkracht die bepalend moet zijn voor ieders bijdrage. SOLIDARITEIT TUSSEN WERKENDEN ONDERLING, tussen alle leden van de ondernemingsgemeenschap om zich gezamenlijk verantwoordelijk te voelen en zich in te zetten voor de sociale en financiële gezondheid van het bedrijf.  Zo kan de consensus-demokratie werken.  SOLIDARITEIT TUSSEN GEZONDEN EN ZIEKEN wordt gevraagd in naam opnieuw van de eerbied voor elke mens en geheel de mens. Ook hier komen er nieuwe uitdagingen die vernieuwing  onvermijdelijk maken. Zo is er de steile toename van het aantal hoogbejaarden en alleenstaanden. Op de christen-democratische fundamenten die door deze regering werden gelegd inzake de thuisverzorging en de rust- en verzorgingstehuizen, moet verder worden gebouwd. Anderzijds  moet de «continue» technologische revolutie - die in vele gevallen een doelmatiger en minder pijnlijke behandeling mogelijk maakt - geïntegreerd worden zonder de financiering van de dagelijkse gezondheidszorg in het gedrang te brengen.  De huidige geldnood mag niet in gezondheidszorg met twee snelheden - één voor rijken, één voor armen - uitmonden, zoals in sommige landen het geval is. Ons hoofddoel blijft de vrijwaring van een efficiënt en zuinig stelsel van verplichte ziekteverzekering voor werknemers en zelfstandigen. Onze mens-nabije geaardheid doet ons kiezen voor een goed ontwikkelde eerstelijnsgezondheidszorg. De preventie verdient veel meer aandacht de volgende jaren via gezondheidsopvoeding en -voorlichting tezamen met de revalidatie.  DE SOLIDARITEIT TUSSEN MANNEN EN VROUWEN zal nieuwe vormen moeten aannemen in een zo sterk veranderend arbeids- en gezinsleven. Alleen reeds de sterke verscheidenheid die optreedt in de arbeidstijd maakt het noodzakelijk dat mannen en vrouwen hun gezamenlijke verantwoordelijkheid opnemen voor het gezin. Deze solidariteit is evenwel reëel wanneer er wettelijk en feitelijk gelijkheid is tussen mannen en vrouwen, wanneer er gelijke kansen zijn in het onderwijs, gelijke behandeling in de arbeidswereld, in de sociale zekerheid en de fiscaliteit.  c) Geheel de maatschappelijke solidariteit komt tot uitdrukking in het STELSEL VAN SOCIALE ZEKERHEID. Het laat aan miljoenen mensen toe beveiligd te zijn tegen een aantal risico’s in het leven m.a.w. met minder vrees de toekomst tegemoet te zien en het komt tegemoet aan de bijzondere problemen van de minstbedeelden. Het volume aan uitkeringen in vergelijking  met het nationaal inkomen is omvangrijk.  Noodzakelijke ingrepen werden de jongste vier jaar uitgevoerd om het stelsel zuiniger en eenvoudiger te maken, om misbruiken en overdrijvingen tegen te gaan, om de gebruikers en verstrekkers van diensten meer kostbewust te maken en om elkeen beter te doen bijdragen naar draagkracht.  Kortom, de sociale zekerheid is in voortdurende hervorming en dat zal nog het geval zijn gedurende de volgende jaren.  De sociale zekerheid moet zich immers aanpassen aan de veranderende noden van _(stuk niet leesbaar)_... tijd van de financiële mogelijkheden van onze economie maar mits eerbied voor de beginselen waarop het stelsel nu sinds 40 jaar stoelt, verzekering en solidariteit, met prioriteit voor de zwakken. De leefbaarheid van het stelsel vereist een zekerheid van de financiering en een grotere sociale en economische doelmatigheid langs de uitgavenzijde m.n. door grotere administratieve vereenvoudiging, de harmonisering van de regelingen, een selectiviteit naar de gezinnen toe en een betere beheersing van een aantal uitgaven m.n. in de ziekteverzekering.  DE RECHTSSTAAT  d) De strijd om meer recht en rechtvaardigheid is een bestendige opdracht. De huidige ontwikkelingen in de maatschappij brengen NIEUWE VORMEN VAN ONRECHT voort. Degenen die dicht bij de mensen staan en kunnen loskomen van belangen en ideologieën zullen hier oog voor hebben.  - het gevoel van RECHTSZEKERHEID van de burgers moet terug levendig worden door het vermijden van talloze wijzigingen in de wetgeving; door een snelle en goedkope werking van de rechterlijke macht; door een rechtsbedeling door onafhankelijke, onpartijdige, bekwame en beschikbare rechters; door een grotere mogelijkheid van verhaal van de burgers tegen beslissingen van openbare besturen ten dele door gewone rechtbanken en hoven en ten dele door op te richten volwaardige en uniforme administratieve rechtbanken.  Rechtszekerheid is er ook nodig rondom de huurwetgeving. Ook hier is er een evenwicht noodzakelijk tussen de sociale en economische functies, tussen huurder en verhuurder, tussen woonzekerheid en huurprijzen enerzijds en redelijke opbrengst van de belegging anderzijds;  - door het doorvoeren van OBJECTIEVE REGELS in de personeelspolitiek van de overheid en bij het toekennen van toelagen, toelatingen en bestellingen van de overheid. Wettelijke initiatieven hiertoe zijn vereist.  De strijd tegen de politisering en willekeur zal het aanzien van de overheid bij de bevolking ten goede komen.  e) De moderne samenleving brengt ook NIEUWE KWALEN voort die de GEZONDHEID EN VEILIGHEID van de mensen bedreigen. Elk mensenleven dat verloren of kapot gaat is een drama. Ook de angstpsychose waarin velen nu leven is niet menselijk. Het is een aantasting van onze vrijheid.  Wat moet er gedaan worden? Veelal zal het hierbij gaan om tal van kleine maatregelen van verschillende instanties die elk op hun terrein kunnen bijdragen tot een gezonder en veiliger klimaat.  - Alcoholisme en DRUGGEBRUIK dienen krachtig - ook repressief - bestreden te worden. De informatie over de gevolgen - vooral bij jongeren  - zal verhoogd worden. De bijstand aan de verslaafden moet verder worden uitgebouwd.  RECHT OP VEILIGHEID  De eerbied voor de persoon vereist het bannen van geweld en de angst ervoor. DE MENS HEEFT RECHT OP VEILIGHEID. Gelukkig heeft ons land in vergelijking met andere landen veel minder met gewone misdadigheid af te rekenen.  Toch is een grotere inspanning voor meer fysische veiligheid in het dagelijks leven vereist. De regering heeft trouwens een programma opgebouwd waartoe de christen-democraten tal van suggesties geleverd hebben.  Recente dramatische gebeurtenissen veroorzaakt door terrorisme en geweld rond de sport, schokken het vertrouwen van de burgers in onze samenleving en in onze beschaving.  Het land dient uitgerust met een efficiënt hulpverlenings- en justitie-apparaat voor die situaties waarop het preventief beleid geen vat heeft en waarbij effectief geweld gepleegd wordt. Een maximum aantal misdrijven moet worden opgehelderd; de straf moet zoveel mogelijk in relatie staan tot het gepleegde misdrijf; de kans op herhaling van de feiten moet zo klein mogelijk worden gemaakt.  Aan het slachtoffer moet eindelijk de nodige aandacht worden geschonken, materieel zowel als immaterieel.  De strijd tegen het terrorisme vereist een maximale inzet.  De middelen van rijkswacht en politie werden reeds opgevoerd. Een grotere samenwerking tussen de diverse korpsen, zeker in uitzonderlijke omstandigheden, en een betere opleiding en permanente vorming van de manschappen zullen de doelmatigheid van de ingezette middelen verhogen; het wetsontwerp op de gemeentepolitie past in dit kader.  Het gevangeniswezen dient herzien. De overbevolking moet worden tegengegaan.  Het huidig systeem werkt immers recidivisme in de hand. Nieuwe vormen van straffen moeten worden uitgetest. De wet op de voorlopige hechtenis moet worden herzien. Nieuwe uitingen van geweld zoals vrouwen- en kindermishandeling moeten energiek worden aangepakt. Het geweld in de sport is uitgegroeid tot een onduldbare maatschappelijke schande. De uitvoering van de dekreten inzake jeugdbijstand zal bijdragen tot een betere voorkoming van misdrijven en tot een grotere armslag voor een niet-gerechtelijke benadering.  - Veel mensenlevens gaan nutteloos verloren of worden gebroken door een gebrek aan VERKEERSVEILIGHEID EN -LEEFBAARHEID. Er is nood aan een nieuw uitgangspunt: het verkeer moet aangepast worden aan de beperkte mogelijkheden van de mens i.p.v. omgekeerd. Ook hier kan op het lager bestuursniveau dikwijls beter gepresteerd worden. De gemeenten moeten de ruimte krijgen voor tal van initiatieven bv. inzake het opleggen van maximumsnelheden; zij moeten  ook waken over de lokalisatie van woonzones en drukke verkeerswegen.  - Het openbaar vervoer dient meer gestimuleerd. Het zwaar vervoer op de wegen moet beperkt  worden. Een intensief programma van fiets- en voetpaden zal de veiligheid, vooral voor kinderen, verhogen.  5. Dicht bij het levende leven DE MODERNE MENS DRAAGT IN ZICH EEN HEIMWEE NAAR EEN WERELD VAN HARMONIE, waar het goed is om te leven. Het CONTACT MET DE NATUUR brengt immers EVENWICHT EN SERENITEIT. De christen-democratie is historisch de belichaming van die droom van samenleven, Daarom was er, veertig jaar geleden reeds - vóór het woord leefmilieu ontstond - veel aandacht voor de kleinste gemeenschappen: het gezin en de gemeente.  HET LEEFMILIEU VIER JAAR LANG IN BETERE HANDEN  a) In de huidige centrale en Vlaamse regering waren de CHRISTEN-DEMOCRATISCHE MINISTERS  VERANTWOORDELIJK VOOR LEEFMILIEU EN WATERBELEID. Belangrijke stappen werden dienvolgens gezet m.n. het stads- en dorpswaarderingsbeleid; het uitwerken van een algemeen waterzuiveringsprogramma voor Vlaanderen; een systematisch afvalbeleid met de sanering van het sluikstorten; de aanvulling van de hinderwetgeving door het dekreet op de bescherming van het grondwater; de wet op de in-, door- en uitvoer van afvalstoffen; de oprichting van het Instituut voor Natuurbehoud en vooral door het dekreet op de milieuvergunning. De kwaliteitsdoelstellingen voor lucht en water werden vastgesteld en de Belgische achterstand op het vlak van de toepassing van internationale leefmilieuverdragen werd ingelopen. OOK HIER IS DE BALANS RUIM POSITIEF.  b) Er is dringend nood aan een daadwerkelijke integratie van HET MILIEUBELEID, waarbij een dynamische planning op langere termijn wordt opgesteld. In dit kader weerhouden wij voor de volgende jaren als hoofddoelstellingen:  - De MILIEUEFFECTRAPPORTERING moet verplicht worden voor alle projecten die een belangrijke  weerslag op het milieu hebben (infrastructuurwerken, grote bedrijven, ruilverkavelingen e.a.); er moet een oplossing komen voor de vele ONDUIDELIJKHEDEN INZAKE BEVOEGDHEIDSVERDELING  en voor het gebrek aan ambtelijk overleg tussen nationale en Vlaamse overheden; er moet voldoende bemanning zijn voor het TOEZICHT OP DE MILIEUWETGEVING.  - Preventie is meestal goedkoper dan bestrijding van milieuhinder. Voortbouwend op de resultaten van het gevoerde beleid tussen 1981 en 1985 inzake de bestrijding van de milieuhinder moet dan ook verder gewerkt worden aan:  - een algemeen luchtzuiveringsprogramma overeenkomstig onze internationale verbintenissen  en met een klemtoon op de belangrijkste vervuilers en de belangrijkste componenten van vervuiling (“zure regen”);  - het verder coördineren en eenvormiger maken van de vergunningen via het dekreet op de milieuvergunning, ook om tot meer rechtszekerheid te komen;  - het veralgemenen van de milieuheffing tot ontmoediging van sterk vervuilende technieken of producten waarvoor economisch rendabele alternatieven bestaan;  - het voortzetten en uitbreiden van milieuprojecten in het D.A.C.;  - het inbouwen van de milieuzorg in de onderwijsprogramma's;  - een daadwerkelijke bescherming van de verbruiker o.m. inzake voedingswaren.  c) De RUIMTE moet geordend worden om haar in dienst te stellen van de mens. De ruimtelijke ordening dient te steunen op beleidsplannen en te worden uitgedrukt in bestemmingsplannen  en actieplannen van voldoende hiërarchische opbouw. Bij het opmaken van de beleidsplannen  kan rekening worden gehouden met de internationale aanbevelingen en richtlijnen. Het beleid van de ruimtelijke ordening kan gedecentraliseerd worden met inachtname van de hiërarchie in de beleidsniveaus en in de ruimtelijke waarden, met dien verstande dat elk beleidsniveau een aangepast beleid kan voeren inzake de materies die behoren tot zijn niveau. Naast groeperingen en verenigingen dient ook de burger rechtstreeks bij de beleidsvoorbereiding te worden betrokken door aangepaste inspraakmodellen. De vergunningsprocedure dient te worden versneld en versoepeld. Bij het formuleren van de beleidsvisies dient rekening gehouden te worden met inhoudelijke doelstellingen:  - de open ruimte dient te worden behouden;  - de stads- en dorpsherwaardering dient verder te worden aangemoedigd;  - de ruimtelijke ordening dient via een Stedenbouw op mensenmaat te streven naar een aangenaam leefklimaat. Hierbij dient bijzondere aandacht besteed aan de leef- en werkruimte van de plaatselijke gemeenschap.  d) Voor het natuurbehoud dient binnen het algemeen beleidsplan voor Vlaanderen een structuurvisie ontwikkeld. Hierbij dient rekening gehouden met de internationale aanbevelingen en richtlijnen. Voor het natuurbehoud zullen de vereiste middelen en organizatiestrukturen  ingezet worden om een slagvaardig beleid mogelijk te maken. Verder is er nood aan:  - aanpassing aan de regionalisatie en actualisering van de wetgeving op de riviervisserij  - de goedkeuring en uitvoering van een bosdecreet dat de verschillende functies van het bos op evenwichtige wijze tot hun recht laat komen  - het vrijwaren van de ruimtelijk-ekologische samenhang van natuurgebieden en landschappen.  e) Er dient ook een politiek van LANDINRICHTING gevoerd. De ruilverkaveling van landbouwgronden  moet onverminderd worden voortgezet. Als beleidsopties moeten daarbij gelden: een ernstige evaluatie op het vlak van de prioriteit, omvang en intensiteit van de projecten; een sobere infrastructurele uitrusting; een doorgedreven regionalisering. Waar overstromingen de landbouw-  en woongebieden bedreigen, dienen de WATERBEHEERSINGSWERKEN te worden versneld. Randvoorwaarden daarbij zijn de begeleidende studies naar de effecten op natuur en landschap en breedvoerig overleg met alle betrokken sektoren. Het opmaken van een globaal waterbeheersingsprogramma voor de onbevaarbare waterlopen moet spoedig worden afgewerkt en zulks voor de drie niveaus: Vlaams Gewest, stroomgebied en deelstroomgebied. De wetgeving betreffende de POLDERS EN WATERINGEN moet worden geactualiseerd en geregionaliseerd. Een dekreet houdende de LANDINRICHTING als uitvoeringsinstrument van de ruimtelijke ordening moet aan de orde gesteld worden, zodra het globaal ruimtelijk beleidsplan voor Vlaanderen vastligt. De christen-democraten zijn inzake beveiliging van het leefmilieu NIET UIT OP SPEKTAKEL of het lanceren van IRREALISTISCHE DENKBEELDEN. Zij willen in DE DIEPTE werken en CONCRETE verwezenlijkingen boeken die het leven op onze aarde, nu en later, beter en veiliger maken.  DE VREDE BEGINT HIER  6. Openheid om tot eenheid te komen  a) De CHRISTEN-DEMOCRATIE is een beweging van de dialoog. Zij staat open voor alle mensen  uit alle horizons. Zij is niet DE GEVANGENE VAN ÉÉN BELANG, VAN ÉÉN. IDEOLOGISCH SCHEMA OF VAN ÉÉN POLITIEK THEMA. Door haar bestuurservaring en haar eigenheid staat zij in bestendig contact met alle bevolkingslagen. Openheid is van het grootste belang in crisistijd, ook op geestelijk vlak. Uit diverse stromingen en ideeën moet telkens het beste gehaald worden voor de mens zelf. Het is dus geen toeval dat de openheid van onze grenzen naar Europa toe het werk was van christen-democraten, dat het sociaal overlegmodel en de participatie in ons land tot onze tradities zijn gaan behoren. De vrede is het werk van de samenwerking. Hoe kan men voor de vrede buiten de grenzen zijn en in het binnenland klassenstrijd, afgunst, polarisering en separatisme prediken?  DE CONSENSUS-DEMOKRATIE  b) Een gesloten samenleving wordt verteerd door onderlinge strijd en het vrijwaren van gevestigde belangen en posities. Daarom blijven de christen-democraten kiezen voor het OVERLEG tussen de sociale groepen als één van de pijlers van onze sociaal-economische ordening, naast markt en overheid. Het is trouwens opvallend hoe vrijwel alle regeringen nu streven naar een maatschappelijke CONSENSUS. Verdeeldheid verzwakt. Indien evenwel systematisch en moedwillig verhinderd wordt dat deze consensus wordt bereikt in het sociaal overleg of bv. in de Schoolpaktkommissie mag de meerderheid het land niet onbestuurbaar laten. Een open samenleving erkent ook het PLURALISME van mensen en groeperingen. Vrije instellingen  en organisaties zijn de uitdrukking van verschillende maatschappelijke idealen. Het opslorpen in verstaatste eenheidsinstellingen is het omgekeerde van verdraagzaamheid. De christen-democraten zullen zich dan ook blijvend verzetten tegen elke aanslag op deze keuzevrijheid.  De christen-democraten zijn a.h.w. van nature ingesteld op VERZOENING. Daarom pleiten zij voor het wegwerken van de menselijke en sociale gevolgen van de naoorlogse repressie en epuratie.  DE VLAAMSE GEMEENSCHAP EERST  c) Onze VLAAMSE EN FEDERALISTISCHE OVERTUIGING is geenszins in tegenstrijd met ons Europees  ideaal. Federalisme is het natuurlijk recht van een volk om binnen een staat zoveel en zo goed mogelijk tegemoet te komen aan zijn specifieke behoeften. Federalisme is ook een vorm van responsabilizering; wie zelf verantwoordelijk is kan niet meer de schuld op anderen afwentelen.  Separatisme of de varianten hierop zijn een vorm van egoïsme.  De Vlaamse christen -democraten hebben mede de basis gelegd van de federale ordening van ons land (1970 en 1980). Vlaanderen beschikt nu over een eigen Raad en Executieve die hun dynamisme bewezen hebben op tal van gebieden; symbool hiervoor is het massaal succes van Flanders' Technology geworden.  Onder deze regering werd ook een belangrijke slap gezet naar grotere autonomie door de feitelijke regionalisering van de nationale sektoren.  De hervorming van 1980 moet verder worden afgewerkt o.m: met de hervorming van het tweekamerstelsel en het afschaffen van het dubbel mandaat (nationaal en regionaal parlementslid). De Christelijke Volkspartij streeft daarnaast naar een verdieping van het federalisme door een uitbreiding en rationalisatie van de bevoegdheden en de eigen financiële verantwoordelijkheid van de Gemeenschappen en de Gewesten (restorno’s i.p.v. dotaties). Hierbij denken wij vooral aan geheel de onderwijssektor (mits grondwettelijke waarborgen voor de vrije schoolkeuze en de gelijke behandeling), de hefbomen van het industrieel, commercieel beleid, de wetenschapspolitiek (om de Vlaamse achterstand goed te maken) en een belangrijk deel van de ontwikkelingssamenwerking; de waarborgen voor de levensbeschouwelijke niet-diskriminatie  dienen eveneens door de gemeenschappen geregeld.  De Christelijke Volkspartij streeft naar een maximale bevoegdheidtransfer naar de deelstaten met behoud van de minimale regels voor een economische en monetaire unie en van een omkeerbare nationale solidariteit: autonomie waar mogelijk, centraal gezag waar nodig. Doorgedreven federalisme moet ook samengaan met een ruime decentralisatie naar de gemeenten en provincies toe. Ook dit past in een politiek van nieuwe responsabilizering.  Brussel moet uitgroeien tot een hoofdstedelijk gebied met een internationale roeping; Brusselse Vlamingen en Franstaligen moeten Brussel gezamenlijk beheren met uitzondering van de cultuur- en persoonsgebonden materies, waar elke gemeenschap autonoom voor instaat. De grenzen van de taalgebieden zijn onschendbaar. De arresten van de Raad van State terzake moeten onverkort worden nageleefd.  d) Pluralisme en verdraagzaamheid worden vandaag het meest op proef gesteld door het MIGRANTENPROBLEEM in ons land.  De Vlaamse christen-democraten willen een evenwichtig beleid.  Enerzijds moet een positieve politiek van integratie worden gevoerd, vooral tegenover deze migranten die in ons land geboren en getogen zijn; prioriteit ligt daar bij het uitbouwen van een aangepast onderwijs. Anderzijds moet nieuwe immigratie van buiten de Europese Gemeenschap in beginsel worden uitgesloten en een overconcentratie van vreemde bevolkingsgroepen in eenzelfde gemeente worden tegengegaan.  De christen-democraten verwerpen elk electoraal misbruik van het migrantenvraagstuk.  FLANDERS' TECHNOLOGY  e) Een open samenleving tracht zich niet conservatief af te sluiten voor NIEUWE ONTWIKKELINGEN  bv. inzake TECHNOLOGIE. Het zou Vlaanderen tot een achtergebleven gewest maken zonder toekomst. De technologische ontwikkeling kan trouwens een factor worden van vermenselijking van de arbeid o.m. door het uitschakelen van soms afstompend werk.  De overheid kan deze positieve ingesteldheid begunstigen zoals de Vlaamse Executieve deed. Het onderwijs kan hiertoe  eveneens een belangrijke bijdrage leveren, ook door het integreren van de kennis van nieuwe technologieën in alle leertypes.  De invoering van nieuwe technologieën dient gepaard te gaan met een aangepaste informatie binnen het bedrijf en overleg over de sociale weerslag o.m. inzake de werkgelegenheid ten einde tot een maximale opvang te komen; scholing en herscholing zullen  hier ook aan de orde zijn; verheugend is dat hierover in 1984 een collectieve arbeidsovereenkomst werd afgesloten tussen de sociale partners.  Nieuwe technologieën mogen evenwel geen inbreuken mogelijk maken op de persoonlijke levenssfeer.  EUROPA: EEN NIEUWE START IS NU MOGELIJK  f) DE EUROPESE AANPAK van de crisis en de werkloosheid is de enig mogelijke en toch blijft deze uit. Voor de technologische vernieuwing is alleen de Europese schaal aangepast om het hoofd te kunnen bieden aan de Verenigde Staten en Japan.  De christen-democratische regeringen in Europa hebben een bijzonder belangrijke rol gespeeld bij het initiatief om een intergoevernementele conferentie bijeen te roepen die een ontwerp-verdrag moet opmaken voor een Europese Unie.  Dit moet het Europees herstel inluiden. De verdere democratisering:  - het Europees Parlement moet grotere bevoegdheden krijgen op wetgevend en budgettair  gebied;  - de Ministerraad moet kunnen beslissen bij meerderheid, uitgezonderd voor zeer beperkte gevallen.  Op inhoudelijk vlak:  - <<één grote economische ruimte» door het realiseren van het volledig vrij verkeer van goederen, diensten en kapitalen;  - een <<Europese sociale ruimte» door het harmoniseren van wetgevingen, door Europese sociale raamakkoorden en door het regelen van de informatie in grote bedrijven;  - het scheppen van een<<Europese juridische ruimte» ter bestrijding van de zware criminaliteit, het terrorisme en de handel in drugs;  - een bundeling van de Europese krachten op technologisch gebied o.m. door <<Eureka»;  - een versteviging van het Europees Monetair Systeem en van de samenwerking inzake  economisch beleid. Op die wijze wordt structureel de economische groei in Europa ondersteund. De strijd tegen de conjuncturele werkloosheid vergt dat een aantal Europese landen een bijzondere inspanning zouden leveren op monetair en fiskaal gebied  om de Europese economie aan te zwengelen, zeker wanneer de Amerikaanse economie  tijdelijk vaart zou verliezen.  De aanpak van vrede en veiligheid moet ook een Europese dimensie krijgen. De relance van de West-Europese Unie - een initiatief van deze regering - moet tot deze gezamenlijke strategische visie bijdragen. Er moet voor de Europese Unie een verdragsbasis geschapen worden om efficiënt de samenwerking en actie van de E.G.-lidstaten te organiseren op het vlak van het buitenlands en het veiligheidsbeleid.  VREDE IN VEILIGHEID  g) Vrede is het streven van alle mensen. De naoorlogse generatie heeft de oorlog niet gekend. De politieke democratie en de Europese eenmaking hebben de oorlogen tussen West-Europese landen voorgoed gebannen. De kleine landen hebben het sterkst aangedrongen op Europa omdat zij zich het minst konden verdedigen in geval van conflict. West-Europa zelf heeft het meest belang bij een ontspannen klimaat tussen Oost en West en bij een afbouw van de kernbewapening; West-Europa zou nu immers het eerste slachtoffer worden van een conflict.  Basis voor onze benadering van vraagstukken van vrede en veiligheid blijft de zgn. HARMEL-doktrine, genoemd naar de vroegere christen-democratische beleidsman: vastberadenheid in de verdediging binnen de NAVO maar openheid en bereidheid tot dialoog met het Oostblok. Akkoorden in onderhandelingen inzake wapenbeheersing maken alleen een kans wanneer zij leiden tot een evenwicht in de verschillende wapensystemen; superioriteit leidt tot instabiliteit.  De uitvoering van het NAVO-dubbelbesluit  - goedgekeurd onder de vorige regering  - kwam er precies omdat de Sovjetunie tot geen afzonderlijk akkoord over de terugtrekking  van middellange afstandswapens bereid was; de christen-democraten blijven echter hopen dat de Geneefse onderhandelingen tot een volledig verdwijnen van deze wapens in Europa zullen leiden. Europa en de kleine landen moeten - zoals ons land - een maximale en niet-aflatende  inspanning leveren om het klimaat voor zo'n overeenkomst mogelijk te maken. De christen-democraten blijven van oordeel dat de zgn. ontradingsstrategie ook in de toekomst een belangrijke rol zal spelen in het behoud van de vrede, niet als een doel op zich maar als een stap naar de geleidelijke nucleaire ontwapening toe. De gesloten wapenbeheersingsverdragen (ook het zgn. ABM-verdrag) moeten geëerbiedigd blijven. De veiligheid van West-Europa en van de Verenigde Staten mag niet ontkoppeld worden. Deze drie opties zouden aan bod moeten komen bij het bepalen van een gecoördineerde Europese opstelling ten aanzien van het programma  van de Verenigde Staten inzake niet-nucleaire ruimtedefensiewapens. In Europees verband, bij voorkeur in het WEU-kader moet een grondige studie worden verricht van het S.D.I. en zijn mogelijke betekenis voor Europa. In elk geval moet de Europese technologische samenwerking  in uitgesproken vernieuwende activiteiten op stapel worden gezet. De Geneefse onderhandelingen  dienen een wapenwedloop in de ruimte onmogelijk te maken. Ons land moet over een instituut  beschikken waarin het geheel van onze vrede- en veiligheidsproblematiek en deze van West-Europa op een systematische manier bestudeerd worden. De reeds bestaande overheidsinstellingen met gelijkaardige finaliteit dienen er mede de basis van te vormen.  DE SCHANDE VAN HONGER, ARMOEDE EN POLITIEKE VERDRUKKING  h) Openheid naar de armere landen is meer dan ooit een opdracht van menselijke solidariteit.  De hongersnood in Afrika heeft opnieuw duidelijk gemaakt dat de prioriteit dient te gaan naar de LANDBOUW en de plattelandsontwikkeling. De honger is het grootste schandaal van deze tijd. Zeker als men beseft dat de snelle invoering van nieuwe technologieën de honger afdoende kan bestrijden.  Ontwikkelingshulp dient vooral gericht op de MENSEN ZELF VIA CONCRETE PROJECTEN. Samenwerking met staten dient gekoppeld aan de voorwaarde van eerbiediging van de elementaire mensenrechten, waar ook ter wereld.  Budgettair moet ontwikkelingssamenwerking,  ook in crisistijd, een prioritaire behandeling krijgen; het volume is trouwens de jongste vier jaar relatief niet afgenomen.  Ontwikkelingssamenwerking is evenwel niet een zaak van de overheid alleen. Burgers en organisaties die hun verantwoordelijkheid voor de armste mensen en landen willen opnemen, moeten hiertoe verder worden aangemoedigd. Vrijwilligers, coöperanten, niet-goevernementele organisaties, zetten een oude traditie voort van kristenen en Vlamingen  die ginds een levenstaak vonden. Voor de politieke vluchtelingen die in ons land een onderkomen zoeken, moeten de openbare besturen in samenwerking met de bestaande hulporganisaties de nodige opvang verzekeren, in afwachting dat een snelle behandeling  van hun dossier voor de betrokkenen een definitieve regeling mogelijk maakt. Voor deze openbare besturen die met dit specifieke probleem geconfronteerd worden dient een aangepaste uitgewerkt te worden.
