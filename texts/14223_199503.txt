VASEMMISTOLIITTO VAALIJULISTUS  VÄNSTERFÖRBUNDET  VAALIKAMPANJAN AVAUSTILAISUUS  TAMPEREELLA 8.2.1995  UNELMA HYVÄSTÄ YHTEISKUNNASTA  Meillä on unelma hyvästä yhteiskunnasta. Sen tunnusmerkkejä ovat korkea työllisyys, tasa-arvoon perustuva hyvinvointimalli sekä vireä sivistys ja monimuotoinen kulttuuri.  Hyvinvointi syntyy työstä  Hyvän työllisyyden palauttaminen on kaikkein tärkein tavoite. Se ei ole sitä vain työttömien vaan koko Suomen kannalta. Vielä nyt on mahdollista puristaa työttömyys melko alas, mutta jos sitä ei tehdä pian, osa työvoimasta ja suomalaisesta osaamisesta joutuu pysyvästi hukkaan heitetyksi.  Mielestämme on tärkeää, että mahdollisimman suuri osa ihmisistä osallistuu työllään yhteiskunnan kehittämiseen. Se on tärkeää niin inhimilliseltä kannalta, yhteiskunnan turvallisuuden ja demokratian kuin taloudenkin näkökulmasta.  Jotta työttömyys alenisi tarvitaan nopeaa taloudellista kasvua. Mutta se ei riitä. On myös lisättävä yhteiskunnan erityisiä työllistämistoimia, koulutusta ja työn kierrätystä, jotta pitkäaikais- ja nuorisotyöttömyys voidaan katkaista. Eikä tämäkään vielä riitä. Työn tuottavuuden nopean kohoamisen takia pitää työaikaa lyhentää ja työtä jakaa uudelleen koko yhteiskunnan mitassa.  Vain näillä keinoin Suomessa voidaan säilyttää ja saada täysimääräisesti käyttöön maamme tärkein voimavara: suomalaisten ihmisten tiedot, taidot ja osaaminen.  Ketään ei saa sysätä yhteiskunnan ulkopuolelle  Suomessa toteutettu pohjoismainen hyvinvointimalli on osoittanut toimivuutensa vuosikymmenten ajan- Yhteisvastuun ja tasa-arvon yhteiskunta, jossa ketään ei jätetä yhteiskunnan ulkopuolelle ja joka pyrkii turvaamaan yksilöllisiä valinnan vaihtoehtoja kaikille, on edelleen kehittämisen arvoinen.  Laajat, kaikkien ulottuvilla olevat julkiset palvelut ja kehittynyt tulonsiirtojen järjestelmä muodostavat sosiaalisen turvaverkon, joka suojaa yhteiskunnan jäseniä. Sosiaaliturva ei ole pelkkä kustannus, vaan myös tärkeä kilpailuetu. Hyvinvointivaltion avulla on Pohjoismaissa edistetty naisten ja miesten tasa-arvoa paremmin kuin missään muualla.  Vaikka hyvinvointivaltion rahoitus on laman takia vaikeutunut, olisi kuitenkin vakava virhe ryhtyä purkamaan yhteisvastuun rakenteita. Kaikkein heikoimmassa asemassa olevat tarvitsevat juuri laman aikana enemmän yhteiskunnan tukea.  Hyvinvointivaltio on aina inhimillisempi ja myös taloudellisesti edullisempi kuin poliisivaltio, johon kattavan sosiaalipolitiikan supistaminen köyhäinhuolloksi helposti johtaa.  Sivistys ja kulttuuri - tulevaisuuden avaimet  Kestävä kehitys edellyttää, että talouskasvu saadaan ekologisesti kestävälle pohjalle. Kasvulle on annettava uusia laadullisia, yhä enemmän henkisiin arvoihin liittyviä määreitä kasvavan aineellisen kulutuksen sijasta.  Suomen ja suomalaisten tulevaisuus ja hyvinvointi riippuvat ratkaisevasti siitä, mikä on meidän sivistyksemme, osaamisemme, tietojemme ja taitojemme taso. Siksi tarvitaan hyvin toimiva koulutusjärjestelmä, panostusta tieteeseen ja tutkimukseen sekä kulttuuriin.  Kulttuurin ja luovuuden korostaminen muodostavat perustan myös tavalle suhtautua itseensä, yhteiskuntaan ja elämään. Hyvän yhteiskunnan perusedellytyksiin kuuluvat mahdollisuudet itsensä toteuttamiseen. Haluamme kehittää omaperäistä suomalaista kulttuuria vuorovaikutuksessa eurooppalaisen ja muiden maanosien kulttuurien kanssa.  Vasemmistoliitto on valmis vaikuttamaan  Tavoittelemme vaaleissa kannatusta näkemyksellemme hyvästä yhteiskunnasta. Tavoitteenamme on Vasemmistoliiton kansanedustajien määrän tuntuva lisäys, jotta myös vaikutuksemme poliittisiin päätöksiin kasvaisi. Kenelläkään ei ole yksin hallussaan salaisuutta, jonka avulla työttömyys poistuisi, valtion velka katoaisi ja kaikkien hyvinvointi yhtäkkiä lisääntyisi. Yksikään puolue ei pysty aikaansaamaan tarvittavia muutoksia yksin. Tarvitaan yhteistyötä.  Vasemmistoliitto on valmis vastuuseen ja yhteistyöhön, kunhan tavoitteeksi asetetaan hyvä työllisyys sekä yhteisvastuun, tasa-arvon ja oikeudenmukaisuuden yhteiskunta.  TEHDÄÄN UNELMASTA TOTTA!
