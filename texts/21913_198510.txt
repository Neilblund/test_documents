MEER WERK EN MINDER LASTEN IN EEN VRIJ VLAANDEREN. MEER WERK - MINDER LASTEN - EEN VRIJ VLAANDEREN : DRIE DOELSTELLINGEN : EEN GEHEEL.  Tewerkstelling en koopkracht zijn thans de belangrijkste bekommernissen voor de meeste Vlamingen. Deze reële en soms pijnlijk voelbare problematiek dient bij voorrang opgelost. Een gedurfd en dynamisch herstelbeleid is daartoe noodzakelijk.  De Volksunie gelooft in de haalbaarheid van een economisch herstel, met een groei van de tewerkstelling en een vermindering van de fiscale en parafiscale lasten.  De Volksunie weet zeker dat dit kan in een vrij Vlaanderen. Het kan indien de Vlamingen zelf beslissen, en op voorwaarde dat de resultaten van hun inspanningen en inleveringen naar Vlaanderen terugkeren.  Meer werk en minder lasten in een vrij Vlaanderen : het is haalbaar, maar het ene kan niet zonder het andere.  Het is daarom een zware misrekening en een leugen, aan de Vlamingen voor te houden dat de staatshervorming best nog kan wachten en dat eerst de sociaal-economische problemen dienen aangepakt. In de huidige unitaire Belgische staat dienen de inleveringen en inspanningen van de Vlamingen immers enkel om de verdere afgang van de Waalse economie af te remmen en de Waalse tekorten te compenseren.  Het economisch herstel in Vlaanderen is onlosmakelijk verbonden aan de problematiek van de staatshervorming om minstens drie redenen :  1. Vlaanderen en Wallonië verschillen te zeer van elkaar inzake mentaliteit en economische structuur. Een zelfde beleid voor beiden is niet doeltreffend en kan niet door een ruime consensus ondersteund worden in beide landsdelen. Waar de Vlamingen meer vertrouwen op het privé-initiatief en minder neigen naar staatsinmenging is het in Wallonië omgekeerd. Vlaanderen kent een economische structuur in grote mate gedragen door kleine en middelgrote ondernemingen, de Waalse economie steunt hoofdzakelijk op zware industrie.  2. De gewestvorming van 1980 heeft een structuur opgezet waarin de bevoegdheden vaag, verspreid en elkaar overlappend zijn, terwijl het volle gewicht van macht en middelen bij de centrale regering bleef. Met 5% van de Rijksbegroting beschikt de Vlaamse regering slechts over een peulschil die een eigen Vlaamse aanpak onmogelijk maakt.  De manke staatshervorming heeft voor gevolg dat verschillende beleidsbeslissingen elkaar voortdurend doorkruisen terwijl het nationaal beleid steunt op een Vlaams-Waals compensatiesysteem dat veel geld kost en ondoeltreffend is.  3. De miljardentransfers van Vlaanderen naar Wallonië zijn onrechtvaardig en onhoudbaar. De jaarlijkse overdracht van ± 200 miljard via de Rijksbegroting, via de Sociale Zekerheid en via de dotaties is niets minder dan een aanslag op Vlaamse inkomens en koopkracht.  Daarom is in de huidige Belgische context geen sociaalrechtvaardig herstelbeleid mogelijk dat voor Vlaanderen kan leiden naar een algemene tewerkstelling en een vermindering van de belastingsdruk en waarbij de Rijksfinanciën gesaneerd worden.  EEN REDELIJK ALTERNATIEF.  Het is onjuist te beweren dat keuze enkel mogelijk is tussen een voortzetting van het huidige CVP-PVV-beleid en het zogenaamd SP-alternatief.  Deze voorstelling wordt door de betrokken partijen opgedrongen omdat zij menen voordeel te kunnen halen uit een zwart-wit voorstelling.  Alsof er naast de visie van een onbeperkt recht van de sterkste enerzijds en een collectivistische visie anderzijds, geen andere maatschappij mogelijk zou zijn.  De Volksunie wil een beleid dat afwijkt van de huidige politiek. Het herstelbeleid van Martens V kwam, op de weinige terreinen waar het enig succes boekte, vooral ten goede aan het grootkapitaal dat echter geen arbeidsplaatsen tot stand bracht. Dat herstelbeleid, uitsluitend gesteund op de inlevering van de burgers, is mislukt.  Wil men de concurrentiekracht verder behouden en de overheidsfinanciën saneren zoals voorzien dan zouden in 1986 nog eens 70 miljard of meer inleveringen nodig zijn.  De rijksschuld is op vier jaar verdubbeld tot 5.000 miljard BF (1,5 miljoen per gezin) terwijl de belastingen nochtans een nooit geziene stijging kenden mét ruim 10% en de koopkracht gemiddeld met meer dan 12% verminderde.  Martens V liet de rekening betalen door de werknemers : arbeiders, bedienden en kaderleden, de middenstanders en zelfs de minder bedeelden en langdurige zieken.  Alle inleveringen ten spijt moeten wij bovendien vaststellen dat het aantal werkzoekenden op vier jaar met 200.000 gestegen is.  De Volksunie gelooft evenmin in het socialistisch alternatief.  In de plaats van de noodzakelijke sanering van de overheidsfinanciën opteert de SP integendeel voor een opvoering van de rijksuitgaven.  Om de werkloosheid op te lossen wordt gekozen voor het scheppen van overheidsbanen en een algemene arbeidsduurverkorting zonder loonverlies. Deze beide maatregelen zijn onbetaalbaar en economisch onverantwoord.  DE VOLKSUNIE WIL ...  De VU wil een samenhorigheidsbeleid. Het land heeft nood aan een beleid dat noch door syndicaten, noch door grootkapitaal wordt gedicteerd.  Dit beleid is gericht op twee prioriteiten :  - meer werk.  - minder lasten.  Meer werk. Het beleid moet samenhangend en bij voorrang gericht worden op de tewerkstelling. Deze voorrang moet gelden voor de verschillende beleidsterreinen of aspecten zoals : industrieel beleid, technologische vernieuwing, sociale en medische sector, wetenschappelijk onderzoek, onderwijs, vorming, e.a.  Algemene maatregelen.  - het ondernemingsklimaat bevorderen.  * verlaging van de vennootschapsbelasting gekoppeld aan het terugschroeven van de overheidssteun aan bedrijven.  * goedpresterende en levenskrachtige ondernemingen niet bestraffen maar aanmoedigen.  * geen gemeenschapsgelden gebruiken om zieke bedrijven tijdelijk nog in leven te houden en zodoende de concurrentie te vervalsen.  - de arbeidskost verlagen.  * de wanverhouding tussen de totale loonkost voor de werkgever en het nettoloon van de werknemer maakt de factor arbeid te duur voor de onderneming en remt de tewerkstelling.  * daarom wil de Volksunie een fundamentele hervorming van de sociale zekerheid met ondermeer een financiering die niet uitsluitend steunt op loonbijdragen.  Ook de geautomatiseerde bedrijven moeten bijdragen, ook robots moeten de sociale zekerheid helpen betalen.  - arbeidsorganisatie versoepelen.  * de arbeidsorganisatie en de regeling van de arbeidstijd moeten kunnen bepaald worden in functie van de specifieke noden van de onderneming en van de werknemers in de onderneming.  * geen algemene of sectorieel verplichte arbeidsduurverkortingen of regelingen.  - steunen van de ondernemingszin.  * kosteloze en gedecentraliseerde ombudsdienst om vooral beginnende ondernemers te begeleiden.  * ter beschikking stellen van een één lokettensysteem waarlangs de ondernemer toegang heeft tot alle betrokken administraties en overheidsdiensten.  * oprichten van een rollend investeringsfonds voor beginnende ondernemers.  MINDER LASTEN.  De Volksunie wil een soberheidsbeleid. De CVP-PVV regering heeft ook op dit punt geen woord gehouden. In strijd met haar regeerverklaring en de slogan "niet gij, maar de Staat leeft boven zijn stand" heeft zij soberheid opgelegd aan de burgers maar niet aan de Staat.  Voor een groot deel is de uitgavenexplosie het gevolg van een willoos toegeven van CVP en PW aan onzinnige en onverantwoorde Waalse eisen.  De fiscale en parafiscale lasten die op de bevolking drukken hebben een niveau bereikt dat ver uitstijgt boven het gemiddelde in de ons omringende landen. De belastingsdruk kan niet verder meer stijgen, integendeel de lasten moeten verminderen.  Mede door de niet-indexering van de belastingsschalen drukt de personenbelasting zwaar op de inkomens uit arbeid, vooral voor de gekwalificeerde arbeiders en bedienden en voor de kaders. Het resultaat van betere prestaties en grotere inzet komt steeds minder ten goede aan de werknemer zelf. Dit leidt tot ontmoediging en het remt de dynamiek van heel onze economie. Het moet opnieuw de moeite waard zijn om te ondernemen, te werken en te presteren. De overheidsschuld heeft eveneens een onaanvaardbaar hoog niveau bereikt en de Staat kan niet langer ongestraft geld blijven lenen, zeker niet in het buitenland.  Er is maar één oplossing : een zuinig en spaarzaam beleid waarbij de gemeenschapsgelden oordeelkundig worden aangewend.  Besparen.  - De regering moet besparen op de eigen administratie en diensten zonder dat die besparingen de burger zelf en de leefkwaliteit in het algemeen treffen.  Daarom moet voor alle overheidstaken een kosten-batenanalyse gemaakt, waarbij de kostprijs van de taak afgewogen wordt tegen haar sociaal en economisch nut.  Indien de kosten hoger zijn dan het sociaal en economisch nut dan moet de dienst afgeschaft of ingekrompen worden.  De overheidssteun zowel aan personen als aan ondernemingen moet strikt voorbehouden blijven voor wie hem objectief nodig heeft. De gemeenschapsgelden moeten niet dienen om langs de omweg van allerhande administraties en met aanzienlijk kostenverlies uiteindelijk terug te keren naar waar zij aanvankelijk gehaald werden.  De steun aan ondernemingen moet afgebouwd worden en het huidig subsidiesysteem moet vervangen worden door een systeem van terug te betalen voorschotten.  Het beginsel van de eigen financiële verantwoordelijkheid moet hersteld worden.  De burger moet zelf kunnen beslissen over de besteding van een groter deel van het resultaat van zijn arbeid. Eigen, soms zuurverdiend geld, wordt immers oordeelkundiger gebruikt dan overheidsgeld.  Besparen door federaliseren.  Ook voor gewesten en gemeenschappen moet het principe van de eigen financiële verantwoordelijkheid consequent toegepast worden.  Het huidige dotatie- of subsidiesysteem heeft een consumptiefederalisme geïnstalleerd dat geldverkwistend werkt. Eigen financiële verantwoordelijkheid moet in de eerste plaats steunen op eigen fiscaliteit.  Wie uitgeeft moet ook verantwoordelijk zijn voor de inkomsten. De baten en opbrengsten van een gezond beleid moeten ten goede komen aan het bestuur dat het beleid gevoerd heeft. De bevolking moet ook haar regeerders kunnen beoordelen op het resultaat van het gevoerde beleid.  Bij overdracht van meer bevoegdheden naar de gemeenschappen en gewesten, gepaard aan een volledige eigen financiële verantwoordelijkheid, kunnen tientallen miljarden bespaard worden (huidige compensaties en overlappingen).  MEER WERK, MINDER LASTEN IN EEN VRIJ VLAANDEREN.  Zelfbestuur.  Een Vlaanderen met eigen verantwoordelijkheid zal zijn financiën zuiniger en oordeelkundiger beheren en aanwenden dan de Belgische staat doet met zijn verkwistende uitgaven, overbodige compensaties en oneerlijke verdeelsleutels.  In een autonoom Vlaanderen kan beter bespaard worden, omdat voornamelijk Wallonië verantwoordelijk is voor het enorme Belgische overheidstekort.  In een vrij Vlaanderen gelden samenhorigheid en verdelende rechtvaardigheid als basisbeginselen voor een eerlijk sociaal beleid, voor het belonen en niet bestraffen van de arbeid, voor het waarborgen van gelijke kansen, voor het aanmoedigen van initiatieven, voor het scheppen van tewerkstelling in een gezond sociaal klimaat.  1. Een nieuwe staatsstructuur.  De Volksunie opteert voor een confederale staatsstructuur waarin de Vlamingen op ieder ogenblik vrij kunnen beslissen hoe zij in die staat optreden.  De Belgische staat dient omgevormd in een confederatie van de Vlaamse en de Waalse staat.  De confederatie en de lidstaten moeten beschikken over eigen grondwettelijke structuren : een eigen parlement en een eigen regering.  De parlementen worden rechtstreeks verkozen en cumulatie van mandaten wordt uitgesloten.  2. Duidelijke bevoegdheden.  De Volksunie wil een duidelijke bevoegdheidsverdeling tussen de confederatie en de lidstaten. Bij de confederatie horen slechts de bevoegdheden die onmisbaar zijn om een confederaal model in leven te houden. Deze bevoegdheden betreffen de landsverdediging, het wijzigen van de confederale grondwet, het waarborgen van de grondwettelijke rechten en vrijheden, de basisbeginselen van de sociale zekerheid, de algemene lijn van het buitenlands beleid en de minimumvoorwaarden vereist voor het handhaven van de economische en monetaire unie.  Alle andere bevoegdheden, behoren aan de lidstaten. Indien één van de partners de spelregels niet zou eerbiedigen, is de confederale structuur de beste voorbereiding om de gevolgen van het uiteenvallen van deze economische en monetaire unie met de minste sociale schade op te vangen.  Vanzelfsprekend vloeit daaruit voort dat de lidstaten o.m. volledig bevoegd zijn voor hun sociaal-economisch en industrieel beleid en alles wat zich stroomopwaarts en -afwaarts daarvan bevindt : de landbouw, het onderwijs, de uitbouw van de sociale zekerheid, de uitvoer, de kredietverlening, de infrastructuurwerken, het wetenschappelijk onderzoek, de buitenlandse handel, enz...  3. Eigen fiscaliteit.  Anders dan in het huidig stelsel moet in de confederatie de geldstroom vanonder naar boven gaan. De lidstaten zijn volledig bevoegd op fiscaal gebied. Zij beschikken over de opbrengst van alle in hun territorium geïnde belastingen. Bij confederale overeenkomst moet voorzien worden in de middelen die nodig zijn voor het uitoefenen van de bevoegdheden en de internationale verplichtingen van de confederatie.  4. Een doorzichtige solidariteit.  Tussen de lidstaten van de confederatie blijft een solidariteit gehandhaafd. Bij confederale overeenkomst worden de hoegrootheid van de solidariteit en de objectieve parameters volgens dewelke ze besteed wordt, bepaald. De confederale solidariteit zal bij het optreden van te grote welvaartsverschillen ten voordele werken van de armere lidstaat. De solidariteit zal doorzichtig zijn en gebonden aan strikte voorwaarden.  5. Een statuut voor Brussel.  De hoofdstad van de confederatie, begrensd tot de huidige 19 gemeenten van de Brusselse agglomeratie, zal een speciaal statuut hebben aangepast aan haar bijzondere situatie. De beide gemeenschappen zullen er op voet van strikte gelijkheid optreden. Inzake culturele en persoonsgebonden materies in de ruimste zin van het woord zullen de lidstaten bevoegd zijn voor het beleid in de hoofdstad ten opzichte van de mensen van hun gemeenschap. De inwoners van het hoofdstedelijk gebied nemen deel aan het politiek gebeuren van de Vlaamse of Franse Gemeenschap.  6. Onaantastbaarheid van het grondgebied.  De Volksunie wil dat alles in het werk wordt gesteld om de homogeniteit en de integriteit van het hele Vlaamse grondgebied te herstellen.  Indien er zich in bepaalde Vlaamse randgemeenten rondom Brussel, langs de taalgrens en in Voeren, moeilijkheden voordoen in verband met de aanwezigheid van Franstaligen, dan is dit een Vlaams probleem. In geen geval kan dit verbonden worden aan het Brussels probleem.  De Volksunie weigert nog iets te wijzigen aan de grenzen van de huidige Brusselse agglomeratie. Zij wijst bovendien de zogenaamde wederkerigheid af die door de Franstalige partijen wordt geëist tussen de Vlaamse inwoners van de hoofdstad en de Franstalige inwoners van Vlaamse gemeenten. Het al dan niet toekennen van faciliteiten aan anderstaligen in Vlaamse gemeenten, is alleen een zaak van de Vlaamse Gemeenschap.  De Volksunie wil de resolute afschaffing van deze faciliteiten.  Het toezicht over alle Vlaamse gemeenten dient uitsluitend uitgeoefend door de Vlaamse Gemeenschap. Daartoe dient het Ministerie van Binnenlandse Zaken gesplitst te worden en de bevoegdheden overgedragen aan de respectieve regeringen van de Vlaamse en Franstalige gemeenschappen.  7. De Duitstalige gemeenschap.  Indien de Duitstalige gemeenschap tot de confederatie wenst te behoren, zal zij rechtstreeks afhankelijk zijn van het confederaal gezag met een vorm van zelfbestuur aangepast aan haar bijzondere toestand.  8. Vlaanderen in Europa.  De Volksunie blijft streven naar de uitbouw van een waarachtig en confederaal Europa der volkeren en de uitgroei van dit Europa der volkeren tot een waarachtig sterk economische en monetaire unie teneinde o.m. een stabiele zone van vrije handel te verwezenlijken. De Vlaamse Staat moet in dit Europa rechtstreeks erkend worden en autonoom kunnen optreden.  9. Vlaanderen in de wereld.  De lidstaten van de Vlaams-Waalse confederatie moeten een eigen internationale juridische rechtspersoonlijkheid hebben, die hen de bevoegdheid geeft om verdragen te sluiten en hun buitenlandse vertegenwoordiging te regelen, onder meer in de Europese en internationale instellingen. De Vlaamse lidstaat moet in volle vrijheid en onafhankelijkheid kunnen zorgen voor zijn internationale uitstraling en voor zijn gestructureerde en staatkundige samenwerking met Nederland.  10. Amnestie.  Het verlenen van amnestie is een bevoegdheid van de Vlaamse Staat en de Vlamingen zullen hierover autonoom beslissen.  In ons streven naar vrijheid van optreden en gedachte moeten wij tot ons spijt vaststellen dat veertig jaar na de feiten nog steeds mensen in dit land lijden onder de asociale gevolgen van de repressie en epuratie.  Wij weten dat in Vlaanderen een meerderheid bestaat die op een geloofwaardige marnier aan deze problemen een oplossing wil geven.  EEN VRIJE VLAAMSE MAATSCHAPPIJ.  Het vrije Vlaanderen zal vanzelfsprekend een democratisch, pluralistisch en verdraagzaam Vlaanderen zijn. Het vrije Vlaanderen zal respect hebben voor zijn eigen omgeving, zijn patrimonium, zijn kunst en cultuur. Het vrije Vlaanderen zal vredelievend zijn en ijveren voor ontspanning en ontwapening.  In het kader van de huidige politieke context wil de Volksunie uit het hierbij gevoegd programma specifiek nog onderstaand punt in de speciale aandacht brengen.  Onderwijs.  De Volksunie eist de onvoorwaardelijke en volledige federalisering van het onderwijs. De grondslag van onze opvattingen is gebaseerd op de erkenning van de veelheid van levensbeschouwelijke opvattingen en het recht van eenieder om in volle vrijheid te kiezen voor het opvoedingssysteem dat overeenstemt met zijn levensbeschouwing. Dit betekent meteen volledige gelijkberechtiging van alle netten en onderwijsvormen. Dit betekent eveneens gelijke kansen voor iedereen, ook voor de volwassenen. Daarom wenst de Volksunie de uitbouw van de "Open Universiteit" in samenwerking met het bestaande Nederlandse project.  Het onderwijs moet steeds op zoek zijn naar meer en betere kwaliteit en gericht zijn op de toekomstige maatschappelijke behoeften. Hiertoe is het noodzakelijk de leerkrachtenopdracht te herwaarderen en uit te breiden met bijscholing en vervolmaking. Teneinde de schoolvrede te bewaren en de vrijheid van schoolkeuze voor alle levensbeschouwelijke denkrichtingen te waarborgen, pleit de Volksunie voor het tot stand brengen van een Vlaams onderwijspact tussen alle partijen.  Ook het universitaire onderwijs moet onder de volwaardige bevoegdheid van de gemeenschappen worden gebracht, met eerbiediging van de eigenlijke schoolvrede. Daarnaast dringt een modernisering van het onderwijsaanbod zich op zoals de hervorming op de academische graden en programma's, het invoeren van het modulair onderwijs en het kredietsysteem, programmeringregels, interuniversitair overleg enz....  Vrede en veiligheid.  De vrijheidsverdrukking in Oost-Europa schrikt ons allemaal af. Wij moeten ervoor zorgen dat ons Westers democratisch denken en handelen bewaard blijven. Zij zijn waard verdedigd te worden. De nucleaire wapens zijn vreselijke wapens. Ze zijn helaas niet meer weg te denken. We moeten ze dus in een defensiepolitiek incalculeren. Maar deze defensiepolitiek moet zinvol blieven.  De nucleaire verdediging steunt op het fameuze "evenwicht van afschrikking". Wij stellen vast dat Oost en West nucleaire wapens hebben opgestapeld tot ver boven het vermogen om elkaar wederzijds te vernietigen.  Die overcapaciteit is zinloos en gevaarlijk. Het evenwicht in de nucleaire bewapening is een feit, misschien niet in de aantallen, wel in de afschrikking.  Juist omwille van de overcapaciteit hebben we, zonder de afschrikking te verminderen, de kans, niet om éénzijdig te ontwapenen, maar om een stap te zetten in het niet verder bewapenen, met als doel eindelijk te komen tot een wederzijdse ontwapening.  In die geest, en omdat zij zich van bij het begin tegen de plaatsing verzet heeft, zal de Volksunie alle redelijke middelen aanwenden om te komen tot een verwijdering van de reeds geïnstalleerde raketten in Florence.  In de defensiepolitiek van de Volksunie leeft een bekommernis voor drie doeleinden.  Ten eerste willen wij dat ons land deel blijft uitmaken van de NAVO. Wij zijn geen voorstanders van een geïsoleerde opstelling. Het NAVO-bondgenootschap biedt de grootste waarborg voor de verdediging van het Westerse regime. We zouden wel wensen dat de Europese pijler volwaardig wordt erkend binnen de NAVO.  Ten tweede moeten wij steeds ijveren om ons Westers democratisch leefpatroon te verfijnen en te bevrijden van uitwassen, opdat er een groeiende aantrekkingskracht zou van uitgaan op de Oost-Europese volkeren en mensen. We willen voor die volkeren een teken van hoop zijn.  Ten derde zijn wij als nationalisten bezorgd om het fysisch voortbestaan van ons volk. De opstapeling van de 'mensdomvernietigende tuigen is voor heel de wereld, dus ook voor ons volk, bijzonder onheilspellend. De weerbaarheid en de verdediging zijn trouwens te belangrijk om ze over te laten aan generaals en wapenfabrikanten !  De Volksunie gelooft in de waarde van de geweldloosheid en wil een geleidelijke en wederzijdse afbouw van de wapenindustrie en de militaire apparaten.  De Volksunie is er van overtuigd dat de huidige bewapeningswedloop en de onstuitbare stijging van de defensiebudgetten een belemmering zijn voor de sociaal-economische bloei, zowel van Europa als van de machtsblokken en de Derde wereld. Brussel 12 september 1985.  XXX
