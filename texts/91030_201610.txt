U uslovima duboke moralne, političke, ekonomske i socijalne krize,
u želji da stvori uslove za razvoj Crne Gore kao slobodnog,
demokratskog,
prosperitetnog
i pravednog društva,
društva nade,
tolerancije,
dijaloga,
solidarnosti
i kulture,
VELIKA KOALICIJA KLJUČ:
DEMOS – SNP – URA
Predlaže građanima i građankama Crne Gore Izborni program
NAJBOLJE ZA CRNU GORU!
Građanke i građani Crne Gore imaju pravo da žive slobodno,
bez straha od progona i diskriminacije,
zaštićeni od korupcije
i od organizovanog kriminala.
Imaju pravo na rad,
na obrazovanje,
na zdravstvenu
i socijalnu zaštitu.
Imaju pravo na dostojanstvo, na pravnu i ekonomsku sigurnost,
na razvoj svojih potencijala,
na istinito informisanje,
na odgovornu i efikasnu administraciju koja je u službi građana i njihovih potreba.
Svako od tih prava ozbiljno je ugroženo.
Građanima nisu potrebni izgovori nego objektivno sagledavanje problema i realna i osmišljena rješenja.
Bez političkih promjena i nove energije ne može biti napretka Crne Gore.
VELIKA KOALICIJA KLJUČ: DEMOS – SNP – URA ima misiju da afirmiše profesionalnu kompetentnost, političku kulturu, dijalog, toleranciju, pristojnost.
Želimo da politika bude takmičenje ideja i programa,
djelatnost koja se obavlja sa iskrenim namjerama, za dobrobit zajednice.
Politički angažman neodvojiv je od moralnih načela.
Politika se mora mjeriti stručnošću, posvećenošću i principijelnošću njenih nosilaca.
VELIKA KOALICIJA KLJUČ: DEMOS – SNP – URA želi da inspiriše ljude da predano rade i da za svoj rad dobiju zaradu koja će im omogućiti dostojanstven život.
Mi vjerujemo u sposobnosti naših građana.
Vjerujemo da oni zaslužuju bolji i srećniji život.
Zalažemo se za: Crnu Goru kao društvo znanja i kulture,
spremnu da odgovori svim izazovima
društvo u kome se različitosti poštuju,
gdje se individualna i kolektivna prava štite i afirmišu
društvo u kome svako ima zaštitu od siromaštva i od društvenog isključivanja
humano društvo sa stabilnim sistemom vrijednosti
društvo jednakih šansi,
bez partijskih privilegija
demokratske institucije koje su iznad volje bilo kog pojedinca
nezavisan pravosudni sistem
pravednu raspodjelu društvenog bogatstva
ekonomiju sa stabilnim, održivim i ravnomjernim razvojem
bogatu državu i bogatog pojedinca koji živi od svog rada.
KLJUČ OPORAVKA CRNE GORE JESTE U ZAOKRETU U EKONOMSKOJ POLITICI,
NOVOM MODELU EKONOMSKOG RAZVOJA I
OTVARANJU NOVIH RADNIH MJESTA
Znanje treba da bude ključni resurs razvoja Crne Gore.
Zaustavićemo dalje neproduktivno zaduživanje koje vodi ka slomu javnih finansija.
Uvešćemo moratorijum na daljnje zaduživanje dok se ne sačini sveobuhvatna analiza postojećih dugovanja.
Ukinućemo monopole i stvorićemo uslove za slobodnu tržišnu konkurenciju.
Pružićemo podršku hiljadama malih i srednjih preduzeća, a ne podobnim dobrostojećim prijateljima koji duguju milione na račun poreza, a zatvaraju fabrike i uništavaju resurse.
Daćemo podsticaj svima koji u proizvodnim djelatnostima zapošljavaju nove radnike:
refundiraćemo plaćanje poreza i doprinosa na zarade tri godine za novozaposlene u proizvodnji,
a u nerazvijenim opštinama osam godina.
Osnovaćemo Nacionalni inovacioni sistem, kao jedаn od najvažnijih činilaca rasta crnogorske ekonomije.
Pored univerziteta, instituta, inkubatora i klastera, u njegovom sastavu bila bi razvojna banka.
NIS bi se dominantno finansirao iz javnih izvora jer treba da pruži podršku našim kompanijama, koje su po definiciji male.
Vodićemo aktivnu industrijsku politiku uz oslobađanje od plaćanja komunalija za nove proizvodne pogone i drastično smanjenje papirologije koja opterećuje poslovanje.
Podsticaćemo  priliv stranih investicija, ali ne kroz sistem rasprodaje prostora i resursa nego ulaganjima u projekte
koji će stvarati novu vrijednost i otvarati nova radna mjesta.
Stimulisaćemo i podržati preduzetništvo žena.
Podsticaćemo i pružiti podršku preduzetništvu mladih i stvaranje uslova da svoj talenat ispolje u Crnoj Gori, umjesto da emigriraju.
Stimulisaćemo naše uspješne privrednike u dijaspori da stečeno znanje i kapital ulažu u Crnu Goru, posebno u krajeve sa izraženim odlivom mladih kadrova.
Smanjićemo poreze i doprinose na zarade sa sadašnjih 67% na ispod 50% u prvoj fazi;
Pokrenućimo inicijativu za formiranje osiguravajućeg i reosiguravajućeg društva u državnoj svojini.
Uvešćemo poreski identifikacioni karton kao ključni dokument za efikasniju naplatu poreskih prihoda, naročito poreza na imovinu.
Donijećemo novi Zakon o budžetu sa jasno definisanim fiskalnim pravilima i sankcijama za kršenje tih pravila u odnosu na odgovorna lica u javnom sektoru.
Preduzećemo mjere za podršku građanima čija je egzistencija ugrožena kreditima i žiriranjem.
Ključ za poljoprivredu
Značajno ćemo povećati agrobudžet,
a posebno direktnu podršku proizvođačima sa sadašnjih 5 na više od 20 miliona eura.
Ojačaćemo konkurentnost i
uvođenje EU standarda,
uz neuporedivo veću i sveobuhvatniju podršku investicijama u svim sektorima poljoprivrede i prehrambene industrije.
Pružićemo podršku velikim robnim proizvođačima,
ali i dati podsticaj malim porodičnim gazdinstvima,
uz dosljednu primjenu EU modela podrške i razvoja,
kroz zaštitu interesa domaćih proizvođača.
Višestruko ćemo povećati ulaganja u seosku infrastrukturu, čime se stvaraju uslovi da mladi ostaju na selu, proizvode hranu, brinu o resursima i čuvaju tradiciju našeg sela.
Stvorićemo uslove u kojima će država raditi svoj posao, stručne institucije svoj, a poljoprivrednici proizvoditi više i bez poteškoća viškove plasirati na tržište.
Ključ za energetiku
Omogućićemo da na državnom nivou otpočne proces usaglašavanja stavova, u cilju nalaženja održivog i prihvatljivog modela razvoja kao koncepta u kome se prepoznaju i konkretni načini valorizacije osnovnih energetskih resursa.
Transparentnost procesa i javnost rada, kao i učešće predstavnika svih zainteresovanih segmenata društva i relevantnih institucija jesu potrebni uslovi za utvrđivanje široko prihvaćenog razvojnog koncepta.
Zalažemo se da Elektroprivreda Crne Gore ostane u većinskom vlasništvu države, sa tendencijom uvećanja udjela u akcijskom kapitalu kako bi se omogućilo nesmetano donošenje strateških odluka.
Učinićemo da se međudržavnim sporazumima sa susjednim državama riješe, ukoliko je moguće, otvorena pitanja oko potencijalnih izvora nafte i gasa,
zajedničkih slivova i akumulacija,
mogućnosti za gradnju novih izvora i njihovog prekograničnog uticaja.
Aktuelizovaćemo pitanje valorizacije udjela Crne Gore u hidropotencijalu akumulacije Bilećko jezero.
Omogućićemo da se optimizuje hidroenergetsko korišćenje slivnog područja rijeke Pive.
Ukinućemo državne subvencije cijene električne energije privatizovanim privrednim subjektima koji imaju status velikih potrošača,
jer je netržišna cijena električne energije nespojiva sa zahtjevima EU i činjenicom da je Crna Gora od 01. 01. 2015. godine i formalno dio otvorenog tržišta električne energije sa koga, po tržišnim uslovima, uvozi električnu energiju.
Učinićemo da se odgovarajućom energetskom politikom i politikom RAE utiče na smanjenje enormnih gubitaka na prenosnoj i distributivnoj mreži,
kao i na povećanje energetske efikasnosti u svim segmentima – proizvodnji, prenosu i potrošnji, pri čemu se mora poštovati princip da svako plaća svoje gubitke i neefikasnost.
Omogućićemo da se energetskom politikom, uz neophodno kompletiranje zakonske regulative i obezbjeđenje stimulativnih uslova kreditiranja, stvore povoljniji uslovi za implementaciju usvojenih akcionih planova vezanih za veće korišćenje obnovljivih izvora energije (OIE), kao što su: hidropotencijal, vjetar, sunce i biomasa.
Uradićemo sve da se koncept razvoja energetskog kompleksa Pljevalja u najkraćem roku uskladi sa principima održivog razvoja.
Pripremićemo cost-benefit analizu mogućnosti energetske valorizacije svih vodotokova u Crnoj Gori, u skladu sa EU Direktivom o vodama,
kako bi se identifikovali hidroenergetski projekti čiji bi se razvoj promovisao u narednom periodu.
Obezbijedićemo posebne poreske olakšice za gradnju energetski efikasnih objekata.
Povećaćemo  energetsku efikasnost kroz sistem gradnje,
a prema standardima EU, kroz sistem urbanističkog planiranja
i podizanje svijesti građana o štednji energije.
Umjesto subvencija proizvođačima iz malih hidroelektrana, namjenski ćemo podršku pružiti siromašnim domaćinstvima i građanima koji se nalaze u statusu socijalne potrebe.
Ključ za turizam
Umjesto građevinske devastacije prostora,
vratićemo se na postavke Master plana iz 2008. godine, uz izbjegavanje stanogradnje i velikih rizorta mješovite namjene koji okupiraju veliki prostor i rizični su po ekološku izdržljivost.
Podsticaćemo investicije u turističke objekte i van primorja, u područjima sa najkvalitetnijim resursima (jezera, rijeke, kanjoni, planine, šume).
Obezbjedićemo uslove i podršku da se do 2020. godine izgradi 40 hotela visoke kategorije na obali i 10 u planinskim centrima (20.000 kreveta u hotelima),
koji će donijeti 7.000 radnih mjesta.
Izmjenićemo propise iz oblasti gazdovanja „Morskim dobrom“, maksimalno ćemo ga decentralizovati u korist šest lokalnih uprava na primorju,
sa ciljem zaštite najvećih državnih resursa
i punog poštovanja privatne svojine.
Insistiraćemo na razvoju sadržaja komplementarnih turizmu (poljoprivreda i proizvodnja organske hrane, kulturne industrije, zanati), kako bi se izbjegle zamke monokulturne privrede.
Zaštitićemo i strateški planirati valorizacije netaknutih lokacija, kako bi se sačuvao balans između prirodnih ljepota i urbanih vrijednosti.
Ključ za saobraćaj
Prioritet ćemo dati izgradnji brzih cesta sa trećom trakom
i zaobilaznica oko primorskih gradova.
To bi rasteretilo saobraćaj, povećalo nivo turističkih usluga i dostupnost turističkih sadržaja.
Za razliku od avanturističko-voluntarističkog pristupa izgradnji četvrtine auto-puta, sa nesagledivim posljedicama po javne finansije,
nastojaćemo da na bazi realnih potreba građana Sjevera i ekonomsko-finansijske održivosti obezbijedimo infrastrukturnu integraciju Crne Gore i regionalnu povezanost.
Bićemo posvećeni i projektu Jadrasko-jonskog puta.
Privatizovaćemo postojeću domaću avio-kompaniju, uz obavezno očuvanje vlasničkog učešća države u nivou od najmanje jedne trećine akcijskog kapitala.
Saniraćemo posljedice teških promašaja aktuelne vlasti u obnavljanju crnogorske flote,
i započeti, u mogućoj mjeri, na zdravim osnovama, proces njene revitalizacije.
Otpočećemo razgovore sa Republikom Srbijom vezano za punu rekonstrukciju željezničke pruge Beograd-Bar i sagledati mogućnosti izgradnje pruge Pljevlja-Prijepolje.
Stimulisaćemo uvođenje dodatnih niskotarifnih kompanija na crnogorsko tržište avio-saobraćaja.
KLJUČ ZA REGIONALNI RAZVOJ
U pravne propise ćemo ugraditi instrumente koje EU primjenjuje na ublažavanju teritorijalnih razlika i dosljedno ih primjenjivati.
Formiraćemo Fond za razvoj sjevera Crne Gore.
Uvešćemo mehanizme posebne podrške razvojnim projektima u svim manje razvijenim regionima i opštinama.
Zaustavićemo uništavanje i nekontrolisanu sječu šuma i izvoz oblovine,
a umjesto toga stvoriti ambijent za pokretanje proizvodnje finalne obrade drveta,
što će na području Sjevera donijeti 2.000 radnih mjesta.
Stvorićemo uslove za otvaranje regionalnih centara koji će omogućiti organizovani otkup i skladištenje šumskih plodova, ljekovitog bilja, meda, mlijeka i drugih proizvoda, kao i za preradu voća i povrća.
KLJUČ ZA SOCIJALNU POLITIKU
Društvo mora počivati na socijalnoj pravdi.
Svaki građanin mora imati dostojanstven život, razvoj po sopstvenom izboru.
Svi članovi zajednice moraju imati jednake šanse.
Podsticaćemo otvaranje radnih mjesta smanjenjem poreskog opterećenja i kreditnom podrškom.
Zalažemo se za aktivne mjere u oblasti zapošljavanja,
prije svega za uvećanje budžeta za podsticaj samozapošljavanja.
Obezbijedićemo program stanovanja uz podršku za djecu bez roditeljskog staranja u svakoj opštini.
Zakonski će se definisati kontinuirana i adekvatna pomoć samohranim roditeljima.
Radiće se na socijalnoj uključenosti Roma, Aškalija i Egipćana.
Hitno i trajno moraju se riješiti problemi raseljenih lica.
Izmijenićemo odgovarajuće propise u cilju isplate od strane Fonda rada neisplaćenih potraživanja zaposlenih za čijim je radom prestala potreba;
Subvencioniraćemo račune za utrošenu električnu energiju domaćinstvima sa mjesečnim primanjima ispod polovine iznosa prosječne zarade u Crnoj Gori;
Donijećemo novi zakon o socijalnoj i dječjoj zaštiti kojim će se, između ostalog, poboljšati sistem ostvarivanja prava na naknadu za majke sa troje i više djece,
obezbijediti redovni mjesečni dječji dodatak za svako dijete u Crnoj Gori ispod 14g.
dok će djeca koja su  u stanju materijalnih i drugih potreba primati 50% veću naknadu,
posebni podsticaj za svako novorođeno dijete,
kao i posebna materijalna podrška porodicama s djecom ometenom u razvoju
i djeci bez roditeljskog staranja
Formiraćemo alimentacioni fond kako bismo osigurali plaćanje alimentacije i zaštitili djecu i samohrane roditelje od nebrige drugog roditelja.
Briga o penzionerima
VELIKA KOALICIJA KLJUČ: DEMOS – SNP – URA vidi izgradnju i reformu penzionog sistema kao jedan od prioriteta uz definisanje cilja da prosječna penzija u Crnoj Gori osigura za najstariju kategoriju stanovništva život dostojan čovjeka.
Penzionerima treba osigurati pristojan život i uvažiti njihov višestruki doprinos društvu, njihovo znanje, životno iskustvo, obrazovanje, rad i volontiranje.
Penzije će se usklađivati sa zaradama i rastom cijena.
Zdravstvenu zaštitu starijih ćemo poboljšati,
a gerijatrijske usluge modernizovati i uskladiti sa savremenim trendovima.
Zalažemo se za otvaranje dnevnih boravaka za stara lica u svakoj opštini.
Uvešćemo sistem obračuna penzija na način da penzionu osnovicu čini 15 najboljih godina uplate doprinosa koje je osiguranik izvršio tokom svog rada.
Podrška licima s invaliditetom
Socijalni položaj lica s invaliditetom mjera je uspješnosti i humanosti društva.
Neizostavno treba izgraditi zajednicu u kojoj će se poslovno-pravno garantovati položaj lica sa invaliditetom.
Njima i njihovim porodicama država će pružiti zaštitu i podršku kroz kolektivne usluge.
Neće se tolerisati postojeća diskriminacija lica sa invaliditetom prilikom zapošljavanja u javnom i privatnom sektoru.
Izmijenićemo Zakon o profesionalnoj rehabilitaciji i zapošljavanju lica sa invaliditetom kako bi se obezbijedilo da se sredstva iz Fonda u potpunosti utroše za namjene predviđene Zakonom.
Država će subvencionirati troškove liječenja i rehabilitacije lica, a posebno djece sa invaliditetom i djece sa smetnjama u razvoju.
Socijalna davanja licima sa invaliditetom podići ćemo na dostojanstven nivo.
Radićemo na uklanjanju građevinskih i drugih barijera za nesmetano kretanje lica sa invaliditetom,
te za adekvatno korišćenje javnog saobraćaja, u skladu sa normama razvijenog svijeta.
Zalažemo se za otvaranje dnevnih boravaka za lica sa invaliditetom u svakoj opštini.
KLJUČ ZA REFORMU JAVNE UPRAVE I DECENTRALIZACIJU
Glavni cilj reforme biće stvaranje profesionalne, efikasne, uslužne, transparentne i djelotvorne javne uprave koja će biti orijentisana ka građanima
i koja će omogućiti dosljednu primjenu zakona.
Jedan od ključnih prioriteta reforme javne uprave biće racionalizacija i postizanje koncentracije administrativnih kapaciteta i stručnih znanja.
Poboljšaćemo obim i kvalitet usluga koje pruža javna uprava, tako da bude prilagođen stvarnim potrebama građana, uz njihovo minimalno angažovanje i što manji utrošak vremena i novčanih sredstava.
Unaprijedićemo kvalitet postupanja prilikom rješavanju zahtjeva za slobodan pristup informacijama i ponovnu upotrebu informacija
i podstaknuti organe uprave da  samoinicijativno objavljuju što veći broja informacija koje se odnose na njihov rad, organizaciju i odlučivanje.
Značajno ćemo intenzivirati aktivnosti uvođenja i primjene E-uprave, prvenstveno u cilju poboljšanja efikasnosti procedura i transparentnosti.
Uspostavićemo odgovarajući sistem kontinuiranog osposobljavanja i usavršavanja službenika.
Izmjenićemo Zakon o lokalnoj samoupravi kako bi opštine imale ustavni kapacitet kako je i predviđeno najvišim pravnim aktom.
Radiće se na edukaciji i profesionalizaciji administrativnog aparata.
Suzbićemo korupciju
i povećati javnost rada u lokalnoj upravi.
Omogućićemo formiranje novih opština uz podršku građana na referendumu
uz neophodnu i preciznu studiju ekonomske opravdanosti.
Izmijenićemo Zakon o finasiranju lokalne samouprave u cilju unapređenja finansijske samostalnosti lokalnih uprava.
KLJUČ ZA PRAVNU DRŽAVU
Izgradnja pravne države u punom smislu prioritet je VELIKE KOALICIJE KLJUČ.
Za razliku od dominantnog modela, gdje su institucije zarobljene,
potrebno je izgraditi sistem koji funkcioniše,
sa podjelom vlasti i
nezavisnim i kompetentnim institucijama koje jedna drugu kontrolišu.
Usvojićemo Zakon o predsjedniku Crne Gore.
Usvojićemo Zakon o Skupštini Crne Gore.
Usvojićemo Zakon o Vladi Crne Gore.
Usvojićemo Zakon o lustraciji.
Preispitaćemo Zakon o sudskom savjetu i sudijama i Zakon o Državnom tužilaštvu, sa ciljem da se obezbijedi nezavisnost i profesionalnost Sudskog i Tužilačkog savjeta
i profesionalan rad sudija i tužilaca.
Zalažemo se za donošenje novog Zakona o restituciji – povraćaju oduzetih imovinskih prava i obeštećenju, kojim će se na pravičan način pristupiti ovom pitanju,
uz osnivanje posebne Agencije za restituciju.
Ukinućemo praksu dodjeljivanja stanova funkcionerima po povlašćenim uslovima.
KLJUČ ZA LJUDSKA PRAVA I GRAĐANSKE SLOBODE
Ljudska prava predstavljaju temelj zajednice.
Svako ima pravo na jednaku zaštitu protiv bilo kakve diskriminacije i podsticanja na diskriminaciju.
Volja naroda je osnova državne vlasti i kao takva treba da se iskazuje na slobodnim izborima.
Zajamčena rodna ravnopravnost mora postati stvarnost u svim oblastima.
Pokrenućemo najširi dijalog i po principu političkog konsenzusa precizno definisati manjinske narode u Crnoj Gori.
Manjinskim narodima mora se osigurati uživanje svih prava predviđenih međunarodnim konvencijama, Ustavom i zakonima, obrazovanje i informisanost na svom jeziku, izučavanje istorije i njegovanje kulture svog naroda.
Spriječićemo diskriminaciju manjinskih naroda prilikom zapošljavanja u tijelima javne uprave, pravosudnim i predstavničkim tijelima.
Zalažemo se za ravnopravnost crnogorskog i srpskog jezika,
uz adekvatno definisanje statusa bosanskog, albanskog i hrvatskog jezika.
Zalažemo se i za institucionalno prepoznavanje romskog jezika.
Zalažemo se da se, u skladu sa preporukama evropskih institucija, pojednostavi procedura sticanja crnogorskog državljanstva.
Crna Gora kao sekularna država ima obavezu da omogući jednakost svih vjerskih zajednica,
kao i potpunu slobodu u izražavanju vjerskih uvjerenja.
Proklamovano načelo o odvojenosti crkve od države treba izdići na nivo neprikosnovenog pravila.
Nedopustivo je da država sudi i presuđuje o stvarima koje su unutrašnje pitanje Crkve ili da se Crkva miješa u vođenje državne politike.
Obezbijedićemo poštovanje slobode pojedinca za zasnivanja porodice i rađanje djece.
Uloga države treba da bude da zakonski omogući i višestruko pomogne onima koji kroz VTO postupak žele da dobiju dijete.
Izmijenićemo Zakon o zaštitniku ljudskih prava i sloboda sa ciljem da se afirmiše institucija lokalnog ombudsmana u svim jedinicama lokalne samouprave u Crnoj Gori,
kako bi se institucija ombudsmana približila građanima
i time obezbijedila potpuna dostupnost procedura za zaštitu ljudskih prava i sloboda.
KLJUČ ZA BORBU PROTIV KORUPCIJE I ORGANIZOVANOG KRIMINALA
Uspostavićemo transparentnu upravu i snažan sistem odgovornosti za pojedince koji donose odluke od opšteg interesa.
Uvešćemo oštriju kaznenu politiku za krivična djela iz oblasti organizovanog kriminala i visoke korupcije.
Pojednostavićemo proceduru zapljenjivanja nezakonito stečene imovine i njeno efikasnije sprovođenje.
Donijećemo poseban Zakon o zaštiti državnih službenika i namještenika koji prijavljuju  slučajeve korupcije.
Osnovaćemo poseban Fond od oduzete imovine stečene organizovanim kriminalom i korupcijom,
koji bi se koristio za rješavanje teških socijalnih problema,
problema tranzicionih gubitnika na zapuštenom sjeveru,
kao i finansiranje projektnog zapošljavanja na ovom području.
Izvršićemo hitnu reviziju i raskid privatizacionih i drugih ugovora, koji su državi i građanima nanijeli očiglednu štetu,
kao i zapljena kompletne imovine funkcionera radi nadoknade pričinjene dokazanom krivicom.
Podići ćemo efikasnost pravosudnog sistema u sankcionisanju organizovanog kriminala i korupcije.
Zalažemo se za uvođenje krivičnog djela nezakonito bogaćenje javnih funkcionera.
Usvojićemo Zakon o ispitivanju porijekla imovine i posebnom oporezivanju imovine koja nije stečena na zakonit način.
Uvešćemo obavezne kontrole imovine, prihoda i rashoda kao i plaćanje poreza lica na važnim funkcijama u pravosuđu, policiji i državnoj upravi koje su podložne zloupotrebama.
Uspostavićemo bolju međunarodnu saradnju u borbi protiv prekograničnog organizovanog kriminala.
Insistiraćemo na normativnim i drugim mjerama kojima će se omogućiti djelotvorna kontrola i istraga u slučajevima policijske torture.
SPOLJNA POLITIKA
Zalažemo se za potpunu integraciju Crne Gore u Evropsku uniju što zahtijeva ozbiljan reformski rad na unutrašnjem planu kako bismo usvojili neophodne standarde koji važe u evropskoj zajednici.
Snažno ćemo se zalagati i promovisati zakonske propise koji će biti u skladu s evropskim,
i koji će, što je još važnije, biti podsticajan zakonski okvir za razvoj ekonomije i društva.
Povećaćemo broj karijernih diplomata u diplomatsko-konzularnim predstavništvima i
svesti na minimum broj političkih imenovanja na diplomatske funkcije.
Obezbijedićemo snažnije veze sa našim iseljenicima
i u saradnji sa njima kreirati ambijent za njihovo nesmetano ulaganje u Crnu Goru.
Posebnu pažnju ćemo posvetiti regionalnoj saradnji i dobrosusjedskim odnosima, kroz rješavanje aktuelnih problema i
forsiranje regionalnih projekata razvoja.
Vođeni željom za promjenama i društvenim pomirenjem,
dajemo prednost ekonomiji,
životnom standardu
i vladavini prava u odnosu na sva ostala važna pitanja.
Poštujući relevantne argumente za i protiv učlanjenja Crne Gore u NATO a imajući u vidu različite programske poglede članica VELIKE KOALICIJE KLJUČ,
saglasni smo da po ovom pitanju prioritet damo demokratskom odlučivanju građana na slobodnom referendumu uz maksimalno uvažavanje pojedinačnih pristupa subjekata koalicije.
Usvojićemo novu strategiju spoljne politike.
Uvešćemo novi način odlučivanja o spoljno-političkim pitanjima primarno na institucionalno transparentan način.
Prekinućemo praksu stvaranja loše slike o zemlji i ostvarivanju često parcijalnih ciljeva djelova vlasti putem angažovanja skupih međunarodnih lobista.
Umjesto toga na transparentan način konstituisaćemo spoljnu politiku koji će realizovati kompetentni, na demokratski način izabrani, diplomatski kadrovi.
Napravićemo diskontinuitet u odnosu na odlučivanje i funkcionisanje diplomatskih poslova u zatvorenom krugu vrha vlasti, što je dodatno uticalo na sliku zemlje kao privatne države.
Oslobodićemo se kompromitujućih kadrova, od kojih su neki čak i pod međunarodnim istragama i krivičnim procesuiranjima, koji su se u diplomatskoj službi našli zahvaljujući saradnji sa visokim političkim predstavnicima zemlje sličnog profila i biografija.
Pokrenućemo izmjene i dopune Zakona o vanjskoj politici kojim bi se preispitale nadležnosti Ministarstva vanjskih poslova,
uspostavio novi način usaglašavanja spoljne politike,
racionalizovali troškovi,
a povećala efikasnost diplomatsko-konzularne mreže.
KLJUČ ZA ODBRANU I BEZBJEDNOST
Unaprijeđićemo profesionalnost i transparentnost rada bezbjednosnih struktura.
Omogućićemo snažniju kontrolu sektora bezbjednosti.
Depolitizovaćemo upravljanje policijom.
Obezbijedićemo transparentnost rada Agencije za nacionalnu bezbjednost i staviti je pod punu civilnu demokratsku kontrolu.
Zaokružićemo koncept mobilne i profesionalne Vojske Crne Gore kao održivog sistema sa političkog, ekonomskog i socio-psihološkog aspekta.
Održivost sistema i veličina Vojske zasnivaće se na poznatim evropskim standardima sa izdvajanjem do 2% BDP za odbranu.
KLJUČ ZA  ODRŽIVI RAZVOJ
I ZDRAVU ŽIVOTNU SREDINU
Prirodne resurse ćemo koristiti s pažnjom dobrog domaćina,
a svijest da nam je to pozajmica od potomaka ugrađivaćemo u zakonska i strateška dokumenta.
Obezbijedićemo  posebnu podršku za ulaganja u obnovljive izvore energije.
Primjenjivaćemo koncesionu politiku koja planski gazduje, a ne devastira resurse,
pri čemu će koncesionu naknadu ubirati država i lokalne samouprave, što će spriječiti da se preliva u privatne džepove.
Zaštitićemo naše najvrednije prirodne lokalitete posebnim zakonom.
Ekologija je jedan od segmenata u kome je jaz između proklamovanog i stvarnog u Crnoj Gori nedopustivo velik.
Treba stalno podizati nivo ekološke odgovornosti jer stanje životne sredine direktno utiče na sve aspekte društva i uslov je održivog razvoja.
Preduzećemo odlučne korake koji će najdirektnije uticati na brzo  poboljšanje izuzetno loše ekološke situacije u našoj zemlji.
Treba promijeniti i sam pristup ovoj problematici.
Ekološki standardi moraju se do kraja poštovati u svim segmentima.
Usvojićemo novi sistemski zakon o zaštiti životne sredine uz obavezu striktnog poštovanja instituta „zagađivač plaća“.
Podsticaćemo organsku proizvodnju hrane i razvoj ekoturizma.
Podsticaćemo razvojne projekte koji koriste čiste tehnologije i obnovljive resurse.
Neophodno je poboljšati katastrofalnu ekološku situaciju u Pljevljima.
Izvršićemo reviziju svih ugovora i planskih dokumenata vezanih za ulcinjsku Solanu i definitivno je zaštititi od devastacije i proglasiti je Spomenikom prirode.
Izvršićemo reviziju svih ugovora i planskih dokumenata vezanih za područje morskog dobra
i onemogućiti njegovu dalju protivzakonitu privatizaciju i devastaciju.
Sprovešćemo decentralizaciju i sveobuhvatnu kontrolu dosadašnjeg poslovanja Javnog preduzeća Nacionalni parkovi Crne Gore i zaštititi od daljeg uništavanja nacionalne parkove.
Sprovešćemo detaljnu kontrolu poslovanja Uprave za šume i sačiniti plan korišćenja i sanacije crnogorskih šuma.
Radićemo na uklanjanju svih divljih deponija otpada na teritoriji Crne Gore.
Zaustavićemo divlju gradnju.
Riješićemo pitanje bezbjednog odlaganja medicinskog otpada.
KLJUČ ZA PLANIRANJE I UREĐENJE PROSTORA
Sprovođenjem u dužem vremenu neodgovorne politike Vlade i lokalnih samouprava u oblasti uređenja prostora, dobili smo za posljedicu da su neki značajni resursi i lokacije trajno izgubljeni.
Zalažemo se za usvajanje novog prostornog plana Crne Gore koji će poštovati savremene principe,
sačuvati specifičnosti Crne Gore i
biti u funkciji dinamičnog i održivog razvoja.
Država se mora uključiti u zaštitu priobalnog prostora, a posebno Bokokotorskog zaliva, koji je žrtva agresivne devastacije i „betonizacije“ kojom se uništava mediteranski stil gradnje i netaknuta priroda.
Neophodna je promocija lokaliteta na sjeveru Crne Gore i privlačenje stranih investitora,
koji bi uz dobro pripremljenu ponudu od strane države, sagradili nove hotele visoke kategorije, skijališta i druge sadržaje za zimski turizam.
Treba redefinisati kriterijume za izbor planera i izradu prostornih dokumenata.
Afirmisati princip da se pri donošenju planskih dokumenata posebno povede računa o kulturnoj baštini, osjetljivosti prostora, neobnovljivim i obnovljivim resursima, ambijentalnim vrijednostima.
Ponovo ćemo uspostaviti sistem državnog i regionalnih zavoda za prostorno i urbanističko planiranje.
Isto ćemo uraditi i u većim opštinama stvaranjem opštinskih urbanističkih zavoda.
Treba se više oslanjati na domaće stručnjake za izradu urbanističkih planova.
KLJUČ ZA PROSVJETU I NAUKU
Cilj prosvjete mora biti da omogući razvoj moralne i obrazovane ličnosti koju odlikuje kritičko mišljenje i društvena odgovornost.
Radićemo na temeljnoj reformi obrazovanja kako bi se zaustavila opšta regresija
i da bi se dostigao respektibilan međunarodni nivo.
Povećaćemo ulaganja u obrazovanje.
Afirmisaćemo nastavničko zanimanje,
a rad nastavnika biće adekvatno vrednovan i nagrađen uz omogućavanje kontinuiranog usavršavanja.
Standard zaposlenih u prosvjeti biće stalno poboljšavan, a uslovi rada unapređivani.
Ukinućemo sistem licenciranja i relicenciranja, a uvesti stimulaciju nastavnika za posebno postignute rezultate kako bi podobnost kao kriterijum zamijenili jasno definisanim pravilima nagrađivanja kvaliteta i normama koje će se temeljiti na stručnosti, profesionalizmu i obrazovnim referencama.
Uvešćemo stalnu i stvarnu kontrolu kvaliteta obrazovanja na svim nivoima, u državnim i u privatnim ustanovama.
Iskorijenićemo korupciju u obrazovanju.
Povezaćemo obrazovni sistem i tržište rada.
Strategijom privrednog razvoja određivaće se koji su profili budućih radnika potrebni.
Izgradićemo nove vrtiće
i povećati obuhvat djece u predškolskom obrazovanju.
Razmotrićemo mogućnost rada vrtića u dvije smjene, kako bi se olakšalo roditeljima koji radne obaveze obavaljaju u drugoj smjeni.
Reformisaćemo školske nastavne programe tako da se u prvi plan stavi učenik.
Vaspitanje i obrazovanje treba da bude utemeljeno na kritičkom mišljenju i potvrđivanju demokratskih vrijednosti sa ciljem da podstiče cjelovit razvoj ličnosti, kreativnost i inovativnost.
Zalažemo se za dosljedno poštovanje ustavnog principa ravnopravnosti ćirilice i latinice.
Poštujući ustavno načelo o besplatnom osnovnom školovanju obezbijedićemo besplatne udžbenici za učenike  osnovnih škola, za prva četiri razreda na teret sredstava državnog budžeta, a za ostale razrede na teret sredstava budžeta jedinica lokalnih samouprava na čijoj se teritoriji nalazi osnovna škola.
Formiraćemo fond za stipendiranje najtalentovanije djece od osnovne škole do doktorskih studija i programe podrške za inovativne srednjoškolce i mlade naučnike.
Razvijaćemo srednje škole u skladu sa regionalnim i lokalnim potrebama.
Sistem stručnih škola biće jedan od stubova sistema, a nastava će biti povezana sa sticanjem praktičnih vještina.
Uvešćemo stipendije za učenike i studente koji se opredijele za deficitarna zanimanja, na osnovu analize potreba na tržištu rada.
Punu pažnju posvetićemo djeci sa smetnjama u fizičkom i mentalnom razvoju,
u cilju osposobljavanja za što samostalniji život u zajednici koja ih prihvata, uvažava i čini sve da im omogući da budu njen sastavni dio.
Trajno ćemo riješićeti problem finansiranja i statusa asistenata u nastavi u inkluzivnom obrazovanju.
Sistem visokog školstva prilagodićemo potrebama društva
i mogućnostima održivog razvoja.
Radićemo na poboljšanju studentskog standarda.
Univerzitetski nastavnici imaće položaj koji zaslužuju.
Naučnoistraživački rad dobiće jasnu i kontinuiranu podršku države koja razumije koliki je značaj nauke za razvoj društva.
Nauka će biti oslobođena svih ideoloških i političkih pritisaka i razvijaće se slobodno.
Poreskom politikom podsticaćemo privredu da ulaže u naučno istraživanje.
Razvijaćemo sistem u kome će biti povezane i komplementarne obrazovne, naučne i privredne aktivnosti.
Radićemo na zaustavljanju odlaska mladih ljudi iz zemlje.
Brojnim uspješnim naučnicima iz dijaspore sistemski ćemo omogućiti da se uključe i integrišu u naš sveukupni razvoj.
Povećaćemo dostupnost neformalnog obrazovanja za mlade, posebno za one iz osjetljivih grupa.
KLJUČ ZA ZDRAVSTVENU POLITIKU
S obzirom na to da zdravlje nema cijenu, uspostavićemo finansijski održiv sistem zaštite zdravlja,
sa ravnopravnim pristupom za sve građane.
Sistem zdravstva u Crnoj Gori karakterišu nezadovoljstvo pacijenata i zdravstvenih radnika, te ogromni troškovi.
I po objektivnim pokazateljima zdravstveni status stanovništva na nižem je nivou od zemalja u okruženju.
Smanjuje se stopa prirodnog priraštaja, uočljivo je i starenje populacije.
Neophodno je sprovesti reformu zdravstvenog sistema.
Potrebno je jačati kapacitete i
podizati nivo znanja ljekara na primarnom nivou zdravstvene zaštite.
Sagradićemo nove zdravstvene objekte, domove zdravlja i bolnice.
Posao zdravstvenih radnika treba da bude adekvatno vrednovan i nagrađen.
Omogućićemo zdravstvenim radnicima dostojanstven zivot, prema težini posla koji obavljaju i odgovornosti koji taj posao nosi.
Iskorijenićemo korupciju u zdravstvu.
Značajno ćemo povećati sredstva uložena u ljudske resurse.
Ljekare i drugo zdravstveno osoblje treba školovati na prestižnim svjetskim školama pod posebnim ugovorima
i po povratku im obezbijediti da za rad i stručnost budu adekvatno nagrađeni.
Time će se i spriječiti odliv najboljih ljekara iz Crne Gore.
Način finansiranja sistema zdravstva, osim doprinosnog modela, treba proširiti modelom plaćanja dobrovoljnog i dopunskog osiguranja.
Treba težiti besplatnoj zdrastvenoj zaštiti građana Crne Gore.
Treba reformisati nepotpuno centralizovan sistem javnih nabavki koji dovodi do skuplje pojedinačne cijene lijeka.
Revidiraćemo Listu lijekova u smislu efikasnosti, kvaliteta ali i farmakoekonomike, da bi se nabavljali dovoljno kvalitetni a efikasni lijekovi za određene indikacije.
KLJUČ ZA KULTURU
Kultura, kao nauk slobode, a ne podaništva, treba da otvoreno i hrabro postavlja prava pitanja, a ne nudi lažne odgovore.
Zahvaljujući aktuelnoj politici kultura je pretvorena u čekaonicu za privilegije.
Država treba da obezbijedi uslove za slobodan razvoj kulture i umjetnosti, bez cenzure.
Ideološkom i političkom pritisku ne smije biti mjesta u kulturi.
Stvaralaštvo treba da bude slobodno vrednovano od javnosti i stručnjaka.
Politika u oblasti kulture treba strateški da bude objedinjena na lokalnom, regionalnom i državnom nivou u cilju očuvanja i podsticanja razvoja.
Unaprijedićemo rad i angažovanje države na dostojnoj promociji naše kulture.
Kako je naše nasljeđe formirano uticajem različitih kultura i civilizacijskih krugova, treba njegovati različitost i suprotstavljati se negiranju bilo koje tradicije čije tragove možemo uočiti u različitim etapama našeg istorijskog kretanja.
Potvrđene vrijednosti iz tradicije treba da budu dio naše savremenosti.
Podržaćemo razvoj savremene kulture i umjetnosti.
Preispitaćemo privilegije ostvarene na konceptu postojećeg „dvorskog“ podaništva.
Uradićemo Nacionalnu strategiju za podsticanje čitanja.
Uticaćemo na hitno formiranje  elektronske baze kulturne baštine, dostupne svima.
Eliminisaćemo sivu ekonomiju i uvesti u legalne tokove tržište umjetnina i antikviteta.
Finansiranje institucija kulture treba da bude budžetsko, iz privatnih izvora, donacija i zadužbina.
Poreskim olakšicama podsticaćemo privatne doprinose kulturi.
Manjinskim narodima mora biti obezbijeđeno da čuvaju i razvijaju sopstvenu kulturu i tradiciju.
Zalažemo se za otvoren i tolerantan dijalog o svim pitanjima iz naše istorije, pa i o onima koja izazivaju oprečna mišljenja i stavove.
Smatramo da tim temama treba prilaziti sa ciljem da se afirmišu vrijednosti kao što su tolerancija i međusobno uvažavanje,
sa namjerom da iz uvida u tradiciju izvučemo pouke za stvaranje boljeg, pravednijeg i integrisanijeg društva u kome će razlike biti bogatstvo i izvor zajedništva.
Umjetničko stvaralaštvo treba da ima i profitabilnu dimenziju, ali se ne smije sasvim prepustiti tržištu, nego država treba da promoviše potvrđene vrijednosti.
Naš je cilj kulturološki snažna društvena zajednica obrazovanih i informisanih građana,
sa prepoznatljivim različitim umjetničkim scenama,
sa zaštićenim i revalorizovanim kulturnim blagom koje doprinosi blagostanju društva i pojedinaca.
Promovisaćemo osjećaj pripadnosti evropskom,
ali i svjetskom kulturnom i svakom drugom identitetu,
uz čuvanje multikulturalnosti Crne Gore.
KLJUČ ZA SLOBODU MEDIJA
Slobodni mediji prate slobodno i demokratsko društvo i njegov su neophodan uslov.
Zalagaćemo se za pobjedu principa istine kao temelja profesionalnog novinarstva.
Zaštitićemo profesiju novinara od svake vrste pritiska.
Novinare treba tretirati kao službena lica prilikom obavljanja djelatnosti.
Iniciraćemo izmjene zakona koje bi doprinijele profesionalizaciji Javnog servisa i
kako bi se smanjila mogućnost zloupotrebe medija.
Javni servis mora da radi u interesu građana, a ne u interesu Vlade.
On mora biti finansijski i uređivački nezavisan.
Nacionalne radio/tv frekvencije transparentnije će se dodjeljivati.
Na zakonit način treba podržati privatne medije koji dominantno proizvode vlastiti program.
Spriječićemo materijalno-finansijske odmazde prema medijima koji kritikuju rad državnih organa.
Sankcionisaćemo zloupotrebu medija za plasiranje sadržaja čiji je cilj sramoćenje pojedinaca, vođenje prljavih kampanja i medijske hajke.
Treba smjelije kontrolisati zloupotrebe na internet prostoru.
KLJUČ ZA CIVILNO DRUŠTVO, SPORT
I POLITIKU PREMA MLADIMA
Izmjenićemo Zakon o nevadinim organizacijama u cilju pune transparentnosti i pravednosti postupka donošenja odluka o dodjeli sredstava iz državnog budžeta i budžeta jedinica lokalne samouprave.
Donijećemo Strategiju razvoja sporta, što je preduslov za njegov razvoj.
Stvaraćemo sinergiju između profesionalnog sporta i sporta u službi očuvanja zdravlja i prevencije bolesti.
Reformisaćemo program nastavnog predmeta Fizičko vaspitanje u školama, kao mjera stvaranja i razvijanja zdravih stilova života i sportskih vrijednosti kod mladih.
Donijećemo odluku o izgradnji prve sportske gimnazije i
prve zatvorene atletske dvorane i za te namjene izdvojiti posebna sredstva u državnom budžetu.
Povećaćemo ulaganja u izgradnju novih sportskih terena, rekreativnih centara, trim staza, biciklističkih staza u cilju promovisanja zdravih stilova života.
Definisaćemo prioritete u izgradnji sportske infrastrukture.
Razvojnim projektima podsticaćemo sportski turizam,
koji će uticati na povećanje ponude i konkurentnosti Crne Gore i, prije svega, dovesti do produžavanja turističke sezone.
Rukovodeće strukture u svim sportskim savezima i udruženjima činiće profesionalci i dokazani stručnjaci.
Razvojnu politiku sporta usmjerićemo ka unapređenju fizičke kulture u predškolskim, školskim i studentskim ustanovama, razvoju vrhunskog i rekreativnog sporta.
Depolitizovaćemo sport.
Adekvatnom zakonskom regulativom definisaćemo obavezu države da finsnsira stalne naknade za nosioce svjetskih i olimpijskih medalja u svim kategorijama (seniori, juniori, lica sa invaliditetom, veterani).
Izgradićemo nove i renovirati postojeće sportske objekte
i obezbijediti adekvatne uslove za trening vrhunskih sportista.
Izgradićemo dodatne sportske terene za rekreativno bavljenje sportom
i promovisati rekreativni sport radi poboljšanja psiho-fizičkog zdravlja svih građana.
Uspostavićemo sistem finansiranja sporta: povećati sredstva za pripreme sportista, uvesti olakšice za sponzore, i uspostaviti nadzor nad trošenjem budžetskih sredstava.
Radićemo na poboljšanju uslova za masovnije bavljenje sportom lica sa invaliditetom,
počevši od obezbjeđivanja prilaza sportskim objektima pa do besplatnih treninga.
Usvojićemo Zakon o sprečavanju nasilja i nedoličnog ponašanja na sportskim terenima i uvesti stroge kazne za lica koja ga se ne budu pridržavala.
U okviru politike zapošljavanja, posebnim mjerama stimulisaćemo zapošljavanje mladih.
Osnažićemo samozapošljavanje mladih.
Sistemski ćemo riješiti podsticanje izgradnje stanova za mlade bračne parove donošenjem posebnog zakona i formiranjem posebnog stambenog fonda.
Zalagaćemo se za beskamatno kreditiranje stambenih potreba mladih.
Usvojićemo državnu strategiju za mlade.
Stimulisaćemo građanski aktivizam mladih.
NAJBOLJE ZA CRNU GORU!
VELIKA KOALICIJA KLJUČ:
DEMOS – SNP – URA
