Valgtemaer
Holdninger - ikke ideologi
CD er et borgerligt midterparti, der blev stiftet i 1973.
CD bygger ikke på en bestemt ideologi.
CD mener at ideologierne er forældede.
De opstod i en tid med store modsætninger, mens nutidens Danmark er et samarbejdssamfund, hvor et ideologisk program ikke giver mening i praktisk politik.
CD's formålsparagraf siger, at vi skal arbejde for:
•at fastholde og videreudvikle vort demokratiske velfærdssamfund.
•medmenneskelig ansvarlighed og respekt for minoritetsgrupper.
•et forenet Europa.
•det bedst mulige sammenhold mellem alle lande
med demokratisk styreform
•med udgangspunkt i det atlantiske fællesskab
•de fundamentale politiske og sociale rettigheder for mennesker i alle lande.
CD arbejder for, at de politiske beslutninger i Folketinget træffes i samarbejde mellem de to store blokke.
Det giver den tryghed og stabilitet, der er afgørende for at fastholde et samfund af høj kvalitet.
CD vil ikke acceptere at den ene halvdel af befolkningen bestemmer over den anden halvdel
- der må samarbejdes, hen over midten.
CD har altid samarbejdet om større politiske beslutninger.
Nogle gange har CD derved kunnet trække de store borgerlige partier ind mod midten - andre gange socialdemokraterne.
I borgerligt regeringssamarbejde har CD optrådt som social garant
- og i regering med socialdemokratisk ledelse som garant for en erhvervsvenlig borgerlig holdning.
CD vil fortsat stå på midten af dansk politik, som garant for det samarbejdende samfund, og imod modsætningernes tyranni.
Når det nye Folketing samles vil CD arbejde for:
Jobfradrag
Jobfradraget løser en gordisk knude i det danske skattesystem,
og ideologi må ikke stå i vejen for, at vi får flere mennesker væk fra offentlig forsørgelse og i gang med et arbejde.
CD's tanke med et jobfradrag er netop at gøre det økonomisk mere fordelagtigt at tage et job,
uden at forringe dagpengene, kontanthjælpen og andre overførsler,
men simpelthen ved, at et lavtlønsjob skal give en større indkomst efter skat.
CD har lavet en model for, hvordan jobfradraget kan skrues sammen.
Det skal være sådan, når man har en arbejdsløn omkring 100.000 kr. / om året, så får man et ekstra fradrag på 20 procent, det vil sige på 20.000 kr.
Tjener man mere end 100.000 kr. behøver man ikke det samme fradrag, så det nedtrappes med stigende indkomst.
Dermed får de lavest lønnede en skattelettelse, så de kan tjene mere efter skat, til en lavere løn.
Så behøver fagforeningerne ikke at kræve så meget i lønforhøjelse,
og der kan blive plads til flere på arbejdsmarkedet.
Beregninger i Erhvervsministeriet og hos Vismændene har uafhængigt af hinanden vist at, jobfradraget kan skabe mindst 20.000 nye job.
Det er ikke det afgørende, om modellen bliver et fradrag på 20 procent, eller det bliver et fast kronebeløb eller en forhøjelse af personfradraget med tilhørende justeringer.
Det skal vi bare se at blive enige om.
Vi kan ikke være andet bekendt over for de mennesker, der gerne vil ud og lave noget, men som bliver tvunget til at sidde hjemme med foldede hænder.
De har ikke råd til at gå på arbejde, fordi de så mister boligtilskud og de andre overførsler.
I CD stiller vi krav om, at flere skal have chancen for at få et job.
Lejeværdi og bilskatter
CD står fast på, at skatten af lejeværdi skal afskaffes helt.
Lejeværdien er en urimelig misundelsesskat - en omvendt Robin Hood - som ikke afhænger af om man har indkomst til at betale skatten med, men alene afgøres af, om man tilfældigvis bor i et område, hvor boligerne er dyre.
CD vil holde V og K fast på musketereden om at afvikle lejeværdien over de næste fire år.
Bilen er nødvendig for mange for at kunne komme på arbejde, for at kunne får dagligdagen til at svinge rundt med at hente børn, købe ind og så videre.
I landdistrikterne er afstandene lange og et effektiv kollektiv transport er ikke en realistisk mulighed.
Derfor er befolkningen i landdistrikternes er afhængige af bilen.
CD vil ikke medvirke til, at beskatningen af bilisterne bliver sat i vej ret.
Bøvlet skal væk
Mange erhvervsdrivende oplever i dagligdagen et væld af blanketter, skemaer mv. , som skal indsendes med oplysninger til det offentlige.
Amter, kommuner og statslige myndigheder stiller en mængde krav, som ikke tjener et rimeligt formål.
CD vil bekæmpe "det administrative bøvl", så det bliver lettere at være virksomhed.
Erhvervslivet skal tjene pengene hjem
til at finansiere velfærdssamfundet.
Derfor skal vi sørge for, at give virksomhederne gode muligheder for at arbejde, producere og eksportere.
Selskabsskatten skal sænkes, så Danmark kan tiltrække virksomhederne
og sikre, at danske virksomheder ikke flytter til udlandet.
CD har fået nedsat et sagkyndigt udvalg under skatteministeriet, som i slutningen af 1998 kommer med forslag til lempelser af generationsskiftevilkårene
- og CD vil kæmpe for at få forslagene ført ud i livet.
Se vedlagte forslag til fjernelse af bøvl.
Efterløn bevares
CD ønsker ikke at røre ved efterlønnen for derved at tvinge flere ældre til at blive længere på arbejdsmarkedet.
Den bekymring, visse økonomer og politikere lægger for dagen med hensyn til finansieringen af "den tikkende ældrebombe", deler CD ikke
- det afgørende er ikke, hvor mange der er i arbejde hvor længe.
Vi vil opleve en ældregruppe med vidt forskellige behov, og generelt vil kommende ældre i højere grad selv have sparet op til alderdommen.
Det betyder på en gang mindre offentlige udgifter til alle indtægtsbestemte ydelser og øgede skatteindtægter.
Samtidig ønsker CD en ældrepolitik, der først og fremmest tager hånd om dem, der har mest brug for fælles skabets hjælp,
frem for at brede ressourcerne ud i et tyndt lag til alle.
CD ønsker bedre muligheder for fleksibel tilbagetrækning fra arbejdsmarkedet og ser gerne, at flere ældre fortsætter på jobbet, også når de er fyldt 60 år.
Men det skal ske ved at gøre det mere attraktivt at fortsætte, ikke ved at forringe efterlønnen.
Virksomhederne må selv yde deres del og foretage en holdningsbearbejdning, så ældre medarbejderes viden og erfaring værdsættes og udnyttes bedst muligt.
Barrierer for deltidsarbejde må arbejdsmarkedets parter se at få klaret.
Men lovgivningen må også tilpasses, så ældre på arbejdsmarkedet ikke diskrimineres for eksempel med hensyn til efteruddannelse.
CD lover ikke højere folkepension eller bedre ydelser.
Det er ensomheden og mangelen på mennesker til at løse serviceopgaverne, der er den største udfordring i ældrepolitikken.
Samtidig ligger der her et område med mange jobmuligheder på arbejdsmarkedet.
CD lægger afgørende vægt på 5 hensyn:
•Fleksibel tilbagetrækning fra arbejdsmarkedet
•Omsorg
•Retssikkerhed
•Forenkling
•Koordineret planlægning i tide
En ny folkeskole
CD ønsker at udfylde det kvalitets- og tidstab, der er sket i undervisningen,
og give folkeskolen et "ryk" fremad med udvidede fysiske og indholdsmæssige rammer.
CD's løsning er en "heldagsskole", hvor lokaler og udstyr også kan benyttes i eftermiddagstimerne til undervisningsformål.
De normale timetal skal hæves på de yngste og mellemste klassetrin,
og eleverne skal have "efter-skoletid-tilbud", hvor de enten vælger selv eller bliver henvist til en bestemt aktivitet i samarbejde mellem skole og hjem.
Som alternativ til perspektivløs opbevaring i pasningsordninger skal der gives tilbud med kvalitet
og undervisningsindhold af både musisk/kreativt og bogligt tilsnit.
Obligatorisk børnehaveklasse
Tiden er inde til at gøre børnehaveklassen obligatorisk.
De fleste børn går allerede i børnehaveklasse, så det vil ikke være noget stort skridt at gøre børnehaveklassen obligatorisk.
Dermed er det også muligt at starte undervisningen tidligere end i dag.
CD ønsker ikke at afskaffe den gradvise overgang til "rigtig" undervisning i skolens fag,
men elever, der er parate til det, skal i gang
- og ikke forhindres i f.eks.  at lære at læse, så snart de kommer i skole.
Ved at starte skolen tidligere kan eleverne komme længere.
4-årigt gymnasium
Flere og flere søger gymnasiet, som i dag har store problemer med at klare hensynet til det almendannelse og det studieforberedende indhold godt nok.
Niveauet er faldet,
og problemet forplanter sig videre til de videregående uddannelser.
Det ønsker CD at ændre.
CD ønsker at hæve niveauet i folkeskolen, så eleverne kan leve op til krav og forventninger ved overgang til gymnasiet
- og samtidig ønsker CD en gymnasiereform, der forbedrer gymnasiets studieforberedende indhold.
CD ønsker et fireårigt gymnasium, der er delt i en toårig almentdannende grunddel, svarende til den nuværende HF, og en toårig studieforberedende overbygning.
Anstændig udlændigepolitik
Der kan ikke røres ved reglerne for at opnå ophold i Danmark for flygtninge.
Derimod skal integrationen forbedres i folkeskolen, på arbejdsmarkedet og i boligpolitikken,
men reglerne er stramme nok,
og Danmarks udlændingepolitik, skal ikke dirigeres af den yderste højrefløj, hvis det skal være op til CD.
Med den nye folkeskole, som CD foreslår, bliver der masser af tid til mere undervisning,
men også til at, vi kan indføre indslusningsklasser for fremmedsprogede børn
og mere obligatorisk danskundervisning
og stadig bevare modersmålsundervisningen.
Naturligvis skal alle børn kunne tale dansk, inden de kommer i 1. klasse.
Fakta: Der kommer færre hertil og færre får lov at blive
Antallet af spontane asylansøgere faldt med 13% fra 1996 til 1997 (fra 5893 til 5100).
Faldet kan forklares ved, at færre somaliere og palæstinensere søger om asyl.
Antallet af meddelte opholdstilladelser i alle asylsager faldt 31% fra 1996 til 1997 (fra 8629 til 5954).
Flest opholdstilladelser er givet tilsomaliere.
I løbet af 1997 er antallet af asylcentre i drift faldet fra 33 til 23.
Antallet af tilladelser til familiesammenføring er faldet med 13 % fra 1996 til 1997 (fra 8727 til 7560).
I de fleste sager er der tale om familiesammenføring af ægtefæller eller samlevere.
De største familiesammenførignsnationaliterer er Tyrkiet og Somalia.
Antallet af opholdstilladelser med henblik på beskæftigelse er steget 8% fra 1996 til 1997 (fra 2750 til 2958).
De fleste af disse tilladelser gives til praktikanter og specialister.
Vi sender også asylansøgere ud af landet og siger nej til familiesammenføring:
I 1997 forlod 1543 asylansøgere Danmark - heraf 1165 efter afslag fra udlændingemyndighederne.
Antallet af afslag på familiesammenføring er steget med 59% fra 1996 til 1997 (fra 1891 til 2998).
Bedre sygehuse
Vi udnytter ikke ressourcerne godt nok på sundhedsområdet.
Der er for mange sygehuse, der kaster sig over de samme specialiserede funktioner.
En model med sygehusregioner omkring universitetshospitalerne og sammenlægning af specialer vil være langt mere effektiv.
På den måde kunne almindelige sygdomme, som udgør 90% af arbejdet på et hospital, opprioriteres, og ventelisterne nedbringes.
En sådan udvikling betyder ikke nedlæggelse af de små sygehuse, dem er der brug for til f.eks.  tilrettelagt kirurgi.
Visse sygdomme behandles desuden godt og billigt af praktiserende speciallæger.
Behandling af f.eks.  brok, grå stær eller åreknuder er langt billigere hos en speciallæge end på et hospital.
Ved øget brug af denne mulighed bliver ventelisterne til sygehusene kortere.
Hospitalerne skal samarbejde,
og det kan ikke nytte noget, at hver amt har sin sundhedsplan.
Skat på sundhed væk
CD er imod skat på sundhed.
Arbejdsgivere skal have lov til at betale for hofteoperationer, rygbehandling eller alkoholafvænning for medarbejdere, uden at medarbejderne skal straffes af skattevæsenet.
Det mener CD, men sådan er det ikke i dag.
Derfor har CD fremsat forslag i Folketinget, som i første omgang giver medarbejderen skattefrihed for alkoholafvænning.
Flere medarbejdere har allerede oplevet det ubehagelige at få en efterregning fra skattevæsenet, fordi de har sagt ja tak til arbejdsgiverens tilbud om hjælp.
Skattefriheden vil være med til at styrke virksomhedernes sociale ansvar,
og det ligger også i forslaget, at der skal udarbejdes en positivliste over brugbare behandlinger, som der ikke skal betales skat af.
Samfundet sparer penge,
og ventetiden forkortes på de offentlige tilbud,
når arbejdsgiveren går ind og betaler for den private behandling, og den hjælp skal selvfølgelig ikke straffes.
Voldtægtscentre
CD ønsker at sikre voldtægtsofre adgang til en lettilgængelig og kompetent undersøgelse og behandling uden at lægge hindringer i vejen for den nødvendige efterforskning, ved at oprette voldtægtscentre på hospitalerne.
CD ønsker, at behandlingen af voldtægtsofre skal tilgodese ofrets omsorgsbehov.
Ofret skal ikke gennem en belastende og besværlig proces, hvor man først skal på politistationen, have optaget en rapport og efterfølgende køres væk til en retslægelig undersøgelse et andet sted.
Det må være rimeligt, at ofre for voldelige overgreb hurtigst muligt kommer til det, der trænges allermest til: Omsorg, rådgivning og behandling.
CD ønsker, at et offer altid skal kunne henvende sig og få tilbud om undersøgelse, dokumentation og behandling af voldsfølger på det nærmeste hospital.
Hospitalet skal koordinere bistanden til den pågældende og herunder tilbyde psykologisk bistand.
Efter ensartede retningslinjer skal hospitalet kontakte politi og skaffe bistandsadvokat.
Retspolitik
Reaktionen på kriminalitet skal være kontant.
Hvad enten kriminalitet bliver begået af en teenager, en garvet kriminel eller en førstegangskriminel, skal der komme en hurtig og mærkbar reaktion, som står i rimeligt forhold til lovovertrædelsen.
For den 14-årige kan det f.eks.  være en samtale med forældrene på politistationen,
mens det for den garvede kriminelle kan være lang tids fængsel
og for den voksne førstegangskriminelle kan det måske være 50 timers samfundstjeneste som bogopsætter på det lokale bibliotek.
Forbrydere, som begår grov vold eller begår vold flere gange, skal straffes med længere straffe end i dag.
Samfundet skal ikke acceptere, at enkelte gør hverdagen utryg for en stor gruppe andre.
CD vil gerne gøre politiet mere synligt i gadebilledet
- det har en stor forebyggende effekt på både vold, tyverier og anden kriminalitet.
Politiets muligheder for at opklare bandekriminalitet og anden grov kriminalitet skal forbedres.
Politiet skal bl.a. have mulighed for at bruge civile meddelere for at kunne komme til bunds i de organiserede bander.
Bedre miljø og fødevarer
Den danske miljøindsats skal koncentreres der, hvor Danmark kan gøre noget.
CD bakker helt op om aftalerne fra Riokonferencen i 1992 om miljøet.
Miljøet skal beskyttes, både grundvandet og luften vi indånder.
CD ønsker, at der fortsat skal være rent drikkevand i de danske vandhaner.
Lad os forbyde de farligste stoffer
- og så inspirere og lokke landmændene til mere miljørigtig virksomhed.
Måske kommer maden så til at koste mere, men det må være i orden.
Kvalitet koster, og det må være det samlede danske samfund, der gør en indsats.
Det er ikke kun landmændenes økonomi, det skal gå ud over.
CD ønsker, at vi fortsat skal kunne spise maden uden at blive syge af den.
Forbrugerne skal have mulighed for at vælge fødevarer af dårlig kvalitet fra.
Forbrugerne skal vide, hvor fødevarerne kommer fra, og hvordan de produceres.
Miljøindsatsen skal bæres af os alle sammen,
og det nytter ikke noget, at det ensidigt bliver lagt på virksomhederne at bære miljøbyrden,
for så mister vi konkurrenceevnen.
Indsatsen skal gøres, der hvor man får mest miljø for pengene
- det er det CD kalder "miljømæssigt godt købmandsskab".
Vandmiljøplan II
Målet for vandmiljøplan II, som er indgået mellem CD, regeringen, V, K og SF er at reducere kvælstofudvaskningen fra landbruget med lait 40.000 tons årligt.
For at nå op på denne reduktion er det taget flere omlægninger af den traditionelle landbrugsdrift i anvendelse,
som f.eks.  etablering af vådområder, øget skovrejsning på landbrugsjord, bedre udnyttelse af husdyrgødningen.
Det helt store diskussionsemne har været, at "kvælstofnormen" skulle nedsættes med 10 pct
- altså groft sagt, at der kun måtte bruges 90 pct.  af den hidtil anvendte mængde kvælstofgødning.
CD har hele vejen i gennem forsøgt at få miljøministeriets folk og landbrugets folk til at sætte sig ved samme bord for at forhandle tingene på plads
- en aftale man bliver enige om er nu en gang lettere at få alle parter til at overholde, end hvis aftalen bliver trukken ned over hovedet på en.
Aftalen sikrer foreløbigt en reduktion af udvaskningen på 37.000 tons pr.  år,
og der mangler således fortsat ca. 3.000 tons for at opnå det satte mål.
CD har accepteret den kraftige stramning af kvælstofnormen, idet der i år 2002 skal ske en revurdering af aftalens resultater.
EU
CD er tilhængere af et samlet Europa.
Da partiet blev stiftet i november 1973, var et af punkterne i partiets formålsparagraf:
"CD vil virke for et forenet Europa".
Dette skete blandt andet på baggrund af, hvad Europas blodige historie har lært os:
Hvis ikke vi samarbejder på tværs af landegrænserne i Europa, udvikler der sig hurtigt konflikter,
der i værste fald kan føre til krige.
Dette mønster har gentaget sig gang på gang.
EU er et middel til at bryde dette mønster, der har betydet død, ødelæggelse og ufattelige lidelser for millioner af mennesker.
CD anbefaler Amsterdamtraktaten.
EU er den bedste vej til fred, stabilitet og velstand i det Europa, vi er en del af.
Berlinmurens fald har givet enestående muligheder for at skabe et helt og nyt Europa.
Men de nye demokratier i øst har det ikke !et.
Udgangspunktet kan næsten sammenlignes med det udbombede Vesteuropa efter 2. verdenskrig.
Østlandene skal have gang i deres økonomier, forbedre de sociale forhold
og udvikle deres demokratier.
Problemer med fanatisk nationalisme, der dukker frem sted efter sted,
må. ikke føre til nye konflikter eller krige.
Derfor har de nye demokratier søgt om optagelse i EU, og derfor skal de med.
Uden en vedtagelse af Amsterdamtraktaten, risikerer vi at bremse for deres optagelse.
En udvidelse af EU er den bedste garanti for en fredelig fremtid, både her og i resten af Europa.
Forsvarspolitik
Opbruddene i Østeuropa og udviklingen i verden har tydeligt vist, at demokrati ikke er en selvfølge
- det er noget, der skal kæmpes for.
Danmarks frihed er værd at forsvare,
og CD ønsker et effektivt og tidssvarende forsvar med hovedvægten på vort medlemsskab af NATO.
Forsvaret er ikke det eneste middel til at skabe sikkerhed.
Den økonomiske politik, markedspolitikken, Ulandspolitikken, alle de mange forbindelser med verden omkring os, indeholder elementer af sikkerhedspolitik.
Derfor er der en direkte sammenhæng mellem CDs holdning til EU,
NATO, FN og andre internationale organisationer
og CD's holdning til forsvaret.
