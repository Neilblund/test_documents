Οι βουλευτικές εκλογές του ερχόμενου Μάη πραγματοποιούνται σε μια περίοδο ιδιαίτερα σημαντική και κρίσιμη για την Κύπρο, την Κυπριακή Δημοκρατία, το κυπριακό πρόβλημα, την κυπριακή οικονομία, την κυπριακή κοινωνία.
Το Δημοκρατικό Κόμμα απευθύνει χαιρετισμό τιμής και εκτίμησης προς τον κυπριακό λαό
 και τον καλεί σε συμπόρευση στη βάση των κοινών οραμάτων, των κοινών προσδοκιών, των κοινών προβληματισμών, των κοινών στόχων.
για μια δίκαιη, έντιμη, αξιοπρεπή, δημοκρατική, λειτουργική και βιώσιμη λύση του κυπριακού προβλήματος,
για την πλήρη ενσωμάτωση της Κύπρου στην Ευρωπαϊκή Ένωση,
για τη διεύρυνση της δημοκρατίας και την ενίσχυση των θεσμών της,
για την εμπέδωση του κράτους δικαίου και του κοινωνικού κράτους,
για την εξυγίανση της πολιτικής, της οικονομίας, της δημόσιας διοίκησης και του δημόσιου βίου,
για τη μεταρρύθμιση και τον εκσυγχρονισμό των δομών, των διαδικασιών και των λειτουργιών του κράτους, της οικονομίας και της κοινωνίας,
για την πραγμάτωση της αξιοκρατίας,
της ισονομίας
και της ισοπολιτείας,
για την εμπέδωση της κοινωνικής δικαιοσύνης,
 της κοινωνικής αλληλεγγύης
και κοινωνικής συνοχής,
για τη συνεχή αναβάθμιση της ποιότητας ζωής,
για τη διασφάλιση των βασικών κοινωνικών δικαιωμάτων του πολίτη για την υγεία, την παιδεία, την εργασία, την ασφάλεια,
 για τη στήριξη της κοινωνίας των πολιτών.
Το Δημοκρατικό Κόμμα παραμένει πρωτίστως δεσμευμένο στις αρχές που έχει διακηρύξει από την ίδρυσή του και που με συνέπεια για 30 τώρα χρόνια έμπρακτα ακολουθεί και στηρίζει.
Οι αρχές της ελευθερίας, της δημοκρατίας και της δικαιοσύνης αποτελούν καθοδηγητικό φάρο και σταθερό στόχο των αγώνων, της προσφοράς και της πολιτικής του Δημοκρατικού Κόμματος
 και το χρέος απέναντι στην πατρίδα και το λαό γνώμονα της πολιτικής του δράσης.
Πιστοί στα οράματα του Εθνάρχη Μακαρίου και του Σπύρου Κυπριανού και με την αγωνιστική και διεκδικητική καθοδήγηση του Τάσσου Παπαδόπουλου, με διορατικότητα και γνώση, το Δημοκρατικό Κόμμα συνεχίζει σταθερά την πορεία της τιμής και του καθήκοντος και τον αγώνα για την δικαίωση της Κύπρου και του λαού της.
Το Δημοκρατικό Κόμμα παραμένει επίσης δεσμευμένο να εργαστεί για την προώθηση και υλοποίηση των αρχών, των στόχων και των πολιτικών προτάσεων που περιλαμβάνονται στο Πρόγραμμα Διακυβέρνησης του Τάσσου Παπαδόπουλου.
Στηρίζουμε την κυβέρνηση Τάσσου Παπαδόπουλου, αξιολογούμε ως ιδιαίτερα θετικό το έργο που έχει επιτελέσει στα τρία χρόνια της θητείας της
 και θα εργαστούμε για την υλοποίηση όλων των προνοιών του Προγράμματος Διακυβέρνησης.
Παράλληλα, το Δημοκρατικό Κόμμα ελέγχει την εξουσία.
Ζητά επιτάχυνση των ρυθμών και αύξηση της παραγωγικότητας και της αποτελεσματικότητας της κυβέρνησης και της κρατικής μηχανής
 και θα εργαστεί ώστε η κυβέρνηση να κάμει ακόμα περισσότερα και καλύτερα πράγματα προς όφελος του κοινωνικού συνόλου, με γνώμονα πάντοτε το δημόσιο συμφέρον.
Περισσότερα, κυρίως για τις μη προνομιούχες ομάδες του πληθυσμού. Για τους άπορους, τους χαμηλόμισθους, τους χαμηλοσυνταξιούχους, τους ηλικιωμένους, τους κατοίκους των ορεινών περιοχών.
Περισσότερα και καλύτερα πράγματα για τους νέους.
Περισσότερα και καλύτερα πράγματα για τους μικρομεσαίους
 και γενικότερα για εκείνες τις ομάδες του πληθυσμού που πρέπει να τύχουν κρατικής αρωγής και στήριξης.
Το Δημοκρατικό Κόμμα ταυτίζεται, από τη μια, με τον Πρόεδρο Τάσσο Παπαδόπουλο και την κυβέρνησή του και, από την άλλη, με την κοινωνία.
Υπηρετεί την κοινωνία. Έχει στο επίκεντρο της προσοχής και της πολιτικής του δράσης τον άνθρωπο , τον απλό άνθρωπο, ιδιαίτερα το μη προνομιούχο άνθρωπο, τα προβλήματα, τις έγνοιες, τις αγωνίες και τις προσδοκίες του.
Έχουμε κηρύξει πόλεμο κατά της διαφθοράς, της διαπλοκής και της ευνοιοκρατίας.
Είμαστε αποφασιστικά υπέρ της διαφάνειας, της αξιοκρατίας,
Δεν μας ενδιαφέρουν τα συμφέροντα των ολίγων.
Υπηρετούμε και στηρίζουμε τα συμφέροντα των πολλών, το δημόσιο συμφέρον,
το εθνικό συμφέρον.
Το Δημοκρατικό Κόμμα απευθύνεται στον κυπριακό λαό με πλήρη επίγνωση του χρέους προς την πατρίδα και το λαό
 και με πλήρη συνειδητοποίηση της ευθύνης του να εργαστεί για ένα καλύτερο μέλλον για την Κύπρο και το λαό της.
Συνεχίζουμε με συνέπεια την 30χρονη διεκδικητική πολιτική μας στο κυπριακό πρόβλημα, ως έπαλξη αγώνα και διεκδίκησης των δικαίων και των δικαιωμάτων της Κύπρου και του λαού της.
Λέμε ΟΧΙ σε κάθε σχέδιο ή μεθόδευση για επιβολή άδικης ή νόθας λύσης.
 Λέμε ΟΧΙ στο άδικο.
Λέμε ΟΧΙ στο ανέντιμο.
Λέμε ΟΧΙ στο αναξιοπρεπές.
Λέμε ΝΑΙ σε μια δίκαιη, έντιμη, λειτουργική και βιώσιμη λύση του κυπριακού προβλήματος.
Παραμένουμε σταθεροί σε λύση του κυπριακού προβλήματος στη βάση των περί Κύπρου ψηφισμάτων και αποφάσεων των Ηνωμένων Εθνών,
των αρχών του διεθνούς δικαίου, των αποφάσεων των διεθνών δικαστηρίων,
των αρχών πάνω στις οποίες οικοδομήθηκε η Ευρωπαϊκή Ένωση.
 Μια λύση που να εξυπηρετεί και να διασφαλίζει τα δικαιώματα και τα συμφέροντα των νομίμων κατοίκων της Κύπρου και ουδενός ξένου.
Η λύση του κυπριακού προβλήματος πρέπει να τερματίζει την κατοχή,
να διασφαλίζει την ανεξαρτησία, την κυριαρχία, την εδαφική ακεραιότητα και την ενότητα της Κυπριακής Δημοκρατίας, του Κυπριακού λαού, της Κυπριακής οικονομίας και των θεσμών του Κυπριακού κράτους.
Το Δημοκρατικό Κόμμα, που πρωτοστάτησε στην απόρριψη του σχεδίου Ανάν, ανταποκρίνεται πλήρως στην λαϊκή εντολή της 24ης Απριλίου 2004
και εργάζεται για την δημιουργία ενός παλλαϊκού πατριωτικού αγωνιστικού μετώπου διεκδίκησης και υπεράσπισης των δικαίων και των δικαιωμάτων του Κυπριακού λαού στο σύνολό του.
Συμπαρατασσόμαστε και συνστρατευόμαστε με τους πρόσφυγες, τους εγκλωβισμένους, τους συγγενείς των αγνοουμένων και με την συντριπτική πλειοψηφία του κυπριακού ελληνισμού στην πορεία του αγώνα και της διεκδίκησης.
 Δεν έχουμε τάσεις εθνικής αυτοκτονίας όπως κάποιους που καλούσαν το λαό να αποδεχθεί το σχέδιο Ανάν, γιατί, τάχατες, ήταν ευλογία για την Κύπρο και τον λαό της.
Το δίλημμα που μπαίνει μπροστά στον κυπριακό λαό στις βουλευτικές εκλογές και πρέπει ο κάθε κύπριος ψηφοφόρος να απαντήσει με την ψήφο και την επιλογή του στις 21 Μαΐου είναι: θα προχωρήσουμε μπροστά στην πορεία που χάραξε το 76% του κυπριακού ελληνισμού στις 24 Απριλίου 2004 ή θα πάμε πίσω στο σχέδιο Ανάν και πριν τις 24 του Απρίλη;
Βρισκόμαστε σε συνεχή διάλογο με την ιστορία.
Ταυτόχρονα ατενίζουμε με σιγουριά και αισιοδοξία το μέλλον.
Διδασκόμαστε από το παρελθόν και οραματιζόμαστε ένα καλύτερο μέλλον.
Παραμένουμε θεματοφύλακες των αρχών και αξιών του λαού μας
και πολιτευόμαστε με γνώμονα στο εθνικό και δημόσιο συμφέρον.
Ως δύναμη ευθύνης, συνέπειας, δημοκρατίας και κοινωνικής δικαιοσύνης, το Δημοκρατικό Κόμμα προχωρά στη νέα εποχή με εθνική αξιοπρέπεια, πολιτική αξιοπιστία και κοινωνική ευαισθησία.
Οραματιζόμαστε, σχεδιάζουμε και εργαζόμαστε για ένα καλύτερο μέλλον για την Κύπρο και το λαό μας.
Κτίζουμε ένα καλύτερο αύριο.
Μαζί με τον Τάσσο Παπαδόπουλο συνδιαμορφώνουμε και οικοδομούμε ένα καλύτερο μέλλον.
Φιλοδοξούμε να οδηγήσουμε την Κύπρο και τον λαό της σε ένα καλύτερο μέλλον.
Είμαστε αποφασισμένοι να φέρουμε καλύτερες μέρες.
Η Κύπρος και ο λαός της δικαιούνται και αξίζουν καλύτερες μέρες.
Όλοι μαζί θα φέρουμε ακόμα καλύτερες μέρες.
Παραμένουμε σταθεροί στην πορεία της τιμής και του καθήκοντος.
Στο δρόμο της προόδου, της ανάπτυξης, της ευημερίας.
Εργαζόμαστε για τη μεταρρύθμιση, τον εκσυγχρονισμό, την ανασυγκρότηση, το νοικοκύρεμα του κυπριακού κράτους, της κυπριακής οικονομίας, της κυπριακής κοινωνίας, του δημοσίου βίο, της πολιτικής ζωής.
Προχωράμε στο μέλλον με σιγουριά, με όραμα, με στόχους, με μεθοδικότητα και αποφασιστικότητα.
Χωρίς ταλαντεύσεις και αμφιβολίες.
Χωρίς ψευδαισθήσεις και ευσεβοποθισμούς
Με σεβασμό και εκτίμηση σε κάθε Κύπριο πολίτη,
 με υψηλό αίσθημα ευθύνης
 και με πλήρη επίγνωση του χρέους έναντι της πατρίδας και του λαού,
 το Δημοκρατικό Κόμμα ζητά την ψήφο του λαού στις βουλευτικές εκλογές του ερχόμενου Μάη.
Ενισχυμένο Δημοκρατικό Κόμμα σημαίνει πιο αποτελεσματική θωράκιση της Κυπριακής Δημοκρατίας.
Ενισχυμένο Δημοκρατικό Κόμμα σημαίνει ενισχυμένος Τάσσος Παπαδόπουλος.
Ενισχυμένος και θωρακισμένος στη διαχείριση του κυπριακού προβλήματος.
Ενισχυμένος, για την εμπέδωση της αλλαγής.
Ενισχυμένο Δημοκρατικό Κόμμα σημαίνει ανακοπή του διπολισμού και διασφάλιση συνθηκών πολιτικής ισορροπίας με ισχυροποίηση της κατεξοχήν δύναμης του κέντρου.
Ενισχυμένο Δημοκρατικό Κόμμα σημαίνει επίσης ενεργότερη συμμετοχή του λαού στα πολιτικά δρώμενα.
Πάμε μαζί με την Κύπρο στην καρδιά και στο βλέμμα στο μέλλον.
Πάμε μαζί στη νέα εποχή.
Λευκωσία, 19 Φεβρουαρίου 2006
