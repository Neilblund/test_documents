HRVATSKA NARODNA STRANKA
HRVATSKA 2000
GOSPODARSKI PROGRAM
Ocjena stanja
Hrvatska narodna stranka ocjenjuje stanje u hrvatskom gospodarstvu vrlo teškim, s nekim naznakama kritičnog, posebno u pogledu visine nenaplaćenih međusobnih potraživanja i vanjskog duga, slabog poslijeratnog oporavka, proizvodnje, te masovne nezaposlenosti.
Hrvatska narodna stranka ocjenjuje da je takozvana stabilnost cijena i valutnog tečaja plaćena nedopustivo dugotrajnom recesijom i presporim oporavkom domaće proizvodnje, uz daljni pad zaposlenosti.
To stanje je posljedica restriktivne i nepoticajne makroekonomske politike Vlade, koja ne uspijeva utvrditi aktivnu razvojnu strategiju s ciljem pune zaposlenosti gospodarskih i financijskih potencijala te radne snage.
Kako bi se razvojna strategija Republike Hrvatske preustrojila prema ciljevima pune zaposlenosti, Hrvatska narodna stranka smatra da to uključuje i promjenu Vlade, kao i političkog mandata kojeg bi nova Vlada morala imati u pogledu pripreme i provedbe nove gospodarske politike.
Ciljevi ekonomske politike
Aktivna i poticajna makroekonomska politika s naglaskom na porast zapošljavanja i novi razvitak hrvatskog gospodarstva
Ključne mjere za ostvarivanje ovih ciljeva:Racionalizacija državne uprave uz smanjenje izvršnog državnog aparata i jačanje pravne države.
Promjena monetarne i kreditne politike;
Promjena fiskalne politike i upravljanja Državnim proračunom;
Porezno rasterećenje;
Liberalizacija vanjsko trgovinskog sustava,
ali uz zaštitnu politiku domaće proizvodnje;
Unapređenje školstva,
znanosti
i zdravstva.
Pretpostavke
HNS se protivi političkom određivanju tečaja domaće valute, na štetu izvoza i po cijenu gašenja radnih mjesta.
Socijalno suglasje Vlade, poslodavaca, sindikata i političkih stranaka o pravcima i mjerama gospodarske politike za promjenu stanja i realizaciju razvojnih ciljeva Hrvatske
Makroekonomsku politiku mora se postaviti tako da politika tečaja postane razvojno stimulativna.
Aktivna politika tečaja morala bi osigurati konkurentsku poziciju hrvatskih izvoznika, uključujući i turizam,
ali uz čvrstu kontrolu protiv inflacije.
Zapošljavanje
Otvaranje 200 000 novih radnih mjesta kroz 4 godine:
25 000 godišnje za radnike s burze,
25 000 godišnje za mlade nakon završenog školovanja
Redovito popunjavanje radnih mjesta koja se otvaraju godišnjim odlaskom u mirovinu
Za povećanje zaposlenosti već se danas može:smanjiti stopu PDV-a uz uvođenje 0-te stope za određene kategorije proizvoda;
osloboditi od poreza na dobit izravna ulaganja u nova radna mjesta;
otvoriti javne radove radi omogućavanja dijelu nezaposlenih da lakše prebrode vrijeme do punog zapošljavanja;
uvesti najstrožu štednju u trošenju sredstava iz Državnog proračuna i proračuna u lokalnoj samoupravi;
smanjiti kapitalne izdatke za infrastrukturu i osigurati njeno financiranje iz inozemnih izvora;
reformirati rad državnih službi i institucija kao što su zavodi za zapošljavanje itd.;
stimulirati stanogradnju i druge djelatnosti koje imaju visoko domaće učešće u vrijednosti proizvoda;
skratiti radno vrijeme i tako povećati broj radnih mjesta i dr.
Dug umirovljenicima i mirovinska reforma
Problem dugovanja umirovljenicima ne može se riješiti samo reformama Mirovinskog fonda i njegovim pretvaranjem u Mirovinski investicijski fond uz podjelu dionica umirovljenicima, iako takvu temeljitu i korjenitu reformu nužno treba provesti, uz jasno razdvajanje mirovinskog sustava od daljnjeg tijeka pretvorbe, odnosno spriječiti mogućnost da se preko Mirovinskog fonda ispod cijene privatizira dio vlasništva iz državnog portfelja.
Mirovine koje su nastale na načelu generacijske solidarnosti valja postupno realno povećati na temelju sljedećih izvora:podrškom Državnog proračuna putem restrukturiranja njegove rashodovne strane;
dinamičnim zapošljavanjem koje proistječe iz ubrzanog gospodarskog rasta;
na temelju poreza na kapitalni dobitak
Za sada je izvor na bazi restrukturiranja proračunskih izdataka, dok izdašnost poreza na kapitalni dobitak i doprinosi ovise o oporavku i dinamiziranju gospodarskog razvitka.
Sanacija bankarskog sustava
Sanacija bankarskog sustava i pojedinih banaka, može se izvesti tek u okvirima antirecesijske makroekonomske politike, koja pretpostavlja razvojno orjentiranu regulaciju.
Povezanost makroekonomske politike, nesolidnog bankarstva, financiranja privatizacije, te politike tečaja i recesije, jest ključno područje na kojem buduća hrvatska Vlada treba izvesti zaokret u razvojnoj strategiji.
Pretpostavka tog zaokreta jest jasna alternativna razvojna strategija, umjesto dosadašnje deflacijske prorecesijske strategije.
Tijekom sanacije treba osigurati prihvaćanje svjetskih standarda poslovanja banaka.
Individualnu štednju građana trebalo bi osigurati bez obzira na visinu, a također i snažno podržati razvojnu, a ne spekulativnu poslovnu politiku banaka.
Također, trebalo bi posebnim mjerama podržati banke koje stimuliraju malo i srednje poduzetništvo, ali uz striktno osiguranje efikasne pravosudne podrške, kako bi se spriječila mogućnost političkog manipuliranja povoljnim kreditima.
Pretvorba i privatizacija
Hrvatska narodna stranka zalaže se za temeljitu reviziju pretvorbe.
Stečenu dobit u protuzakonito izvedenim pretvorbama treba oduzeti i usmjeriti u reformu mirovinskog sustava i u programe novog zapošljavanja.
U daljnju privatizaciju treba ugraditi politiku izgradnje tržišta kapitala i politiku razvoja zdravog bankarskog sustava.
Želi li hrvatska popraviti promašaje iz prve etape privatizacije, mora svjetski kapital dovesti u hrvatsko gospodarstvo, na temelju uređenog tržišta kapitala s jasnim razvojnim ciljevima.
Privatizacija javnih poduzeća
Javna poduzeća trebalo bi privatizirati, ali selektivno, zavisno od strateških interesa hrvatskog gospodarstva I konjukture u pojedinim djelatnostima.
Društveni troškovi i koristi takove privatizacije moraju biti transparentni, a račun mora pokazati pozitivan društveni dobitak.
Hrvatske šume i Hrvatske vode kao i druga javna poduzeća koja raspolažu nacionalnih prirodnim resursima trebalo bi zadržati u većinskom državnom vlasništvu, ali uz javnu kontrolu poslovanja slično kao u ostalim zemljama Europske unije.
Hrvatske željeznice i Hrvatske pošte kao i druga javna poduzeća, čije temeljne tehnologije su relativno zaostale u odnosu na suvremena tehnološka i organizacijska dostignuća u svijetu, treba privatizirati prvenstveno uz pronalaženje strateškog partnera sposobnog za prijenos suvremene tehnologije i organizacije.
To se mora obaviti isključivo raspisivanjem javnih natječaja za koncesije, a pri tome ne treba isključiti i odricanje od većinskog državnog vlasništva u pojedinim poduzećima ukoliko je pri tome osigurano bitno osuvremenjivanje djelatnosti i ukoliko se kroz privatizaciju spriječi porast nezaposlenosti.
Sektor telekomunikacija danas je u fazi intenzivnog razvitka jer elektornika pripada među tzv. generičke tehnologije.
Hrvatska participira u tom procesu i stupanj razvitka, posebno optičke mreže, je iznad europskog prosjeka.
U privatizaciji, Hrvatskoj je u interesu omogućiti pristup dijelu svojeg tržišta i to iz dva osnovna razloga: prvo, kako bi potakla tržišnu utakmicu i spriječila bilo državni bilo privatni monopol,
i drugo, kako bi održala korak s razvojem suvremenih telekomunikacijskih tehnologija i osigurala porast kvalitete i sniženje cijena usluga.
Zato se privatizacija Hrvatskih telekomunikacija mora obaviti uz pronalaženje razvojnog strateškog partnera.
INU bi trebalo restrukturirati uz očuvanje njenog poslovnog integriteta.
Nakon toga, u pogodnom trenutku kada okolnosti na svjetskom tržištu postanu konjukturnije za naftne kompanije nego što su sada, INU treba privatizirati također uz pronalaženje strateškog partnera među sličnim europskim naftno-petrokemijskim kompanijama.
Hrvatsku elektroprivredu trebalo bi privatizirati uz strateške partnere i kroz razvojne projekte,
pri čemu bi Hrvatska trebala zadržati većinsko učešće u infrastrukturnom dijelu sustava, tj. u visokonaponskoj mreži.
Privatizacija javnih poduzeća ne smije imati svrhu popune tekućih izdataka Državnog proračuna.
Takav cilj privatizacije bio bi jasan indikator slabih rezultata dosadašnje razvojne strategije.
Privatizacija javnih poduzeća, osobito ulaskom stranog kapitala, mora biti u kontekstu razvojne strategije zemlje s ciljem dinamiziranja i rasta bruto domaćeg proizvoda i zaposlenosti u gospodarstvu Republike Hrvatske.
