საქართველოში ისევე, როგორც მთელ მსოფლიოში, ვითარებას განსაზღვრავს პოლიტიკური რეალობა, სხვადასხვა პოლიტიკურ ძალთა ობიექტური თანაფარდობა.
სწორედ აქედან გამომდინარე უნდა წარვმართოთ ჩვენი პოლიტიკა.
მსოფლიოში მიმდინარე პროცესებისა და საბჭოთა სისტემის ღრმა კრიზისის შედეგად, შეიქმნა საქართველოში ეროვნულ-განმათავისუფლებელი მოძრაობის ფართოდ გაშლის შესაძლებლობა.
ჩვენი აზრით, ეს დღევანდელ საქართელოში პოლიტიკური პროცესების განმსაზღვრელი ფაქტორია.
საერთაშორისო პოლიტიკაში პროგრესული და დემოკრატიული ძალების სულ უფრო მზარდი გავლენა
და ქართველი ერის ურყევი ნება აუცილებლად მიიყვანს ჩვენს ბრძოლას გამარჯვებამდე.
წარმატებისათვის საჭიროა საერთო მიზნის მქონე პოლიტიკური ძალების თანამშრომლობა და საყოველთაო სახალხო მძლავრ მოძრაობად შეკვრა.
ყველა იმ მშვიდობიანი შესაძლებლობის გამოყენება, რომლებსაც ერთი მხრივ იძლევა საქართველოში დღეს არსებული სახელმწიფოებრივი სტრუქტურები,
ხოლო მეორე მხრივ, - საერთაშორისო სამართლის ინსტიტუტები.
გვესმის რა, რომ რომ საქართველოს სრული დამოუკიდებლობის მოპოვებას წლები დაჭირდება.
ჩვენ არავითარ შემთხვევაში არ დავჯერდებით მცირედს - შეზღუდულ სუვერენიტეტს.
დამოუკიდებელი,
ერთიანი,
დამოკრატიული საქართველო,
თავისუფალი სამოქალაქო საზოგადოება ჩვენი სამოქმედო გეგმის უმთავრესი მიზანია.
დღეს უზენაეს საბჭოს არ ძალუძს სრული ხელისუფლების განხორციელება და იგი ფაქტობრივად ოკუპირებული და ანექსირებული ტერიტორიის თვითმმართველობის ორგანოა.
მაგრამ, იბრძოლებს რა თანმიმდევრულად თავისი ფუნქციების გაფართოებისაათვის, იგი შექმნის პირობებს საქართველოს სახემწიფოეოებრიობის აღსადგენად.
ამავე დროს, უზენაესმა საბჭომ უნდა იაროს მხოლოდ სამართლისა და სამართლის გზით.
პოლიტიკური რეალობები უნდა დაფიქსირდეს უზენაესი საბჭოს ფუძემდებლურ გადაწყვეტილებებში.
მან უნდა მიიღოს აქტი, რომელშიც გაცხადებული იქნება სიმართლე საქართველოს დღევანდელი მდგომარეობის თაობაზე - საქართველო არის უცხო სახელმწიფოს შეიარაღებული აგრესიის შედეგად ოკუპირებული და ანექსირებული ქვეყანა
და საქართველოს მოსახლეობის ნების საწინააღმდეგოდაა შეყვანილი სსრკ-ს შემადგენლობაში.
ამ კონსტატაციის საფუძველზე, უზენაესმა საბჭომ უნდა აღძრას საქართველოს დეოკუპაციისა და სახელმწიფოებრივი დამოუკიდებლობის აღდგენის საკითხი შესაბამისი საბჭოთა თუ საერთაშორისო სამართლებრივი ინსტიტუტების წინაშე.
უზენაესმა საბჭომ უნდა გამართოს მოლაპარაკება სსრკ-ს ხელისუფლებასთან, საერთაშორისო ორგანიზაციებთან და დაინტერესებულ მხარეებთან საქართველოს სახელმწიფოებრიობის აღდგენის თაობაზე.
დამოუკიდებელი საქართველოს საერთაშორისო აღიარებამდე შეუძლებელია რომელიმე ჭეშმარიტად სუვერენულმა ქვეყანამ საქართველოსთან დადოს სახელმწიფოებრივი პოლიტიკური ხელშეკრულება.
უზენაეს საბჭოს ვერც ექნება ამგვარი აქტების ხელმოწერის რწმუნება ქართველი ერისგან.
ეს დამოუკიდებელი სახელმწიფოს უმაღლესი საკანონმდებლო ორგანოს პრეროგატივაა.
დაუყოვნებლივ უნდა მომზადდეს და მიღებულ იქნას კანონების პაკეტი სახელმწიფოებრივი, პოლიტიკური და საზოგადოებრივი ცხოვრების უმთავრესი მიმართულებებით.
ამ კანონების საფუძველზე, საქართველოს დემოკრატიული რესპუბლიკის კონსტიტუციის გათვალისწინებით, უნდა მიღებულ იქნას დროებითი ძირითადი კანონი, რომელიც იმოქმედებს გარდამავალი პერიოდის განმავლობაში.
პარალელურად უნდა შეიქმნას და მუშაობას შეუდგეს კონსტიტუციის შემმუშავებელი კომისია, რომელიც მოამზადებს დამოუკიდებელი საქართველოს კონსტიტუციას.
ეს კონსტიტუცია გამოტანილ უნდა იქნას სახალხო რეფერენდუმზე და ამოქმედდეს დამოუკიდებლობის აღდგენის შემდეგ.
თუ შესაბამისი ვითარება შეიქმნა, უზენასი საბჭოს უფლებამოსილების პერიოდში, მან თავისი მისია შესრულებულად უნდა ჩათვალოს,
დანიშნოს თავისუფალი მრავალპარტიული არჩევნები დამოუკიდებელი საქართველოს პარლამენტში და გამოაცხადოს თვითდაშლა.
ქართველი ერის სუვერენიტეტის განხორციელებისათვის აუცილებელია, მაგრამ არასაკმარისი პირობაა საქართველოს სახელმწიფოებრივი დამოუკიდებლობა.
ერის სუვერენიტეტი გულისხმობს საზოგადოებრივი და სახელმწიფო ცხოვრების მოწყობას ერის ნების შესაბამისად,
ამისათვის კი აუცილებელია დემოკრატიული სახელმწიფოებრივი ინსტიტუტების ჩამოყალიბება
- ერის ნების თავისუფალი გამოხატვისათვის შესაძლებლობის შექმნა.
ამიტომ, დამოუკიდებლობის აღდგენისა და დემოკრატიის დამკვიდრების გზაზე უზენაესი საბჭოს უმთავრესი ამოცანაა ადამიანისა და მოქალაქის უფლებათა დაცვის საკანონმდებლო გარანტიების,
უმცირესობების უფლებების დამცავი საიმედო მექანიზმების შექმნა და ამოქმედება.  საჭიროა:
დამკვიდრდეს ინფორმაციის საშუალებათა შექმნისა და ფუნქციონირების თავისუფლება;
მიღებულ იქნას კანონი საქართველოს მოქალაქეობის შესახებ;
გაუქმდეს საქართველოს მოქალაქეთა სავალდებულიო სამსახური სსრკ არმიაში;
დაიწყოს დამოუკიდებელი ეროვნული უშიშროების სამსახურის შექმნა,
რომელიც მთლიანად დაექვემდებარება უზენაეს საბჭოს;
მოხდეს მართლმსაჯულების სისტემის ძირეული რეორგანიზაცია და დეპოლიტიზაცია;
ჩამოყალიბდეს კომისია, რომელიც შეიმუშავებს საქართველოს სისხლის სამართლისა და პროცესუალურ კოდექსებს, სხვა ფუძემდებლურ სამართლებრივ კანონმდებლობას;
გაიმიჯნოს საკანონმდებლო, აღმასრულებელი და სასამართლო ხელისუფლება;
განხორციელდეს აღმასრულებელი ხელისუფლების რეორგანიზაცია;
საქართველოს სახელმწიფო მმართველობის ორგანოები უნდა აიგოს ახალ პრინციპებზე - მათ უნდა დარჩეთ სახელმწიფო პროგრამების რეალიზაციის ფუნქციები ისეთ სფეროებში, როგორიცაა სამხედრო თავდაცვა,
სოციალური უზრუნველყოფა,
განათლებისა
და ჯანმრთელობის დაცვა,
მეცნიერება და ტექნიკა,
კულტურა;
ეკოლოგიური სიტუაციებისა და ბუნებრივი რესურსების გამოყენების კონტროლი,
სახელმწიფო მმართველობითი აპარატის შენახვის უზრუნველყოფა.
საქართველოს სრული დამოუკიდებლობის აღსადგენად აუცილებელია პოლიტიკური და სოციალური სტაბილურობა,
მტკიცე სამოქალაქო მშვიდობა.
საქართველოში უნდა დამკვიდრდეს მართლწესრიგი და კანონიერება.
კანონის წინაშე ყველა მოქალაქე თანასწორი უნდა იყოს.
ყოველი პრობლემის გადაწყვეტა, რომელიც კი ეხება ადამიანის თავისუფლებასა და ღირსებას, რა ეროვნებისა და მრწამსისაც არ უნდა იყოს იგი, უშუალოდ არის დაკავშირებული პიროვნებისა და ეთნოსების უფლებებთან.
ეთნიკური და რელიგიური შემწყნარებლობა ქართველი ერის ძირძველი ტრადიციაა,
ამიტომ ჩვენ მიგვაჩნია, რომ ობიექტური საფუძვლები ეროვნებათაშორისი კონფლიქტებისათვის საქართველოში დღესაც არ არსებობს.
აქა-იქ ხელოვნურად გამოწვეული გართულებების მოგვარებისა და ტრადიციულად კეთილი ურთიერთობების აღდგენისათვის
აუცილებელია ორი პირობის შესრულება: ისევ და ისევ ადამიანისა და მოქალაქის უფლებების განუხრელი დაცვა
და საქართველოს მოქალაქეობის სტატუსის დამკვიდრება.
ამ შემთხვევაში იგულისხმება არა მარტო მოქალაქეობის ფორმალური ფიქსაცია,
არამედ და უპირველესად ყოველი ადამიანის მიერ, ვინც კი საქართველოს მოქალაქეობას მიიღებს, თავისი თავის ამ ქვეყნის მოქალაქედ გაცნობიერება,
გაცნობიერება ყველა იმ უფლებისა და მოვალეობისა, იმ პასუხისმგებლობისა, რომელიც მოქალაქეს გააჩნია საკუთარი სამშობლოს წინაშე.
ამ ორი პირობის თანამოქმედება მიგვაჩნია საკმარისად საქართველოს ტერიტორიაზე ყველა ერისა და ეროვნების წარმომადგენელთა მშვიდობიანი თანასწორუფლებიანი ცხოვრებისათვის,
მათი კულტურის, ენის, ტრადიციებისა და ადათ-წესების განვითარებისათვის.
დამოუკიდებელი ქართული სახელმწიფოს ზრუნვის საგანი უნდა გახდეს ქვეყნის მკვიდრი ერების - ქართველებისა და აფხაზების თვითმყოფადობის შენარჩუნება, მათი ენისა და კულტურის განვითარება.
საქართველოს ტერიტორიაზე ქართული ენა რეალურად უნდა დამკვიდრდეს როგორც სახელმწიფო ენა,
ხოლო აფხაზეთში - ქართულთან ერთად აფხაზური ენაც.
აფხაზი ერის პოლიტიკური უფლებების რეალიზაციისათვის დემოკრატიული გზით უნდა გადაწყდეს მისი სახელმწიფოებრივი მოწყობის ოპტიმალური ფორმა ერთიანი საქართველოს შემადგენლობაში.
საკითხის ასეთი გადაწყვეტა ეფუძნება ჯერ კიდევ საქართველოს დემოკრატიული რესპუბლიკის 1921 წლის კონსტიტუციას.
ყოველივე ზემოთქმულის ხორცშესასხმელად აუცილებელია დამოუკიდებელი დემოკრატიული ქართული სახელმწიფოს აღდგენა,
რაც გვევლინება საქართველოს ტერიტორიაზე ადამიანისა და მოქალაქის უფლებათა რეალურ გარანტად
და არაქართული მოსახლეობის აქტიური ჩართვა საქართველოს საზოგადოებრივ-პოლიტიკურ ცხოვრებაში,
ერთობლივი ბრძოლა დამოუკიდებლობისა და დემოკრატიისთვის,
რაც ურთიერთნდობისა და საქართველოში ჭეშმარიტად სამოქალაქო საზოგადოების აშენების საწინდარია.
ეკონომიკის განვითარებას საფუძვლად უნდა დაედოს ადამიანის თავისუფალი შრომა
და კერძო საკუთრების თანასწორუფლებიანობა საკუთრების სხვა ფორმებთან.
ადამიანს უნდა შეექმნას შრომის ისეთი პირობები, როდესაც საკუთარ თავსა და ოჯახზე ზრუნვა სარგებლობას მოუტანს მთელ საზოგადოებას.
უზენაესმა საბჭომ უნდა უზრუნველყოს საქართველოს ტერიტორიის ფარგლებში არსებული მიწის,
მისი წიაღის,
შიგა და გარე წყლების,
კონტინენტური შელფის,
ატმოსფეროს, ტყეებისა და სხვა ბუნებრივი სიმდიდრის,
მატერიალური, სოციალური ინფრასტრუქტურის,
კულტურის ძეგლების,
წარმოებისა და ინფორმაციული საშუალებების,
ენერგეტიკის,
ტრანსპორტისა და კავშირგაბმულობის სისტემების,
საბინაო ფონდის,
ძვირფასი ლითონების,
ინტელექტუალური და შემოქმედებითი შრომის ყველა სახის პროდუქტის საქართველოს საკუთრებაში გადმოცემა.
საქართველოს ეკონომიკის ფუნქციონირება უნდა დაეფუძნოს საბაზრო ურთიერთობებს,
რომლებიც შეხამებული იქნება ქართველი ერის სამეურნეო ტრადიციებთან და მისი ცხოვრების ეთნოფსიქოლოგიურ ფაქტორებთან.
ეკონომიკის რეფორმის განხორციელებას საფუძველი უნდა ჩაეყაროს ახლანდელი „საერთო სახალხო“ საკუთრების პრივატიზაციით (განსახელმწიფოებით).
სახელმწიფო ქონების ნაწილი უნდა გადაეცეს საკუთრებაში კერძო პირებსა და მათ ჯგუფებს უსასყიდლოდ, გამოსყიდვით ან დროებით იჯარაში შემდგომი გამოსყიდვით.
ამასთან მიზანშეწონილი იქნება საკუთრების ზოგიერთი სახეობა საწყის ეტაპზე დარჩეს სახელმწიფო და კომუნალურ საკუთრებაში (ენერგეტიკის, კავშირგაბმულობის ობიექტები, რკინიგზა და სხვა, აგრეთვე კომუნალური მეურნეობა).
საქართველოს თითოეულ მოქალაქეს უნდა დაურიგდეს თანაბარი მყიდველუნარიანობის პირობითი ფასიანი ქაღალდები, რომლებითაც შესაძლებელი იქნება ამა თუ იმ საწარმოსა და დაწესებულების აქციების შეძენა.
საწარმოს აქციების შესყიდვისას გარკვეული უპირატესობებით ისარგებლებენ ამ საწარმოში დასაქმებული მუშაკები.
საკუთრების ამგვარი განკერძოება ხელს შეუწყობს ახალი მეურნეობრიობის პირობებში მოქალაქეთა საწყისი მდგომარეობის გამოთანაბრებას, ამიტომ იგი სოციალური სამართლიანობის აუცილებელი აქტია.
ყოველი მოქალაქე გახდება მესაკუთრე.
მისი ქონების ზრდა მთლიანად დამოკიდებული იქნება თავისუფალ ეკონომიკური ურთიერთობისა და კონკურენციის პირობებში მის ნიჭსა და უნარზე.
პრივატიზაციის პროცესის პარალელურად უნდა შეიქმნას საბაზრო, მეურნეობებისათვის აუცილებელი ინფრსტრუქტურა: საფონდო,  სასაქონლო, და შრომის ბირჟები,
ეროვნული ბანკები,
საკუთარი ვალუტა და საფინანსო სისტემა.
აუცილებელია მოქნილი საგადასახადო სისტემის შექმნა.
საბალანსო მოგებიდან ბიუჯეტში გადასახადის გონივრული განსაზღვრა უზრუნველყოფს საწარმოთა, ცალკეულ ჯგუფთა თუ პირთა ეკონომიკური მდგომარეობის განტკიცებას, საწარმო პოტენციალის ზრდასა და საბოლოო ანგარიშით - სახელმწიფო ბიუჯეტის მომძლავრებას.
მაღალმთიან და სპეციფიკურ რეგიონებში განლაგებული საწარმოებისთვის შეღავათიანი საგადასახადო სისტემის  შემოღებით ხელი შეეწყობა ტრადიციული მეწარმეობის დარგების აღდგენა-განვითარებას.
ეკონომიკის საბაზრო ურთიერთობაზე გადასვლამ, რომ მოსახლეობისთვის ნაკლებმტკივნეულად ჩაიაროს, აუცილებელია შემუშავდეს და ამოქმედდეს სოციალური გარანტიების სახელმწიფო პროგრამა,
რომელიც დაიცავს მოსახლეობას ცხოვრების დონის მკვეთრი დაცემისაგან.
სახელმწიფო აწესებს შრომის ანაზღაურების მინიმუმს,
დროებით უმუშევრად დარჩენილთათვის და მათი ოჯახებისთვის აწესებს დახმარებას,
შრომის ბირჟასთან აყალიბებს და აფინანსებს პროფესიული გადამზადების სისტემას,
ქმნის ახალ სამუშაო ადგილებს.
ინფლაციის შესაბამისად პენსიონერებს და ინვალიდებს სახელმწიფო უზრდის პენსიებს.
სახელმწიფოს განსაკუთრებული ზრუნვის საგანი უნდა გახდეს დედათა და ბავშვთა დაცვა,
ქალებისათვის ყოველნაირი შეღავათის შემოღება.
დაუყოვნებლივ უნდა გატარდეს ხელფასების რეფორმა არამწარმოებლურ სფეროებში - განათლებაში, მეცნიერებაში,ლიტერატურაში.
ამჟამად არსებული სახელმწიფო საბინაო ფონდი დადგენილი მინიმალური ზღვრის ფარგლებში უსასყიდლოდ უნდა გადაეცეს საკუთრებაში დღევანდელ დამქირავებლებს.
საქართველოს ხელისუფლების სრულ კომპეტენციას უნდა შეადგენდეს საზღვარგარეთის იურიდიული ან ფიზიკური პირებისთვის ძირითადი ფონდების მიყიდვის ან იჯარით გაცემის,
უცხოელ ინვესტორებთან ურთიერთობების რეგულირების საკითხი.
ხელისუფლების მიერ თავისუფალი საბაზრო ურთოერთობების კანონზომიერებათა გათვალისწინებით ეტაპობრივად გატარებული ღონისძიებები უზრუნველყოფენ საქართველოს ეკონომიკის დარგობრივი სტრუქტურის დახვეწას,
ტრადიციული აგრარული ურთიერთობების აღდგენას (მიწის ფონდის ეფექტური გამოყენების აღორძინებას) და მათ შეთანხმებას თანამედროვე მოწინავე ოჯახური (ფერმერული) მეურნეობრიობის ფორმებთან.
სერიოზული ყურადღება უნდა დაეთმოს ინოვაციებს ეკონომიკური პოლიტიკის წარმართვაში და შესაბამისი მექანიზმების გამომუშავებას,
ქვეყნის ეკონომიკაში უცხოური ინვესტიციების მოზიდვასა
და მოწინავე ტექნოლოგიების დანერგვას.
ეკონომიკურ საკითხებთან უშუალოდაა შერწყმული სოციალური უზრუნველყოფის სამართლიანი სისტემის ჩამოყალიბება.
უნდა დაწესდეს ფასების ინდექსის მიხედვით ცვალებადი რეალური საარსებო მინიმუმი,
რომელიც გათვალისწინებული იქნება დროებით უმუშევართა და მათი ოჯახის წევრებისათვის მატერიალური დახმარების,
ხანდაზმულთა და ინვალიდებისათვის პენსიების განსაზღვრისას.
საქართველოს ეკონომიკური განვითარების ქვაკუთხედად უნდა იქცეს ხალხის თვითმმართველობა
და თვითმოქმედება,
დაფუძნებული საზოგადოებრივ-ეკონომიკური განვითარების ბუნებრივ-ისტორიულ პრინციპზე.
ადამიანებმა თვით უნდა ააშენონ საზოგადოება, რომელშიც სურთ ცხოვრება.
ამ თვალსაზრისით გადამწყვეტი მნიშვნელობა ენიჭება ადგილობრივი თვითმმართველობის სისტემას.
მისი მეშვეობით უნდა იქცეს ქართველო ხალხი თავისი თავისა და საკუთარი სიმდიდრის ბატონ-პატრონად.
დემოკრატიულად აგებულმა ასეთმა სისტემამ უნდა უზრუნველყოს დემოკრატიული ცხოვრების წესი,
მოქალაქეობრივი თვითშეგნების ჩამოყალიბება,
ადამიანის სოციალური და მატერიალური კეთილდღეობა,
საარსებო გარემოს მოვლა-პატრონობა.
დემოკრატია ნიშნავს ყოველი ადამიანის უფლებას მიიღოს მონაწილეობა თავისი ქვეყნის მართვა-გამგებლობაში.
ეს უფლება ხორციელდება არჩევნებში მონაწილეობითა და საკუთარი ნების პირდაპირი გამოხატვით.
მაგრამ სახელმწიფოს ცენტრალური ხელისუფლება, მმართველობის ბერკეტები ხანდახან შორსაა რიგითი მოქალაქისგან.
ამიტომ მას უნდა ჰქონდეს უფლება მიიღოს აქტიური მონაწილეობა თავისი ქალაქისა თუ სოფლის ცხოვრების მოწყობაში.
ადგილობრივი თვითმმართველობის ორგანოები ყველას აძლევენ ამის შესაძლებლობას.
ექვემდებარებიან რა, სახელმწიფო კანონებს, მათ გააჩნიათ მოქმედების მნიშვნელოვანი თავისუფლება, მაგრამ პასუხისმგებლობაც ამ მოქმედების გამო.
განათლების, სამედიცინო მომსახურების, სოციალური უზრუნველყოფის სისტემათა განვითარება,  ეკონომიკური რეფორმების ქმედითუნარიანობა მნიშვნელოვანწილად იქნება დამოკიდებული თვითმმართველობის ადგილობრივი ორგანოების სრულყოფილებასა და მოქნილობაზე.
ამავე დროს საჭიროა განათლების სისტემის, მეცნიერების, კულტურის დეცენტრალიზაცია და დემოკრატიზაცია.
საშუალო და უმაღლესი განათლების სისტემაში ფართოდ უნდა დამკვიდრდეს ავტონომიის პრინციპები,
გადაიდგას ნაბიჯები სწავლების ფორმებისა და მეთოდების მრავალფეროვნებისაკენ,
სწავლების ხარისხის ასამაღლებლად.
კადრების მომზადების მიზნით ახალგაზრდობას გზა უნდა გაეხსნას ევროპისა და მთელი მსოფლიოს განათლებისა და კულტურის კერებისკენ.
მეცნიერება, ხელოვნება, განათლება გათავისუფლებულ უნდა იქნეს ყოველნაირი შეზღუდვისაგან
გარდა ზნეობრივისა.
თავისუფალი შემოქმედება და საყოველთაო განმანათლებლობა უნდა გახდეს მაღალი ქართული კულტურის აღორძინებისა და შემდგომი წინსვლის საწინდარი.
ეკლესია სახელმწიფოს მიერ მის საქმეებში სრული ჩაურევლობის პირობებში,
მოწოდებულია იზრუნოს ერის სულიერ აღორძინებაზე.
საქართველოს დემოგრაფიული ვითარების გაუმჯობესება მისი ეროვნული და სოციალური განვითარების ერთ-ერთი კარდინალური საკითხია.
საქართველოს სოციალურ-დემოგრაფიული პოლიტიკა უშუალოდ გამომდინარეობს მისი განვითარების ისტორიული, ეკონომიკური, სოციალური და კულტურული თავისებურებებიდან, გეოპოლიტიკური მდგომარეობიდან.
ამიტომ მისი წარმართვა მხოლოდ და მხოლოდ საქართველოს პრეროგატივაა.
მეცნიერულად დასაბუთებული სოციალურ-დემოგრაფიული განვითარების კომპლექსური პროგრამა უნდა გავრცელდეს საქართველოს ტერიტორიაზე მცხოვრები ყველა ერის წარმომადგენლებზე.
ამასთან, პრიორიტეტული გახდება იმ რაიონების დემოგრაფიული აღორძინება-განვითარება, სადაც აღდგენილია ნასახლარები, იქმნება დასახლებანი, ხდება სტიქიური უბედურებით დაზარალებული მოსახლეობის ჩამოსახლება
ან დაბალია მკვიდრი მოსახლეობის ბუნებრივი მატება.
ჯანსაღი საარსებო გარემოს შექმნა ერის სიცოცხლისუნარიანობისა და განვითარების აუცილებელი პირობაა.
ეკოლოგიურმა სიწმინდემ არ უნდა დაკარგოს თავისი პრიორიტეტული მნიშვნელობა განვითარების ფონზე.
ჯანმრთელობის დაცვის სამსახურმა დეცენტრალიზაციისა
და სადაზღვევო სისტემაზე ეტაპობრივი გადასვლის გზით
უნდა უზრუნველყოს მოსახლეობის სამედიცინო მოსახურების მკვეთრი გაუმჯობესება.
სახელმწიფო და საზოგადოებრივი ცხოვრების ძირეული გარდაქმნა მოითხოვს დაუღალავ საკანონმდებლო შემოქმედებას.
ეს სამუშაო უნდა შეასრულონ უზენაესი საბჭოს კომისიებმა და კომიტეტებმა მოწვეული სპეციალისტების უშუალო მონაწილეობით.
თავისი მოღვაწეობა უზენაესმა საბჭომ უნდა წარმართოს მოქმედ პოლიტიკურ და საზოგადოებრივ გაერთიანებებთან ურთიერთკავშირში, მათთან მუდმივი კონსულტაციების მეშვეობით.
მჭიდრო თანამშრომლობა უნდა დამყარდეს ეროვნულ-განმათავისუფლებელი მოძრაობის პოლიტიკურ ხელმძღვანელთან - ეროვნულ კონგრესთან.
განსაკუთრებით მნიშვნელოვანია ეს საგარეო-პოლიტიკური კურსის გატარებისას, სადაც სულ უფრო მეტ მნიშვნელობას იძენს უშუალო კონტაქტები.
საქართველოს საგარეო-პოლიტიკური კურსის მიზანს უნდა წარმოადგენდეს ყველა მოსაზღვრე სახელმწიფოსთან კეთილმეზობლური ურთიერთობის დამყარება და განმტკიცება,
ფართო და მრავალმხრივი უშუალო კავშირების ძიება და გაბმა.
უმნიშვნელოვანესი ყურადღება უნდა დაეთმოს კავკასიაში სტაბილური ვითარებისთვის ზრუნვას.
მშვიდობიანი და ინტეგრირებული კავკასია, ხიდი აღმოსავლეთსა და დასავლეთს შორის, დამოუკიდებელი საქართველოსა და კავკასიის სხვა ქვეყნების შემდგომი განვითარების აუცილებელი პირობაა.
საქართველოს ურთიერთობა სსრკ-სთან და დღევანდელ მოკავშირე რესპუბლიკებთან უნდა აიგოს თანასწორუფლებიანი პარტნიორობის, - შინაგან საქმეებში ჩაურევლობის საფუძველზე, მხარეების სასიცოცხლო ინტერესების გათვალისწინებით.
გარდამავალ პერიოდში არ უნდა დაირღვეს საჭირო პროდუქციისა და ნედლეულის მოწოდება საქართველოში;
ამავე დროს უნდა მოიძებნოს მომარაგების ალტერნატიული არხებიც.
ეკონომიკური, პოლიტიკური და კულტურული ინტერესებიდან გამომდინარე გადაუდებლად უნდა დაიწყოს თანამშრომლობა შავი ზღვის რეგიონის ქვეყნებთან.
ეს რეგიონი და აღმოსავლეთ ევროპის ქვეყნები უნდა გახდეს მომავალში ის ხიდი, რომელიც საქართველოს ევროპის სახლთან დააკავშირებს.
კეთილი, საქმიანი ურთიერთობები დასამყარებელია როგორც ახლო აღმოსავლეთის,
ასევე ე. წ. განვითარებად ქვეყნებთან, რომლებთანაც თანამშრომლობა შესაძლებელია უდრო ხელსაყრელ პირობებში აიგოს ვიდრე ზოგიერთ მაღალგანვითარებულ სახელმწიფოებთან.
ასეთი საგარეო პოლიტიკური კურსის გატარება კი შესაძლებელი გახდება მხოლოდ და მხოლოდ იმ შემთხვევაში, თუ საქართველო ერთგული იქნება ზოგადსაკაცობრიო იდეალებისა და დემოკრატიის საყოველთაოდ აღიარებული პრინციპებისა.
მომავალი უზენაესი საბჭოს დეპუტატების მოვალეობაა არა მარტო შეიმუშაონ დამოუკიდებელი სახელმწიფოს სამოქალაქო საზოგადოების საკანონმდებლო საფუძვლები,
არამედ იზრუნონ კიდეც მიღებული კანონების განსახორციელებლად.
მკაცრი კონტროლი უნდა დაწესდეს აღმასრულებელ ხელისუფლებაზე,
გაუქმდეს თანამდებობრივი პრივილეგიები.
დიდი მნიშვნელობა ენიჭება ამომრჩევლებთან მუდმივ და მჭიდრო კონტაქტებს.
დიადმა და ნათელმა მიზნებმა არ უნდა დაჩრდილონ რიგითი მოქალაქის ყოველდღიური სატკივარი.
ბიუროკრატიულმა დაბრკოლებებმა არ უნდა გადაუღობონ გზა ამომრჩევლების ინიციატივას.
თითოეულმა ადამიანმა, რომელიც ცხოვრობს დღეს არსებულ სინამდვილეში, უნდა იგრძნოს, რომ მისი ცხოვრება კი არ ეწირება მომავალი თაობის კეთილდღეობას, არამედ წარმოადგენს იმ უმთავრეს ღირებულებას, რომლისთვისაც მუდმივად ზრუნავს მისი რჩეული.
1990 წლის 20 ოქტომბერი. გაზეთი კომუნისტი
