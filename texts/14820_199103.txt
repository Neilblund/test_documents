SMP:N VAALIJULISTUS SMP SUOMALAISTEN  PUOLUE  SMP:n juuret ovat syvällä suomalaisessa maaperässä. Perusarvot: perhe - koti -isänmaa ovat edelleen asioita, jotka ovat suomalaisen hyvinvointiyhteiskunnan perusta. Kansan tahdon tulee selvästi tulla esille kaikessa poliittisessa päätöksenteossa. Yhteiskuntamme epäkohdat vaativat pikaista korjaamista.  I Koronkiskonta kuriin!  Suurten puolueiden johtama laina- ja korkopolitiikka vaativat pikaista suunnanmuutosta. Vapaa yrittäminen ja työnteko on saatattava kunniaan. Oman asunnon hankkiminen tulee olla jokaisen kansalaisen perusoikeus, jota valtiovallan tulisi suosia, eikä rangaista. Pankkien harjoittama lainakoron kiskonta on saatava kuriin. On viimeinkin sovittava siitä, johtavatko tämän maan laina- ja korkopolitiikkaa pankit vai valtiovalta. SMP:n mielestä näiden asioiden on oltava kansan valitseman eduskunnan päätettävissä.  II Veroriisto lopetettava!  Verouudistuksen suurituloisia suosiva linja ei saa jatkua. Suurituloisille kaavaillaan uusia verohelpotuksia unohtaen samalla pienituloiset, keskituloiset ja lapsiperheet. SMP sanoutuu irti tällaisesta linjasta. SMP:n mielestä verohelpotukset on kohdistettava sinne, missä verotaakka on raskain. 50.000 markan vuotuiset tulot on vapautettava kokonaan valtion veroista. Kunnallisveron alarajaa on myös nostettava.  SMP vastustaa verotuksen painopisteen siirtämistä entistä enemmän välillisiin veroihin. Välillisen verotuksen kiristäminen rankaisisi eniten juuri pienituloisia. Tätä SMP ei voi hyväksyä. SMP vaatii, että verouudistuksen alkuvaiheessa ilmenneet virheet on korjattava.  III Ydinturbiinit tukkoon!  SMP on koko toimintansa ajan vastustanut kuolemanvaarallista ydinvoimaa. SMP:n kanta ydinvoimakysymyksissä on ollut muuttumaton. Useat viime vuosien tapahtumat ovat osoittaneet, että tässäkin SMP:n harjoittama politiikka on ollut oikeaa. SMP tulee edelleen tinkimättä vastustamaan kuolemanvaarallista ydinvoimaa. Riittävin taloudellisin uhrauksin on lyhyessäkin ajassa mahdollisuus löytää uusia energiaratkaisuja. SMP vaatii ydinvoimaloista vapaata Pohjolaa.  IV. Ympäristön raiskaajat kuriin!  SMP on aina vastustanut kerskakulutusta ja tuhlailua. Ympäristönsuojelu on jokaisen suomalaisen asia. Ympäristönsuojelu ei ole pelkkää luonnonsuojelualueiden rakentamista. SMP ei hyväksy luonnonsuojelun varjolla tapahtuvaa yksityisen maaomaisuuden sosialisointia. SMP:n mielestä jokaisen suomalaisen on ympäristökysymyksissä tunnettava vastuunsa. SMP:n mielestä luonnon- ja ympäristönsuojelu- kuten kaikki poliittinen toiminta - alkaa ihmisestä, yksilöstä. Poliittiselle pelille ei näissäkään asioissa ole sijaa. Ympäristön raiskaajat on saatava kuriin.  V. Hyvinvointi kuuluu kaikille!  SMP on jatkuvasti vaatinut pienituloisten ja vaikeassa asemassa olevien ihmisten elinolojen parantamista. Viimeaikaisten tutkimusten mukaan Suomessa on ainakin 200.000 ihmistä, jotka elävät toimeentulon rajoilla. Lisäksi maassamme on satojatuhansia ihmisiä, jotka elävät jatkuvassa oravanpyörässä ja voivat huonosti väärän yhteiskuntapolitiikan vuoksi. SMP on sitä mieltä, että kansakuntamme nykyisestä taloudellisesta hyvinvoinnista riittää tukea myös niille ihmisille, jotka ilman omaa syytään ovat joutuneet kärsimään juppiyhteiskunnan hyväosaisia suosivasta politiikasta. Suurten puolueiden suosima eliittipolitiikka on lopetettava.  Hyvinvointia riittää kaikille. Kysymys on vastuun kantamisesta ja oikeudenmukaisesta tulonjaosta.  VI. Sosiaalipolitiikkaan suunnanmuutos!  Suomalainen sosiaalipolitiikka vaatii monissa asioissa suunnanmuutosta. Kaikille kansalaisille on taattava perusturva. Hoitotyössä on painotettava laitoshoidon sijasta kotona tapahtuvaa hoitoa. Äidinpalkkaa eli lasten kotihoidontukea on tuntuvasti korotettava. Nuorten ja lapsiperheiden asemaa on parannettava. Terveyshuollon peruspalvelut on turvattava kaikille kansalaisille asuinpaikkakunnasta riippumatta. SMP ei hyväksy terveyskeskusmaksua.  Kansaneläkeuudistus on välittömästi pantava toimeen. SMP:n mielestä ei voi olla oikein, että avioliitossa elävät kansaneläkeläiset asetetaan huonompaan asemaan verrattuna muihin kansaneläkeläisiin. Kansaneläke, kuten muutkin eläkkeet, on ansaittu etu, joka kuuluu kaikille.  VII. Toimivaan maatalouteen!  Suomessa tarvitaan edelleenkin toimiva perheviljelmäpohjainen maatalous, joka pystyy tuottamaan korkeatasoisia ja puhtaita elintarvikkeita. Maataloustuotteiden jalostuksessa ja välityksessä toimivat monopolit ja ketjuuntuminen on purettava. Näin toimitaan sekä tuottajan että kuluttajan eduksi.  Maataloustuotteiden suoramyyntiä maatiloilta vaikeuttavat tiukat rajoitukset on kumottava. Maatalousyrittäjillä tulee olla entistä paremmat mahdollisuudet myydä tuotteensa suoraan kuluttajille. Tässäkin on kysymyksessä sekä tuottajan että kuluttajan etu.  VIII. Pienyrittäjät - yhteiskunnan talouden selkäranka  Pienyrittäjät ovat suomalaisen yhteiskunnan talouden selkäranka: Ilman näitä yrittämiseen uskovia puurtajia ei suomalainen hyvinvointi olisi mahdollista.  Pienyrittäjien toimintaedellytyksiä on pikaisesti parannettava. Sosiaaliturva, lomaetuudet, eläkkeet vaativat nopeita korjauksia, jotta toimiva pienyrittäjäkunta voidaan säilyttää.  Pienyritykset on vapautettava liikevaihtoverosta. Turha byrokratia ja turhat määräykset on poistettava. Suomalainen yhteiskunta tarvitsee vapaita yrittäjiä.  IX. Nuorisossa kansakunnan tulevaisuus  Ilman aktiivista nuorisoaan kansakunnalla ei ole tulevaisuutta. Siksi yhteiskunnan on otettava myös vastuu nuorisostaan. Jokaiselle nuorelle on turvattava taipumuksiaan vastaava koulutus. Nuorison monipuolista vapaa-ajan toimintaa on kehitettävä.  Opintotukijärjestelmä kaipaa pikaista remonttia. Opintolainojen korkoja ei saa nostaa. Opintolainan ja opintorahan osuus on saatava yhtä suureksi. Oikeus asuntoon, työhön ja opiskeluun on kansalaisten perusoikeus, niin myös nuorten.  X. Työn oikeus  Työ on jokaisen suomalaisen oikeus. SMP on olemassaolonsa ajan ajanut jokaisen kansalaisen oikeutta työhön. Tästä on osoituksena SMP:n luoma työllisyyslaki, jolla työllisyystilannetta on pystytty merkittävästi parantamaan.  SMP on vaatinut voimassa olevan työllisyyslain edelleen kehittämistä mm. työllisyysaikojen pidentämiseksi.  XI. Pakolaiset  SMP:n mielestä hallituksen on otettava selkeä kanta siihen, että maahamme otetaan vuosittain korkeintaan 500 kiintiöpakolaista. Tätä tarkoitusta varten on budjettiin varattava erillinen kaiken kattava kiinteä määräraha, josta on selkeästi nähtävissä pakolaistoiminnasta kokonaisuudessaan valtiolle aiheutuvat kustannukset. Pakolaisia on pääsääntöisesti pyrittävä auttamaan lähellä heidän oma asuin- ja kulttuuriympäristöään.  Turvapaikka-anomusten käsittelyä on nopeutettava nykyisestään. Hidas käsittely aiheuttaa kohtuuttomia kustannuksia ja inhimillistä kärsimystä. Turvapaikanhakijoiden oikeus maahantuloon on tutkittava jo rajalla.  XII. Tiet - kansallisomaisuutta  Tiet ovat Suomen kansallisomaisuutta. SMP:n mielestä tiemäärärahoihin on saatava tuntuva pysyvä tasokorotus.  Haja-asutusalueiden alempitasoisen tiestön kunnon ylläpitämiseen ja parantamiseen on budjetteihin saatava tarvittavat määrärahat. Polttoaineveroilla kerätyt varat on siirrettävä teitten kunnostamiseen.  Hyvät tiet ovat osa liikenneturvallisuutta. SMP:n mielestä tätä liikenneturvallisuuden tärkeää osaa ei saa jättää kehittämättä.  SMP haluaa, että Suomea kehitetään niin, että kenenkään kansalaisen asuinpaikkakunta ei jätä häntä tiestön osalta eriarvoiseen asemaan.  XIII. Kehitysapumäärärahat jäihin  SMP kannattaa kehitysmaitten avustamista kehitysapumäärärahojen turvin. Kehitysapumäärärahojen ohjaamista oikeisiin kohteisiin sekä hyödyn seurantaa on tehostettava. Kehitysapumäärärahoja on voitava käyttää myös ympäristönsuojeluun.  SMP ei kuitenkaan hyväksy kehitysapumäärärahojen jatkuvaa paisuttamista, vaan vaatii kehitysmäärärahojen jäädyttämistä nykyiselle lähes 4 miljardin markan tasolle. Kehitysapumäärärahoja on voitava käyttää ympäristöhaittojen poistamiseksi veljeskansojen alueilla. SMP ei hyväksy kehitysavun antamista sotaa käyville maille tai maille, joiden hallituksen politiikka aiheuttaa pakolaisuutta.  XIV. Kunniavelka veteraaneille  Sotiemme veteraaneille ja invalideille on vihdoinkin maksettava kunniavelka. Siksi SMP vaatii veteraaneilla käytävän poliittisen pelin lopettamista. Jokaisella isänmaamme puolustukseen sotiemme aikana osallistuneella veteraanilla on oikeus 4.000 markan verovapaaseen kunniaeläkkeeseen.  SMP:n perusideologian mukaan jokainen ihminen ja jokainen elämä on arvokas. Siksi jokaisen ihmisen elämästä pitää myös tehdä elämisen arvoinen. Tähän Suomella on varaa.  XV. Asuminen - perusoikeus  Kaikilla Suomessa asuvilla on oikeus omaan kotiin. Kohtuuhintaisia vuokra-asuntoja ja omistusasuntoja on vihdoinkin riittävästi ja saatavilla.  Oman asunnon hankkineisiin kohdistuva korkoriisto on lopetettava!  Anna tukesi SMP:n isänmaalliselle työlle.  SMP toimii kansan keskellä, kansan kiellellä.  (SMP:n puoluehallituksella on vielä puoluekokouksen myöntämä valtuus terävöittää vaalijulistustekstiä.)
