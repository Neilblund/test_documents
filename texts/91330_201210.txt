POZITIVNA CRNA GORA – DARKO PAJOVIĆ
Poštovane građanke i građani Crne Gore,
Obraćamo Vam se u formi proglasa iz dva razloga.
Prvo, zato što želimo da uputimo poziv svim dobronamjernim građanima Crne Gore da se uključe i daju svoj doprinos ostvarivanju plemenitih ciljeva Pozitivne Crne Gore
i drugi, zato što je trenutak u kome Pozitivna Crna Gora ostvaruje svoju građansku misiju dramatičan.
Tri su pretpostavke na kojima Pozitivna Crna Gora opravdava svoje osnivanje i svoje postojanje.
Prva je pretpostavka da je Crna Gora samostalna,suverena, nezavisna
i, nažalost, nedovoljno demokratska država.
Druga pretpostavka je da nakon 23 godina vlasti iste političke klase jeste trenutak da dođe do demokratske smjene vlasti.
Treća je pretpostavka da postojeća opozicija to nije u stanju da učini.
Naše djelovanje ima smisao samo i ukoliko su ove pretpostavke istinite,
i mi pozivamo da nam se priključe svi iskreni, dobronamjerni i pošteni građani Crne Gore koji prihvataju istinitost ovih pretpostavki.
I Demokratija
Pozitivna Crna Gora ima za cilj da ojača demokratiju u našoj zemlji.
Vjerujemo da je zadatak svakog građanina Crne Gore koji voli svoju zemlju da da svoj lični doprinos u ovom pravcu.
Demokratija počinje i završava se voljom naroda.
Sam narod svoju slobodnu volju demonstrira na izborima kao vrhovnoj demokratskoj instituciji.
To znači da građani Crne Gore imaju vlast u svojim rukama, i na sljedećim izborima odlučuju kome će tu vlast da povjere da u njihovo ime a za dobrobit svih upravlja državom.
Jedan od osnovnih principa na kome počiva demokratski poredak jeste princip smjenjivosti vlasti.
Drugim riječima, smjenom vlasti u Crnoj Gori, svaki građanin jača demokratiju u našoj zemlji.
To je cilj Pozitivne Crne Gore.
Vlast mora biti smijenjena.
Da budemo sasvim jasni, mi ‘ne rušimo nikakav režim’ kako to najčešće tvrde postojeće opozicione partije.
Mi jednostavno tražimo podršku građana da smijenimo postojeću vlast, i to vlast koju su na prethodnim izborima izabrali sami građani Crne Gore.
Ta smjena vlasti, a ovo dobro znaju svi građani, kao i vladajuće partije, mora da se desi prije ili kasnije.
Mi vjerujemo da je sada pravi trenutak, a ovo jednostavno zato što je postojeća vlast iscrpila sve svoje kapacitete u pogledu stvaranja uslova za dobrobit građana i države.
Postojeća vlast nije više u stanju da ponudi bilo kakvu kvalitativnu novinu koja bi obezbijedila nužan progres crnogorskog društva.
U prethodnih 23 godine do smjene vlasti nije došlo iz jednostavnog razloga koji je poznat svima, a to je: da postojeća opozicija nije bila spremna, niti spretna, niti pouzdana da uvjeri većinu građana da su oni alternativa vlasti.
Ovog razloga osnivanjem i djelovanjem Pozitivne Crne Gore jednostavno više nema.
Mi zapravo predstavljamo ono što najveći broj građana u Crnoj Gori jeste.
Mi smo prirodni glas razuma u nerazumno vrijeme,
a glas naroda za Pozitivnu jeste glas za same građanke i građane i njihovu dobrobit.
Vrlo je važno da smjena vlasti bude dostojanstvena.
Nakon te smjene, neće biti revanšizma, osvete, prevrata, revolucije, jednom rječju - neće biti nikakve anarhije.
Smjenom vlasti Pozitivna garantuje mir,
stabilnost,bezbjednost, sigurnost,
prosperitet i
dalji razvoj Crne Gore.
II Sloboda, dostojanstvo, odgovornost
Kao građanska partija, mi ne vjerujemo u nepogrešivost autoriteta jednog koji vodi zemlju.
Umjesto ‘vođe’, mi nudimo vođstvo koje se ogleda u timu sposobnih, odgovornih, obrazovanih i dobronamjernih pojedinaca,a koji su spremni da ponesu teret odgovornosti za nužne promjene koje su svima neophodne.
Pozitivna Crna Gora govori savremenim jezikom XXI vijeka, a u ovom vijeku nema mjesta gospodaru i gospodarima, već smo svi odgovorni za sebe same.
Osnovni princip na kome pojedinci u timu treba da rade jeste princip odgovornosti.
Bez rizika da pogrešno procijenimo stanje u našem društvu, mora se reći da danas odgovornosti ima malo, a ‘vođa’ previše.
Modernoj, savremenoj,
demokratskoj Crnoj Gori više nisu potrebni gospodari da im se klanjamo.
Svima su nam potrebni sposobni i vrijedni pojedinci koji će malim djelima da ostvare ono što velike riječi ‘vođe’ nisu u stanju da ostvare.
Na sljedećim izborima svi ćemo imati priliku da biramo između malih vođa ili Pozitivne Crne Gore.
Glasanjem za vođu, na kratak rok neki pojedinci mogu imati i malu korist.
Nasuprot glasanja za malu korist, koja je uvijek u milosti i nemilosti nekog gospodara, jeste glasanje za vlastitu čast i dostojanstvo.
Ako glasamo za malu korist, mi ćemo vjerovatno tu korist i ostvariti.
Ali ovakvim glasanjem, odustajemo od naše časti i dostojanstva.
Ta korist, kao i svaka druga korist, brzo će da se istroši, a u srcu će nam ostati praznina i osećaj izgubljenog dostojanstva.
Glasanjem za čast, nećemo ostvariti malu korist, ali ćemo kao časni ljudi spokojno, punog srca da se svi zajedno borimo ne za malu korist, nego za dostojanstvo na koje, kao slobodni ljudi, imamo pravo.
Upravo je dostojanstvo koje treba da uživaju svi slobodni građani nešto što država i vlast ima obavezu da pruži svom narodu.
Postojeća vlast je to dostojanstvo narušila.
Pozivamo građane da glasaju da im država vrati oteto dostojanstvo.
Pozitivna Crna Gora će nakon ovih izbora da vrati dostojanstvo svim slobodnim ljudima.
III Društvo jednakih šansi – solidarnost i socijalna pravda
Da ne bude zabune, nakon samih izbora neće preko noći poteći med i mlijeko.
Moraćemo u narednih četiri godine svi složno da radimo i da se borimo u jednom teškom vremenu i teškim okolnostima.
Da bismo bili inspirisani za tu borbu, moramo da vratimo vjeru u solidarnost i socijalnu pravdu.
Postojeća vlast nasuprot solidarnosti nerijetko demonstrira bahatost pojedinaca iz vladajuće klase,
a umjesto socijalne pravde nudi apologizovano slobodno tržište.
Solidarnost je univerzalni ljudski princip na kome su generacije naših predaka u teškim istorijskim trenucima opstajale.
Narušavanje solidarnosti među ljudima jeste izdaja naših predaka.
Šta danas, zapravo, znači solidarnost?
Solidarnost nije ako su oni koji nemaju posla zaboravljeni od strane vlastite države.
Solidarnost nije ako se mladi dijele na tatine sinove i one druge koji kao da ničiji nisu.
Solidarnost nije ako zbog novca neko može, a neko ne može da se liječi, ili ako neko može, a neko ne da plati školovanje.
Solidarnost nije sve što postojeća vlast jeste.
Da bismo vratili solidarnost, moramo demokratski, na ovim izborima, da glasamo ZA solidarnost.
Mi u Pozitivnoj, kao i svi građani Crne Gore, pitamo gdje je u posljednjih 23 godine nestala socijalna pravda?
Ko i u čije ime je ukinuo socijalnu pravdu u društvu koje svoju snagu crpi iz principa socijalne pravednosti?
Ko ima pravo da nepravdu, koja nam je svakog dana pred očima, proglašava pravdom?
Nije smjelo da se desi, i mi to više nećemo da tolerišemo, da NEKI imaju sve, a NEKI DRUGI ništa.
Nema pravde ako neko spava u svili u četvorosobnom stanu, a neko nema ni gdje da spava.
Nema pravde ako neku djecu voze u školu skupim automobilima, a neka djeca praznog stomaka odlaze u školu.
Pravda nije ni kada neki činovnici svakog dana jedu u skupim restoranima, a obični ljudi ne mogu ni da prehrane porodicu, a da paradoks bude veći, ovi prvi to rade o trošku ovih drugih.
Kakva je to zla krv ušla u vene ljudima kada je to naša stvarnost, pri čemu se, da stvar bude gora, svi pravimo da to ne vidimo.
Pozitivna Crna Gora će ostvariti iskonsku ideju socijalne pravde.
Da se ne zaboravi: u partijskim programima vladajućih partija socijalna pravda je nešto na šta se ove partije obavezuju, a u stvarnosti oni tu obavezu najgrublje krše.
Ove partije, dakle, krše osnovne principe na koje su se obavezale i u čije ime vrše vlast.
IV Državna administracija
Mi, slobodni građani, možemo da prihvatimo da je zemlja u krizi i da nedostaje novca.
Ali ako je kriza, onda teret krize treba da podijelimo svi, a ne da krizu trpe samo neki.
Ako je nemaština, kako to da imamo najveći broj službenih automobila po glavi stanovnika u Evropi?
Neka kriza o kojoj govori postojeća vlast makar jednako pogodi i njih same, a ne samo građane koji iz svojih džepova plaćaju njihove avione, automobile, hotele, ručkove i sve ostale hirove.
Naša državna administracija je skupa, i mi moramo da je učinimo jeftinijom, jer cijenu funkcionisanja države plaćaju svi građani i oni imaju pravo da traže da država vodi računa o njima, a ne samo o svojim činovnicima.
Moramo naučiti državu dvije stvari:
prvo - da ne bude skupa, jer građani nisu bogati,
i drugo - da bude efikasna, jer je to uslov da svima bude bolje.
Takvu državu želimo da vidimo, takvu državu ćemo da stvaramo.
Iako se u javnosti može čuti teza da državna administracija zapošljava previše ljudi, mi ne vidimo najveći problem u broju činovnika
Smatramo da je veći problem u tome što njihov rad nije dovoljno efikasan,
i što ne obavljaju na društveno koristan način one poslove koji su potrebni za funkcionisanje čitavog društva.
Razlozi njihove neefikasnosti leže u lošoj organizaciji i lošem menadžmentu, a za ovo je opet odgovorna postojeća vlast.
U ovom pogledu, a kako bi bili iskreni do kraja, mi ne kritikujemo sve pripadnike vladajućih partija koji rade u državnim službama.
U javnim ustanovama rade državni činovnici koji su veoma sposobni, spretni i vrijedni.
Njih treba očuvati, ojačati i pružiti podršku kako bi institucije bile efikasnije.
U datoj situaciji, oni ne mogu da daju rezultate jer politička klasa koja njima upravlja niti prepoznaje njihovu vrijednost, niti cijeni njihov rad.
Oni jednostavno smatraju da je dovoljno da ih zaposle, daju platu i, po mogućnosti, učlane u svoje partijske redove.
Usljed ovih razloga, zapošljeni vremenom gube motivaciju,
a neki “viši” razlozi obesmišljavaju njihovo djelovanje.
Mi moramo ove kapacitete da rasteretimo od politike i partije.
Mi moramo u institucije da uvedemo princip dobre organizacije,
mudrog upravljanja
i prije svega princip odgovornosti.
Sam princip odgovornosti ima dva lica.
Oni koji ne rade svoj posao neka snose odgovornost, a oni koji ostvaruju rezultate moraju biti nagrađeni.
V Ekonomija
Ekonomija ove zemlje godinama počiva na ideji svemoći slobodnog tržišta.
Koliko je ta ideja dobra, vidimo iz ekonomskog stanja u kome se nalazimo.
Vladajuća klasa neće odustati od te ideje, i to ne zato što ne vide da je ta ideja pogrešna, već zato što bi problematizovanje te ideje brzo dovelo do socijalne pravde i socijalne jednakosti, a pojedinci u vladajućoj eliti ne žele da budu jednaki sa svojim građanima.
Oni žele da uživaju u blagodetima slobodnog tržišta koje nepogrešivo bogati uvijek iste grupacije i jednako nepogrešivo osiromašuje ogromnu većinu građana.
Pozitivna Crna Gora vjeruje u moć državne podrške,
te kontrolu djelovanje slobodnog tržišta.
Da ne bude zabune, niko ne želi da ukine slobodno tržište.
Naprotiv, mi želimo uređeno tržište, na kome svi zaista imaju jednake šanse,
a sa druge strane želimo da država preuzme aktivnu ekonomsku ulogu u društvu, a ne da pasivno, kao što je sada slučaj, interveniše samo u situacijama kada su ugroženi vitalni finansijski interesi nekih pojedinaca i njihovih oligarhija.
Mi u Pozitivnoj ne vjerujemo da je samo i isključivo svaki pojedinac odgovoran za svoje ekonomsko stanje, već vjerujemo da je za njegovo stanje odgovorna i država koja mora mnogo više da učini na ekonomskom polju.
I nije ovo nikakav originalni izum Pozitivne Crne Gore, kao što ni ideologija slobodnog tržišta nije izum vladajuće klase.
Državna intervencija,i autentična ideja socijal-demokratije je princip na kojem se zasnivaju najbogatija društva u Evropi i svijetu, kao što su Norveška, Švedska, Kanada, Danska, Finska, Francuska, a velikim dijelom i Velika Britanija.
Ako već treba da imamo neki uzor, mi želimo da ove zemlje budu naš uzor.
Mi pitamo, ako Norveška država jeste vlasnik proizvodnje i distribucije nafte u Norveškoj, zašto KAP ne može biti u državnoj svojini?
Ako je Francuska vlasnik 40% industrijske proizvodnje u ovoj zemlji, zašto u našoj zemlji svaka fabrika mora da bude privatna?
Efikasnost ekonomije u razvijenim zemljama ne zavisi od svojine, kako to kažu ideolozi liberalizma, nego zavisi od dobrog upravljanja preduzećima, a dobro upravljanje počiva na znanju i organizaciji
Uvjereni smo da dijelimo stav većine građana Crne Gore, ako tražimo da država prestane da odbija da bude vlasnik preduzeća,
da prestane da ne pristaje da otvara nova preduzeća u kojima bi zaposlila stotine radnika, nego ČEKA da neki privatnik to uradi.
Mi u Crnoj Gori naprosto nemamo ništa protiv državne svojine i državnih preduzeća.
Neka u tim preduzećima nema milionera, vlasnika i menadžera,
neka plate budu skromne,
neka ta preduzeća ne nude posebne beneficije,
neka je zaista sve to bolje u privatnim preduzećima, mi i dalje nemamo ništa protiv državne svojine i državnih preduzeća.
Pritom, niko ne brani, niti smo mi protiv da se privatna preduzeća osnivaju, rade, zarađuju, ostvaruju profite, zapošljavaju radnike.
Sve to, međutim, nije razlog da se i država ne probudi i postane aktivan ekonomski akter na vlastitom terenu.
Jedna od teza od koje smo svi umorni jeste da će ekonomski problemi da se riješe direktnim stranim investicijama.
Tako je država svoju ulogu vidjela u “jurnjavi” za stranim investitorima i bjesomučnoj prodaji državnog vlasništva, samo kako bi investitori došli i uložili svoj novac.
Zaista, statistički, Crna Gora je u nekolike godine nakon nezavisnosti imala najveću stopu stranih investicija po glavi stanovnika u Evropi.
Da li su time naši ekonomski problemi riješeni?
Naravno da nisu.
Strane investicije jesu poželjne, ali one naprosto ne mogu same da riješe problem.
Drugo, čitav svijet, a i EU, je u ekonomskoj krizi.
Oni nemaju dovoljno novca da riješe ni svoje ekonomske probleme, a kamoli da investiraju u druge države.
Iskreno, i da ga ima, taj vid ulaganja ima svoju cijenu koja se zapravo svodi na permanentnu ekonomsku zavisnost što predstavlja oblik savremeog neokolonijalizma.
Sa druge strane, bez investicija nema ekonomskog oporavaka.
Kako da riješimo ovaj problem?
Predlažemo tri načina.
Prvo, da se naprave uštede tako što će se smanjiti troškovi same države, a ovaj novac da se preusmjeri u investiranje.
Drugo, da država preuzme aktivnu politiku kreditiranja preduzeća, bilo direktnim stimulisanjem, bilo subvencijama u saradnji sa poslovnim bankama na način da kamatna stopa bude na nivou koji omogućava stabilno poslovanje samih privrednih subjekata.
Treće, da sama država otvara nova preduzeća čiji je vlasnik,
a kasnije na tržištu može da uđe i u aranžmane mješovite svojine.
VI Zdravstvo i obrazovanje
Posebna dva segmenta kojima ćemo posvetiti pažnji nakon demokratske smjene vlasti jesu zdravstvo
i obrazovanje.
Ova dva segmenta su potpuno zapostavljena i zaboravljena od strane postojeće vlasti.
Zdravstvo je neefikasno,
a u njega se nedovoljno ulaže.
U Evropi smo na jednom od posljednjih mjesta po izdvajanju za zdravstvo, iza svake zemlje u regionu.
Medicinski radnici su poniženi,
a sa njima i pacijenti koji satima, danima i mjesecima čekaju da dobiju zdravstvenu uslugu koja im pripada i koju zaslužuju.
Neka ne bude nikakve zabune.
Ovo nije zato što država ne može relativno lako da riješi ovaj problem, već vladajućoj klasi to nije prioritet.
Pozitivna Crna Gora se protivi zapostavljanju zdravstvenog sistema.
Mi vjerujemo da zdravstvena zaštita mora biti efikasna i u službi građana, odnosno dostupna svima bez obzira na imovinsko stanje.
Duboko smo uvjereni da ovo želi ogromna većina zdravstvenih radnika, kao i svi građani Crne Gore.
Kada je o obrazovanju riječ, ono je prosto zapostavljeno na svim nivoima.
Svi komparativni podaci o stanju našeg školstva govore o tome da smo na začelju Evrope.
Vladajuća klasa kao da je zaboravila da naša djeca idu u te škole,
ili pak za to ne mari budući da se njihova djeca nerijetko školuju van Crne Gore,pri čemu imaju obezbijeđen posao zahvaljujući nepotizmu bez obzira gdje se školuju.
Moramo da ulažemo u obrazovanje na svim nivoima, jer na taj način ulažemo u budućnost.
I opet, liberalna ideja, da će privatne škole i privatni fakulteti bolje da obave ovu ulogu, je ideja sa kojom se mi u Pozitivnoj, a uvjereni smo ni ogromna većina građana, ne slaže.
VII Pozitivna Crna Gora
Kada je riječ o našoj stranci, u kampanji koja nam predstoji čućete veliki broj neistina i optužbi i od strane vlasti i od strane dosadašnje opozicije na naš račun.
Ovo su već pokazali u dosadašnjem odnosu prema nama, i to za ovo kratko vrijeme od našeg osnivanja.
Mogli smo da čujemo od strane vlasti da nas je osnovala opozicija, a od strane opozicije da nas je osnovala vlast.
Nekako, kao da im je žao što se pojavio neko ko im kvari dobro uvježbanu predstavu koju su mnogo puta odigrali do sada.
Građani treba da znaju istinu: mi smo osnovali sami sebe,
a postojimo zbog svih građana.
Uvjereni smo da će građani prepoznati lažnost ovih optužbi, i unaprijed im poručujemo da im to neće proći.
Svi ovi napadi na našu adresu će doći iz jednog jednostavnog razloga, a to je: vlast nije u stanju da opravda loše rezultate svoje 23-godišnje vladavine,
a ostatak opozicije nema šta da ponudi građanima.
Za nas izbori nisu kafanska svađa između infantilnih pseudo-moralista.
Za nas su izbori ozbiljan dijalog sa građanima, predlog Ugovora i obaveza da se ozbiljno vodi država.
Zato poručujemo svojim oponentima da se konačno uozbilje i da odgovorno, u demokratskom dijalogu izlože svoju ponudu građanima, a da nakon izbora prihvate narodni sud.
Ničeg novog nema u glasanju za stare, i jedne i druge.
Učinimo stare bivšim, kako bi se i oni obnovili i postali bolji.
Danas kako je, dobro nije, ako glasamo iste, bolje biti neće.
Odluka je narodna,
a sud pravedan: staro je negativno, a svi želimo Pozitivno.
Sami građani neka sude strogo, ali pošteno i jednako prema svima.
Ako tako budu sudili, 14. oktobra ćemo svi slaviti veliku pobjedu, i nakon 23 godine otvorićemo novu stranicu budućnosti Crne Gore, stranicu na kojoj ćemo Pozitivnim slovima da upišemo nove riječi:
budućnost,
prosperitet,
stabilnost i
socijalna pravda.
VIII Izbori
Poštovane građanke i građani, dragi prijatelji demokratije,
Pridružite nam se da zajedno ostvarimo ovu plemenitu misiju.
Na ovim izborima i vlast i dosadašnja opozicija odigraće već poznatu utakmicu koju smo gledali mnogo puta, a koja se završavala uvijek istim rezultatom.
Prvi će da brane državu Crnu Goru predstavljajući druge da žele da ugroze nezavisnost naše zemlje,
a drugi će nevješto da se brane napadima na ove prve optužujući ih da su svi oni loši i krivi za sve što je loše.
Mi Vas pozivamo da nas i jedni i drugi ovog puta ne prevare.
Hajdemo zajedno da im poručimo da ovo nije referendum za nezavisnu Crnu Goru, a da je, ako su zaboravili, isti održan 2006. godine sa poznatim ishodom.
Neka vladajuće partije ne brane samostalnost Crne Gore, zato što ta samostalnost nije ni ugrožena.
A i ukoliko samostalnost treba da se brani, neka budu uvjereni da ćemo je mi braniti mnogo bolje i efikasnije nego što to oni čine
Naša odbrana neće biti samo u cilju očuvanja vlasti, već će biti i odbrana dostojanstva svih građana u ime socijalne pravde
i jačanja institucija države.
Ovi izbori se dešavaju izvan i iza referendumskih podjela.
Ako nemaju šta da ponude građanima, onda makar ne moraju i jedni i drugi da ih svađaju.
Mi nećemo da dijelimo građane.
Mi nećemo da ih odvajamo, nego da ih spajamo.
Mi Vas pozivamo da se svi ujedinimo,
da se izjednačimo,
i da ih i jedne i druge, na demokratski način, na ovim izborima pobjedimo.
Pozivamo Vas da i Vaše časno ime bude upisano na ovim stranicama, i da zajedno stvarajući budućnost ponosno ponesemo odgovornost za generacije koje iza nas dolaze.
