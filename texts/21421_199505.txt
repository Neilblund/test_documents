HET FEDERAAL REGEERPROGRAMMA VAN DE V.L.D. Resoluties. Brugge, 22 april 1995.  Resolutie 1. De VLD stelt voor om de lasten op het loon met 10 % gemiddeld te verminderen. Gelijktijdig wil de VLD de vele maatregelen, die het aannemen van werknemers belemmeren, ongedaan maken, zoals onder meer in de bouw en de horeca. Meer in het bijzonder moeten de registratierechten en de BTW-tarieven voor de eerste woning verminderd worden. Ten slotte wil de VLD de Plaatselijke Werkgelegenheidsagentschappen vervangen door een systeem van fiscale stimuli bij de aanwervingen van huispersoneel.  Resolutie 2. De VLD heeft als eerste prioriteit een belastingstop door te voeren. Om dit te realiseren moeten de belastingschalen opnieuw geïndexeerd worden. Er kan geen sprake zijn om de lastenvermindering voorzien in resolutie 1 te compenseren door directe of indirecte belastingen van welke aard dan ook. Belastingprocedures dienen drastisch te worden vereenvoudigd. Maar bovenal wil de VLD vooreerst de extrabelastingen op groepsverzekeringen en op de bestaande pensioenen ongedaan maken.  Resolutie 2bis. De VLD wil het centralisme in de loonvorming dat een andere oorzaak is van werkloosheid afschaffen. Deze loonvorming alsmede de andere aspecten van arbeidsorganisatie moeten besproken worden op het vlak.  Resolutie 3. De VLD stelt daarom voor het systeem van winstdeling te veralgemenen. In zo een systeem zullen de ondernemingen die het goed doen bijkomende vergoedingen aan hun personeel kunnen geven in de vorm van winstdeling of kapitaalparticipaties, ondernemingen die het niet zo goed doen, zullen minder bijkomende vergoedingen toestaan. Vandaag worden deze minder goed presterende ondernemingen meestal verplicht personeel af te danken.  Resolutie 4. De VLD is daarom voorstander niet alleen van een verdere en versnelde vermindering van de overheidstekorten, ze wil ook het systeem van pensioenfondsen stimuleren. In dit systeem storten de werknemers een deel van hun pensioenbijdragen in een fonds (waardoor ze alle rechten op deze stortingen behouden). Met het kapitaal dat zo wordt opgebouwd zal onder meer in het bedrijfsleven en in onroerend goed geïnvesteerd worden.  Resolutie 5. Daarom stelt de VLD voor iedereen een ander systeem voor dat een grotere garantie op pensioenuitkeringen biedt. In het VLD-stelsel blijven de bestaande pensioenuitkeringen gegarandeerd. Ze worden echter anders gefinancierd. Een deel van deze pensioenen wordt gedekt door algemene middelen (directe en indirecte belastingen). Een ander deel wordt door kapitalisatie gefinancierd. Dit betekent dat deze pensioenbijdragen in een fonds worden gestort. Diegene die in dit fonds gestort heeft, spaart met andere woorden voor zijn eigen pensioen, en heeft dus een garantie dat zijn pensioen zal uitbetaald worden.  Resolutie 5bis. De sociale zekerheid moet ten allen prijze gevrijwaard worden. Mensen hebben er immers belang bij te kunnen terugvallen op de sociale zekerheid wanneer ze ziek, gehandicapt of werkloos worden. De VLD staat achter de idee dat de sociale zekerheid een onvervangbaar instrument van solidariteit moet zijn.  Resolutie 6. De bestaansminima dienen verhoogd te worden, zodat voor de echte hulpbehoevende de situatie verbetert. Aldus wordt de stijgende armoede bestreden. Na een bepaalde termijn vallen de werklozen terug op het basisinkomen. Voor diegenen die de werklozensteun echter cumuleren met een ander inkomen zal deze omschakeling wel een verandering betekenen.  Resolutie 7. De gezondheidszorg moet betaalbaar, kwaliteitsvol en voor iedereen toegankelijk blijven. Om dit mogelijk te maken moet het monopolie van de ziekenfondsen afgeschaft worden en met de volledige financiële verantwoordelijkheid van deze instellingen ingevoerd worden. Op die manier kan de kostprijs van de ziekteverzekering dalen en kunnen de overconsumptie en misbruiken inzake het aanbod tegengegaan worden. Bovendien zal op die wijze een einde worden gesteld aan de transferten in deze sector tussen het Noorden en het Zuiden van het land.  Resolutie 8. De VLD is voorstander voor een ver doorgedreven privatisering van overheidsbedrijven die tegelijk zou aangewend worden om de monopoliepositie van deze onderneming af te schaffen. Deze privatiseringen en demonopoliseringen zijn noodzakelijk om de kwaliteit van de dienstverlening te verbeteren en de geleden verliezen van het verleden weg te werken.  Resolutie 9. De VLD is van plan bij de volgende privatiseringen de werknemers en de kleine beleggers een voorkeurrecht te geven bij aankoop van de aandelen van de geprivatiseerde overheidsbedrijven.  Resolutie 10. Daarom pleit de VLD ervoor de kwaliteit van de dienstverlening te verbeteren door minder, maar ook beter betaalde ambtenaren in de schakelen in de overheidsdiensten. Om dit te bereiken is het nodig een wervingsstop in de voeren en een interne mobiliteit tot stand te brengen. Een dergelijke afslanking maakt het ook mogelijk om ambtenaren beter en klantgerichter op te leiden.  Resolutie 11. Om de beslissingsmacht van de burger te herstellen, stelt de VLD onder meer voor om onmiddellijk de kopstem te neutraliseren. Uiteindelijk dient dit uit te monden in een alfabetische lijstopstelling.  Resolutie 12. Daarom wil de VLD het referendum invoeren als een essentieel bestanddeel van het democratisch beslissingsproces. Dit impliceert ook dat het referendum een bindend karakter moet hebben.  Resolutie 13. In dezelfde optiek van grotere betrokkenheid van de burger bij het democratische beslissingsproces pleit de VLD voor een directe verkiezing van de uitvoerende macht (eerste minister, Vlaamse minister-president, burgemeesters).  Resolutie 14. De VLD wil daarom de stem- of opkomstplicht afschaffen. De verkiezing is één van de meest cruciale momenten in onze democratie. Vrijheid moet op dat ogenblik primeren. De Burger die niet wil stemmen moet in deze beslissing gerespecteerd worden. De enige beperking op de individuele vrijheid is de vrijheid van de andere. Welnu, de burger die vrij beslist niet te gaan stemmen, beperkt op geen enkele wijze de vrijheid van de andere burgers.  Resolutie 14bis. De VLD wil onverwijld op wetgevend vlak werk maken van de ministeriële verantwoordelijkheid. De parlementaire onschendbaarheid van haar kant dient afgeschaft te worden. Tevens dient een wetgevend initiatief genomen te worden inzake de beperking van cumulatie van politieke mandaten.  Resolutie 15. Eén permanente regionale politiedienst (bv. per arrondissement moet de basispolitiezorg vervullen (o.a. hulpverlening, ordehandhaving, verkeer, patrouilleren, preventie en advies). Gespecialiseerde politiediensten moeten instaan voor andere politietaken.  Resolutie 16. De VLD wil de gerechtelijke achterstand wegwerken door een drastische verkorting en versnelling van de procedures.  Resolutie 17. De strafuitvoering moet worden verzekerd door een strafuitvoeringsrechtbank. Het (koninklijk) genaderecht, de voorlopige invrijheidstelling, het penitentiair verlof en de voorwaardelijke invrijheidstelling moeten worden herzien.  Resolutie 17bis. De schrapping van de doodstraf kan maar als zij gepaard gaat met de effectieve uitvoering van de straffen.  Resolutie 18. De VLD wil bijkomende middelen besteden aan de modernisering van het gevangeniswezen. Tot deze modernisering kan ook worden bijgedragen door het uitbesteden van een aantal diensten.  Resolutie 19. De VLD stelt voor een Hoge Raad voor de Magistratuur op te richten. Dit onafhankelijk orgaan is verantwoordelijk voor het examen, de stage, de aanwerving, de bevordering en de afzetting van de magistraten.  Resolutie 19bis. In elk geval moet gewaakt worden over de gelijke toepassing van de wet op alle burgers.  Resolutie 20. Speciale inspanningen moeten geleverd worden om migranten te integreren, o.a. door het aanleren van de streektaal en het laten respecteren van de rechten, de plichten, de vrijheden en waarden die gelden in onze samenleving. De verblijfsvergunning van migranten, die dienaangaande medewerking weigeren, kan worden ingetrokken.  Resolutie 21. Daarom kan het verlenen van een verblijfsvergunning aan vreemdelingen, die migranten in België komen vervoegen om reden van huwelijk, afhankelijk worden gesteld van voorafgaande voorwaarden, waaronder de kennis van de streektaal.  Resolutie 22. Migranten, die geruime tijd in België werken, komen in aanmerking voor een verblijfsvergunning van onbepaalde tijd. Nationaliteitsverlening kan slechts na bewijzen van integratie te hebben geleverd.  Resolutie 22 bis. Bij zware misdrijven en recidive zal de minister de uitwijzing van de betrokken migrant bevelen.  Resolutie 23. Vreemdelingen van buiten de Europese Unie kunnen in België geen politieke rechten uitoefenen.  Resolutie 24. Daarom moeten de vluchtelingeninstanties over de nodige middelen beschikken om de asielaanvragen binnen de kortst mogelijke termijn en met kennis van zaken af te handelen. Geweigerde asielzoekers kunnen met het oog op hun repatriëring in gesloten centra worden vastgehouden. In afwachting van een beslissing over hun asielaanvraag kan aan asielzoekers een verplichte verblijfplaats worden toegewezen. Enkel asielzoekers wiens aanvraag ontvankelijk werd verklaard, kunnen een arbeidsvergunning krijgen.  Resolutie 25. Illegalen die weigeren gevolg te geven aan een bevel het grondgebied te verlaten, moeten worden teruggezonden of gerepatrieerd. Alleen door het effectief verwijderen van illegalen, en niet door aan hun kinderen onderwijs of gezondheidszorg te onthouden, moet deze maatschappelijke kwaal worden bestreden. Ook elke vorm van uitbuiting van illegalen door mensenhandelaars, matrassenverhuurders, huisjesmelkers, zwart werkverschaffers, enz. moet worden gestraft.  Resolutie 26. Een algemene regularisatie van illegaal in het land verblijvende vreemdelingen wijst de VLD af. Een regularisatie zou immers onvermijdelijk een belangrijke aantrekkingsfactor op illegale vreemdelingen uitoefenen.  Resolutie 26bis. De VLD opteert voor een verantwoorde keuze van de middelen en voor de kwalitatieve verbetering van onze vertegenwoordigingen in het buitenland in al haar geledingen. De VLD steunt dan ook de initiatieven van de internationale gemeenschap bij het uitbouwen van een internationale vredesmacht.  Resolutie 26ter. Op het vlak van de buitenlandse economische betrekkingen zal de VLD voorrang geven aan het uitwerken van de nodige maatregelen om de internationale concurrentiekracht van onze ondernemingen te versterken.  Resolutie 27. De VLD is van oordeel dat grotere budgettaire inspanningen zullen moeten geleverd worden om bij de kernlanden van de Europese Unie te kunnen blijven. De verdere verbreding naar Midden en Oost-Europa en de verdieping van de Europese integratie is dus een prioriteit voor de VLD. Nochtans wil de VLD niet weten van een bureaucratisch en centralistisch Europa, dat tot in de kleinste details het leven van de burgers reglementeert. Wat wij nodig hebben is een Europa dat de eigenheid van volkeren en regio's erkent en dat op internationaal vlak een rol speelt en de bescherming, de veiligheid en de belangen van de burgers waarborgt.  Resolutie 28. De VLD pleit voor een ander ontwikkelingsbeleid. Ontwikkelingslanden zijn niet in eerste instantie geholpen met onze aalmoezen, wel met het onder meer openstellen van onze grenzen voor hun producten. Financiële hulp van staat tot staat moet zoveel mogelijk vervangen worden door financiële hulp aan privé-initiatief in de ontwikkelingslanden. Officiële hulpverlening moet bijdragen tot en kan afhankelijk gemaakt worden van de verbetering van de mensenrechten, van de invoering van democratische besluitvorming en van een behoorlijk bestuur. Humanitaire hulp moet geboden kunnen worden ongeacht het regime. Hulpverlening moet ook gebruikt worden om ontwikkelingslanden ertoe aan te zetten een economisch systeem te liberaliseren.  Resolutie 1. De vele plannen en regels moeten vervangen worden door één plan voor de ruimtelijke ordening, dat mobiliteit, milieu en economie integreert. Bij het opstellen van dit plan moet en de gemeentebesturen en de burgers betrokken worden daar zij de plaatselijke situatie het best kunnen beoordelen.  Resolutie 2. De bestaande regels moeten overal en voor iedereen op dezelfde wijze worden toegepast.  Resolutie 3. De burgers en de bedrijven die ten gevolge van wijzigingen in de bestemming van hun grond hun eigendom in waarde zien verminderen, hebben recht op een eerlijke schadeloosstelling die binnen een redelijke termijn wordt uitbetaald.  Resolutie 3bis. Een doorgedreven beleid van stadsvernieuwing dat de steden opnieuw leefbaar moet maken en tevens zou bijdragen tot de veiligheid in de steden, moet worden uitgevoerd.  Resolutie 4. Een aantal overheidsdiensten moet uit de grote steden worden weggehaald om zodoende de dagelijkse verkeersoverlast te verminderen. De ontwikkeling van de informatiesnelweg moet gestimuleerd worden als middel om een aantal taken thuis te verrichten. Het "wonen" en het "werken" kan dan opnieuw dichter bij elkaar worden gebracht.  Resolutie 5. Het spoorwegverkeer moet zich concentreren op het massavervoer langs de grote assen. Op die wijze kan ze een fundamentele bijdrage leveren tot het verlichten van het fileprobleem. Ook het goederenvervoer langs de binnenvaart moet worden gestimuleerd.  Resolutie 6. De NMBS en De Lijn moeten geprivatiseerd worden en hun monopolie moet hun ontnomen worden. Slechts dan zal het openbaar vervoer kunnen omgebouwd worden tot een kwalitatief hoogstaand en concurrentieel "gemeenschappelijk vervoer" (o.m. deeltijds werken, carpooling e.d.) en zal de automobilist ertoe gebracht kunnen worden zijn auto thuis te laten.  Resolutie 7. De W.O.D.K.A.-actie dient veralgemeend te worden in de strijd tegen het hoog aantal verkeersslachtoffers. Er dient eveneens een strenge controle op druggebruik te worden uitgevoerd.  Resolutie 7bis. Prioritair moeten de drukste en gevaarlijkste kruispunten zo vlug mogelijk weggewerkt worden. Dit houdt o.m. in dat de laatste autowegen in Vlaanderen voor het einde van deze eeuw op een veilige wijze afgewerkt worden.  Resolutie 7ter. Prioritaire aandacht moet worden geschonken aan een vlot doorgangsbeleid om de economische draaischijffunctie van Vlaanderen te vrijwaren.  Resolutie 8. De overheid moet objectieven bepalen die nodig zijn om het milieu leefbaar te maken of te houden voor deze en de toekomstige generaties. Om dit doel te bereiken moet ze normen vastleggen en doen respecteren. Bij het bepalen van de wijze waarop deze normen moeten bereikt worden, moet naast de milieueffecten, ook met de socio-economische effecten worden rekening gehouden.  Resolutie 9. Om betere milieuresultaten te bereiken moet zoveel mogelijk beroep gedaan worden op een belonend beleid. Door fiscale verminderingen, het verlagen van milieuheffingen naarmate de normen worden nageleefd, het invoeren van gunsttarieven en het herschikken van belastingen ten voordele van milieuvriendelijke producten en ten nadele van milieuonvriendelijke producten worden de mensen aangespoord een milieuvriendelijke levenswijze aan te nemen.  Resolutie 10. De overheid moet niet zelf investeren in waterzuivering, afvalovens en mestbanken. Een betere benadering bestaat erin deze opdrachten uit te besteden aan privé-bedrijven die dan zelf de bijdragen innen. De overheid gaat wel een contract aan met deze bedrijven waarin de normen en andere voorwaarden worden vastgelegd. Een dergelijke werkverdeling tussen overheid en privé-sector is de beste garantie voor een doelmatig milieubeleid. Afvalvermijding en hergebruik moet zoveel mogelijk de regel zijn. Voor het resterend afval moeten oplossingen die milieuvriendelijk zijn en zorgen voor effectieve recyclage, voorrang krijgen.  Resolutie 11. Een vereenvoudiging van het milieubeleid dringt zich op. Dit kan o.a. gerealiseerd worden door de uitgifte van een "eenheidsvergunning" die de milieu- en bouwvergunningen samenvoegt.  Resolutie 12. De VLD is voorstander van de snelle uitvoering van het MAP inzake de milieu- en volksgezondheidsnormen en het tijdsschema. Om jobverlies door verplichte productievermindering te vermijden, moet het verwerken van mestoverschotten gestimuleerd worden. De basisheffing wordt daartoe vervangen door een overschotheffing. De grote agro-industriële bedrijven moeten aan mestverwerking doen, zodat de kleine gezinsbedrijven op een verantwoorde wijze kunnen verspreiden. De resoluties 13 t/m 17 worden in de definitieve tekst vooraan geplaatst.  Resolutie 13. Het onderwijs is een prioritaire beleidsopdracht van de Vlaamse Gemeenschap. De vrije schoolkeuze moet de basis blijven van ons onderwijsstelsel. Dit sluit echter niet uit dat er netoverschrijdende samenwerking ontstaat tussen scholen en dit op vrijwillige basis. Deze samenwerking moet ertoe bijdragen dat de kosten gedrukt worden en de overlappingen in het studieaanbod worden vermeden.  Resolutie 14. De beleidsautonomie van de scholen moet gestimuleerd worden. Dit kan door de financiering op basis van het enveloppenstelsel maximaal te doen spelen. Mits het naleven van de door de overheid opgelegde kwaliteitsnormen kunnen de scholen hun eigen beleid uitstippelen. De gemeentewet dient aangepast teneinde ook deze beleidsaccenten in het gemeentelijk onderwijs te realiseren.  Resolutie 15. De gemeenschapsscholen worden ingericht door de lokale schoolraden en moeten de kans krijgen om voor een privaatrechterlijk statuut te kiezen. Een dergelijk statuut geeft hen meer flexibiliteit en kan bijdragen tot kwaliteitsverbetering en een soepel personeelsbeleid. In het gesubsidieerd onderwijs moet de medezeggenschap van de ouders en de personeelsleden worden verhoogd.  Resolutie 16. De VLD is tegenstander van eender welke proef voorafgaand aan en bepalend voor de toegang tot het hoger onderwijs.  Resolutie 17. De recente verhoging van de schoolplicht tot 18 jaar moet geëvalueerd worden. Mocht uit deze evaluatie blijken dat deze maatregel zijn doel niet heeft bereikt, dan kan de schoolplicht opnieuw op 16 jaar worden gebracht o.m. door een formule van deeltijds werken en deeltijds leren.  Resolutie 18. Het beleid inzake socio-cultureel werk moet ten goede komen aan alle burgers. Daarom wil de VLD een beleid voeren dat ontzuilend werkt en dat toegang aan alle burgers tot het sociaal-cultureel werk verleent.  Resolutie 19. Alle burgers moeten gemakkelijker kunnen deelnemen aan het cultuuraanbod van hun keuze. Decentralisatie en cultuurcheques kunnen dat bevorderen.  Resolutie 20. Om de creativiteit van de kunstenaar maximale kansen te geven moet hij gesteund worden door het ter beschikking stellen van infrastructurele mogelijkheden en door een projecten- en opdrachtenbeleid.  Resolutie 21. Daarom moet de kabel (of enig ander distributiekanaal) verder geliberaliseerd worden. Tevens moet er voor de onafhankelijke, private radio's, (grote en kleine, niet-lucratieve en commerciële) een wettelijk kader gecreëerd worden dat ze in staat stelt met gelijke en evenwaardige middelen als de openbare omroepen op professionele wijze te opereren. Dit betekent o.m. dat netwerken van zelfstandige lokale radio's moeten toegelaten worden en dat er tegelijkertijd ook technisch meer armslag voor die radio's moet komen: hogere zendvermogens, stereo, kabeldistributie, gebruik van alle frequentiemogelijkheden op de gehele FM-band. De monopoliesituatie bij de regionale televisies moet worden opgeheven. Binnenlandse producties moeten worden aangemoedigd, niet opgelegd.  Resolutie 22. De Vlaamse audiovisuele regelgeving moet dringend worden aangepast aan de Europese richtlijnen.  Resolutie 23. De BRTN moet hervormd worden tot een goed werkend overheidsbedrijf dat slechts werkt met overheidsmiddelen.  Resolutie 23bis. In het welzijnsbeleid moet de prioritaire aandacht gaan naar enerzijds het gehandicaptenbeleid en anderzijds het bejaardenbeleid.  Resolutie 24. De VLD wenst een gelijk kansenbeleid inzake opleiding en tewerkstelling als voorwaarde voor een maatschappij met minder armoede. De VLD is voorstander van een verhoging van de bestaansminima.  Resolutie 25. De OCMW's zijn het best geplaatst om op de plaatselijke noden in te spelen en moeten dan ook de spil van het beleid worden. Daarnaast moeten de vrijwillige vormen van hulp en verzorging door vrienden en familie ondersteund worden.  Resolutie 26. Om de sociale huisvestingsnoden op te vangen moet zoveel mogelijk gebruik gemaakt worden van het systeem van huurcheques. Op die manier wordt politieke willekeur in de toebedeling van sociale woningen uitgesloten.  Resolutie 27. De slechte fysische conditie van de jeugd moet dringend worden aangepakt door een nieuw sportbeleid, gebaseerd op een intense samenwerking tussen scholen en sportverenigingen.  Resolutie 28. Een doeltreffend aids- en drugsbeleid moet eveneens een belangrijk onderdeel vormen van de lerarenopleiding.  Resolutie 28bis. Het gehandicaptenbeleid moet vooral gericht zijn op integratie van de gehandicapte. Thuisbegeleiding en formules van zelfstandig wonen dienen dan ook prioriteit te krijgen. De financiering van de instellingen moet correct en tijdig gebeuren en de verlening van diegenen die werken in de sector moet in verhouding staan tot de belangrijke taak die zij op zich nemen.  Resolutie 29. De gedeeltelijke communautarisering van de sociale zekerheid moet het mogelijk maken de bijdragen tot de sociale zekerheid in Vlaanderen te verminderen zodat ook de arbeidskosten kunnen dalen en de tewerkstelling kan toenemen.  Resolutie 30. Om delokalisaties te vermijden pleit de VLD ook voor de aanleg van nieuwe KMO-zones, het renoveren van de bestaande industriële infrastructuur en de verdere uitbouw en ontsluiting van de havens, gekoppeld aan een verbetering van de verkeersinfrastructuur. De financiering van dit programma kan gebeuren door een maximale afbouw van het subsidiebeleid. Deze subsidies komen immers veelal terecht bij grote ondernemingen en brengen de KMO's in een concurrentieel nadelige positie.  Resolutie 31. De overheidsholdings moeten afgebouwd worden en de economische compensaties stopgezet worden.  Resolutie 32. Jonge starters en KMO's moeten aangemoedigd worden, niet door subsidies, wel door het wegwerken van de administratieve rompslomp en het oprichten van privé-risicokapitaalfondsen, die moeten gestimuleerd worden via fiscale maatregelen of via een garantieregeling.  Resolutie 33. Het economisch beleid moet een evenwaardige aandacht schenken aan KMO's en zelfstandigen in landbouw, industrie, diensten en in de toeristische sector.  Resolutie 34. Door de toenemende stroom van middelen waarover de Vlaamse overheid in de toekomst zal kunnen beschikken, ontstaat de mogelijkheid om niet alleen de begroting in evenwicht te brengen, maar ook de belastingen in Vlaanderen te verminderen. Volgens de VLD moet de Vlaamse overheid deze mogelijkheid maximaal benutten.  Resolutie 35. De bevoegdheidspaketten waarover de federale en de twee grote Gemeenschappen beschikken moeten homogeen worden gemaakt. Al te veel bevoegdheden worden vandaag gedeeld door meerdere overheden. Dit leidt tot de grootste verwarring en nodeloze conflicten. In dit verband is de VLD voorstander van het principe dat de "residuaire bevoegdheden" toekomen aan de Gemeenschappen. Dit betekent dat de federale overheid alleen bevoegd is over de materies die haar expliciet worden verleend (defensie, justitie, monetair beleid, federale fiscaliteit, basisvoorzieningen in de sociale zekerheid), terwijl de overheden van de twee grote Gemeenschappen bevoegd zijn voor alle materies. Dit is het basisprincipe dat in de meeste grote federale landen wordt gehuldigd. Het zal ook een einde maken aan de misbruiken inzake transferten tussen het Noorden en het Zuiden van het land.  Resolutie 36. De twee grote Gemeenschappen moeten een eigen fiscale verantwoordelijkheid krijgen. Vandaag heerst nog al te veel het principe van het consumptiefederalisme: de Gemeenschappen en Gewesten bekommeren zich in hoofdzaak om de uitgaven, hun inkomsten komen van de federale overheid, zodat het deze laatste is die de kosten draagt van de belastingheffing. De VLD wil de financieringswet wijzigen en de andere deelgebieden een eigen verantwoordelijkheid krijgen om belastingen te heffen. De overheid die dan meer wil uitgeven moet dan zelf maar meer belastingen heffen en de eigen ingezetenen doen betalen van dit beleid. Deze overheveling van fiscale bevoegdheden mag natuurlijk de globale belastingdruk niet verhogen en moet derhalve gepaard gaan met het inperken of het afschaffen van belastingen op het federaal niveau. Om de last van de overheidsschuld beter te spreiden is de VLD ook voorstander van een gedeeltelijke overheveling van de overheidsschuld of van het beheer van die schuld.  Resolutie 37. Vlaanderen en Wallonië moeten een homogeen grondgebied kennen. Eerder dan de faciliteiten die van uit de federale overheid worden opgelegd uit te breiden, zoals de huidige regering onlangs deed, dienen deze te worden afgebouwd. Daarnaast moet ook de splitsing van het kiesarrondissement Brussel-Halle-Vilvoorde worden doorgevoerd.  Resolutie 38. De VLD laat Brussel niet los. Als hoofdstad van Vlaanderen, moet Brussel over geëigende structuren beschikken. Het versterken van het statuut van de deelgebieden in de nieuwe federale staatsstructuur moet inderdaad gepaard gaan met het creëren van een gewaarborgde vertegenwoordiging en volledige gelijkberechtiging van de Brusselse Vlamingen in de instellingen van het Brussels Hoofdstedelijk Gewest.  Resolutie 39. De VLD wil dat deze nieuwe stappen in de richting van een stabiele staatsstructuur gezet worden door rechtstreekse onderhandelingen tussen de twee grote Gemeenschappen. Zo zal de federale overheid zich beter kunnen wijden aan haar taken en opdrachten.  Resolutie 40. De Vlaamse Gemeenschap moet voor die materies die tot haar bevoegdheid behoren rechtstreeks kunnen deelnemen aan de besluitvorming binnen de Europese Unie.
