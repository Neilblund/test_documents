ДПА, после многу анализи на процесот на имплементацијата на Охридскиот договор, после многу критики упатени кон суштинските, несовесни модификации на оваа Спогодба и после многу сериозни двоумења, излезе со проценка дека тој договор го има изгубено своето значење и дека е со истекнат рок,
дури истиот стана пречка за натамошниот развој на општеството врз новите стандарди.
Објаснувањето на потфрлувањето на овој проект треба да се побара во комплексните социо-историски околности.
I. ВОВЕД
Сега е веќе јасно дека општествените формации, од кое било идеолошко потекло, се градат и функционираат врз принципот на договор, што во суштина е правно формализиран Договор.
Со договори од оваа природа се уредуваат односите на поединецот со општеството, односите помеѓу институциите и општеството, помеѓу поединецот и институциите, сите комплексни релации, внатрешни и надворешни на даденото општество.
Договорот е токму принципот којшто општеството го претвора во држава.
Во зависност од квалитетот на договорот, од начинот на којшто тој ги уредува односите помеѓу разните групи на интереси - економскиот, финансискиот, културниот, етничкиот, религиозниот и друг интерес, се вреднува функционалноста на државата.
Во демократските држави легитимноста за застапување на интересот на групата се добива преку избори, кои во суштина се договори кои политичката партија или поединецот ги склучува со електоратот.
Доколку главните точки на договорот не се почитуваат, тогаш се појавува криза во општеството.
Во последно време социолозите и политиколозите почнаа да го употребуваат терминот ,,потфрлувачки држави,, за оние општествени формации кои, заради разни причини не функционираат како што треба.
Една од главните причини која една држава ја прави нефункционална е игнорирањето, репресивната и континуирана негација на оној сегмент во општеството кој има доволни капацитети да го оспори концептот на државата, договорот, кој поради себични причини намерно отфрла друга општествена група која има посебни интереси во таа држава.
Доколку оваа сегрегација продолжи и се наметнува со насилство, тогаш кризата е неизбежна и овие држави непрекинато се претвораат во потфрлувачки државни формации.
Еден од клучните фактори кој има (де)стабилизирачки капацитет во сите општества е етничкиот фактор.
Занемарувањето на интересот на овој фактор влијае елементите на таа општествена група да покажат нелојалност кон системот што ја предизвикува опасната етничка дистанце, ксенофобијата која завршува со параноични сомнежи.
Во ова клима, етничката битка се крие во илегални зони, во неформални институции, кадешто се кројат тајни проекти и се преземаат нелегитимни одлуки.
На пример, за време на конфликтот во 2001 год. во Македонија се суспендираше институцијата на Советот за национална безбедност, кадешто учествуваа и припадници на другите етнички заедници, и
се формираше една нелегална, неуставна институција, таканаречен ,,Државен врв,, кадешто учествуваа само припадници на македонската заедница.
Ваквото заобиколување на Уставот се случува во општествата кадешто другата етничка заедница постојано се перцепира како непријател кој треба да се надгледува, или како петта колона, или како внатрешен непријател кој треба да се држи под контрола.
II.Повторното појавување на национализмот
Национализмот беше факторот којшто влезе во историски натпревар со комунистичката идеологија.
На крај, заради едноставноста на понудата (национализмот го нуди тоа што си, тоа што го имаш, додека комунизмот, како тоталитаристичка идеологија нудеше новости, го нудеше новиот човек, тоа што не си, или што се уште го немаш) историскиот натпревар го победи национализмот.
Поголемиот дел од радикалните комунисти станаа екстремни националисти.
Општествените, економските, политичките процеси кои се одвиваа во последно време, на крајот докажаа дека национализмот одигра важна историска улога, најмалку во две насоки:
- во губењето на кредибилитетот на комунистичката идеологија, и
- во распаѓањето на општествените федеративни формации и
создавањето на националните држави.
Национализмот на народите на источна Европа се одрази во историската сцена со незапирлива енергија и виталност, така што мошне лесно, како нова идеологија, блиска со мнението на широките општествени слоеви, ја замени комунистичката идеологија којашто беше скаменета и преморена.
Незадоволството акумулирано во бирократскиот, репресивниот комунистички период, влијаеше разните елити, со разуздани амбиции, со недвојбена инспирација и убеденост да започнат да ја образуваат својата национална кауза.
Со оглед на тоа што оваа акумулација започна во исто време, антагонизмот помеѓу националните елаборати (српски, хрватски, словенечки, бошњачки, македонски идр.) беше неизбежен.
Од друга страна, митологизацијата на националниот интерес создаде ситуација каде што не можеше да се развива рационална дебата.
Така како што обично се случува, ако еден проблем не се решава рационално, тогаш доаѓаат ирационалните последици, војната, етничкото чистење, убиствата, силувањата, уништувањата, трагедијата која лесно можеше да се избегне.
III. Општествената спогодба и федеративните држави
Замената на комунистичката идеологија со националистичка се случи во сите држави на источна Европа,
но војната избувна само во Југославија и делумно во СССР (Русија), значи во федеративните држави и не во националните држави.
Причината треба да се бара во фактот дека федеративните држави се градат врз комплексни, фрагилни договори, договори кои чинат многу, каде се предвидуваат и гарантираат меѓусебните права и обврски.
Овие договори кои се склучуваат помеѓу разните народи не можат да бидат идеални и во себе содржат интереси на реалната политика (герм. реал политик), на политиката која вложува воглавно во интересот на посилниот.
Од друга страна самото време влијае одредени сегменти на општествениот договор да станат веќе анахронични и дека треба да се заменат со посовремени решенија.
Доколку една федеративна општествена формација не ,,федерира,,, не ги амортизира предизвиците на новото време, доколку не прифати нови вредности, тогаш склучениот договор помеѓу народите, наместо да ја збие внатрешната општествена кохезија, ги поткрепува триењета врз етничка основа, што е најраната фаза на меѓуетничкиот конфликт.
Ова е детерминирачки процес кој не може да се одбегне со реторика од кое било ниво.
Денес Европа се соединува, а во држава каде се инсталирани институциите на ЕУ, се одвиваат процеси кои повеќе го потенцираат културолошкиот, етничкиот елемент, отколку унитарниот елемент (Фламанци и Валонци).
Но, нивото на цивилизација, демократската свест на граѓаните на оваа држава влијае овие различности, антагонизми да се решат со постојани корекции на меѓуетнички договори, или, како се изразуваат некои аналитичари, со ,,федерација,, на федерацијата.
Распаѓањето на Југославија од страна на националистичките удари на конституитивните народи, само од себе отвори еден проблем што не успеа да се реши на рационален начин.
Објавувањето на референдуми во секоја Република беше во функција на одложување на федерацискиот договор и воедно
на наметнување на нови договори, но без согласност на разните етнички заедници кои се отцепија со осамостојувањето на Републиките, без нивна воља од претходниот контекст.
Во Македонија овој процес се разви полесно заради неповолната позиција на Албанците, како во Албанија, Косово, исто така и во Македонија,
но ова не значи дека овие теми нема да се отворат и во иднина, посебно ако се земе предвид фактот дека новиот Устав на новата земја се изгради врз концептите на 1989 год., кога арбитрарно се деградираше позицијата на Албанците во општеството.
Но, како што е познато, национализмот го буди национализмот.
IV. Договори без Албанците
Јужнословенските народи, исто како и другите народи на Бакланот беа долго време под туѓо владеење, на Отоманската или Австро-унгарската империја.
Пред и за време на Првата светска војна јужните Словени развија средби, консултации и на крај решија да ја основаат Југославија.
Овој договор во почетокот се оствари само помеѓу Србите, Хрватите и Словенците.
Новата држава од самиот почеток имаше проблеми со лојалноста на неопфатените народи во договорот,
како и со амбициите за хегемонија на доминантниот народ во општеството, на Србите.
За да се затвори овој антагонизам, неизбежен за мултиетничките општествени формации, Владата на Кралството на СХС ја донесе Прокламацијата со која ги стесни демократските права и ја воспостави кралската диктатура.
Непочитувањето на спогодбата, неопфаќањето на другите народи во неа, влијаеше во 1941 год. никој да не ја штити оваа основана држава, па новиот владетел, наци-фашист, се пречека со цвеќиња и со ентузијазам од страна на граѓаните во сите подрачја на заедничката држава.
За време на Втората светска војна, во 1942 година во Бихаќ и во 1943 год. во Јајце, југословенските комунисти решија да ја преродат Југославија која претходно ја третираа како вештачка држава.
Во новиот договор беа опфатени сите јужнословенски народи, Србите, Хрватите, Словените, Бошњаците, Црногорците, Македонците, дури на едно место се спомнува и Санџак.
Како што се гледа, во овој договор не се спомнуваа ни Косово, ни Албанците.
Причината е едноставна.
Албанците, врз основа на правото за самоодлучување, на Конференцијата во Бујане, организирана од страна на Покраинскиот комитет на КПЈ, на 31 јануари 1943 год., имаа решено заедно со српските и црногорските делегати на Косово местата во кои живеат Албанци да се припојат на Албанија.
Оваа одлука, овој договор, подоцна еднострано ќе се одложи на третото Собрание на АВНОЈ одржано во Белград, во 07-10 август 1945 година.
Исто така во Македонија, во манастирот Прохор Пињски, на 02 август (Илинден) 1944 год. се оддржува АСНОМ (Антифашистичкото Собрание за Народно Ослободување на Македонија) каде се донесуваат неколку одлуки,
АСНОМ да биде единствена институција кој ќе носи одлуки,
македонскиот јазик да се објави како службен јазик,
Илинден да се објави како празничен ден идр.
Овие одлуки ги донесуваат 60 делегати од 116 колку беа одбрани за учество.
Од нив ниту еден не беше Албанец.
Според моделот на АВНОЈ и на АСНОМ се одржуваат три седници по ред каде се донесуваат одлуки и за Албанци без нивно присуство.
Ваквите еднострани одлуки, без договор, без спогодба, наместо да донесат мир и благосостоја, се претворија во кодови на тортура.
По се изгледа, неземањето предвид на албанскиот фактор било во согласност со меѓународните одлуки и договори за иселување на Албанците во Турција.
Како што беше напоменато во Воведот, во мултиетничките држави кризите се појавуваат кога еден народ, со демографски, економски, политички, културолошки, демократски капацитет не се вклучува во договорот за градење на државата, туку постојано се маргинализира измислувајќи разни форми за пресушување на неговите перспективи.
Албанците во Македонија, коишто во континуитет живеат како мнозинско население во западните делови на Македонија, коишто по природен пат се надоврзуваат со останатите албански места на Косово и Албанија, на неразбирлив начин биле заобиколени во историските моменти во кои се носеле одлуки.
Ова игнорирање, речиси секаде во светот служи како претекст за маргинализираниот народ да го искористи ова занемарување како неубеденост на граѓаните, или како нелојалност кон државата.
Во времето на Втората Југославија, македонското раководство, поткрепено од центарот на власта, од Белград, вршеше една репресивна политика, која ги надминуваше мерките што ги преземаше Милошевиќ во Косово.
Овде ќе спомнеме само неколку примери:
забраната на албанските национални имиња,
забраната за упоребување на топонимите во албанската варијанта,
наметнувањето на мешаните паралелки со цел да се згасне образованието на албански јазик,
забраната за употреба на знамето,
драстичната редукција на бројот на ученици во средните училишта итн.
Но, исклучувањето на Албанците од договорот, или прекршувањето на современиот стандард државата да се гради врз принципот на договор, се манифестираше и во историските одлучувачки моменти, како на пр. во 1989 год. кога, користејќи ја офанзивата на српскиот национализам, се донесоа низа амандмани кои суспендираа низа права на Албанците гарантирани со Уставот од 1974 год.
Оваа смелост, оваа ароганција, оваа спремност да се искористи секоја политичка можност за да се пригушат легитимните права и интереси на своите албански сограѓани, покрај кои живеат со векови, е факторот што циклично ги руши меѓуетничките односи,
меѓусебната доверба и
самата држава.
Оваа ароганција во однос на Албанците се појави на уште понеиздржлив начин по повод составувањето и донесувањето на највисокиот правен акт на една држава, Уставот на Р.  Македонија, основниот договор, којшто требаше да ги уреди комплексните релации во општеството.
Пратениците, албанските политички субјекти и воопшто албанскиот народ не се согласија со овој договор, којшто требаше да ги уреди односите меѓу двете поголеми етнички заедници,
па така низа години Македонија стана типичен модел на едно конфликтно општество што во 2001 год. заврши со отворен конфликт.
Причината за конфликтот може да била од секаква природа, но неговата спонтана и молничава масивизација беше индикатор дека меѓуетничките односи прекумерно биле влошени,
меѓусебното разбирање не постоело и
дека етничката дистанца била екстремна.
Наместо отворено да се анализираат причините за оваа појава што имаше капацитет да ги сруши основите на државата, македонскиот политички субјект, државните институции, информативниот систем, причините за овој конфликт повеќе сакаа да ги бараат во разните теории на заговор.
Тие никогаш не ја анализираа целината на историскиот процес, арогантното исклучување на Албанците во текот на составувањето на договорот за соживот.
Македонскиот проект, од АСНОМ па наваму, беше тотално игнорирање на придонесот на Албанците во овој сегмент на дефинирање на концептот на државата.
Правата што се нудеа беа во функција на пресушување на албанската култура.
V. Конфлитот од 2001 година и ОХРИДСКИОТ ДОГОВОР
Конфликтот од 2001 год. беше опасен за двете страни, не само поради неповолните геостратешки околности, туку и поради тоа што иницијаторите на конфликтот немаа политички план, додека државниот врв не знаеше како да менаџира со ситуацијата.
Оваа ситуација влијаеше овие контрадикции да се претворат во меѓуетничка нетрпеливост и омраза.
Страните во конфликтот, немајќи храброст за корекција на процените, предрасудите, се повеќе ја отежнуваа и продлабочуваа кризата.
Во тоа време само ДПА имаше смелост, точна проценка на ситуацијата и идеја како треба да се излезе од овој маѓепсан круг.
За разлика од македонските политички фактори, кои конфликтот го објаснуваа со разни теории за конспирација или со аргументи кои ги демонизираа Албанците, како и за разлика од поттикнувачите на војната, кои употребуваа фолклористични аргументи, неразбирливи за меѓународниот фактор, ДПА го отвори поглавјето поврзано со критиката на начинот на создавањето и градењето на државата.
Надоврзувајќи се на поранешните најавувања за можноста од меѓуетнички конфликт во Македонија, сугерирајќи постигнување на еден неопходен историски договор помеѓу двете поголеми етнички заедници, ДПА ја постави потребата државата да се гради врз основа на еден општествен договор каде прецизно ќе се гарантираат правата и обврските.
Ова беше единственото поле каде можеше да се реши овој конфликт, бидејќи претходните варијанти, каде албанскиот фактор беше отстранет од сите договори, задолжително потфрлија.
Значи, ДПА, одбегнувајќи етикетирачки говор, аргументираше дека Уставот на Р. Македонија, концептот на државата е генератор на кризата и
дека без корекција на овој договор, на Уставотот, кризата не може да се реши.
Меѓународниот фактор правилно го сфати овој пристап на ДПА кон кризата и силно го поддржа барањето за преговори.
Како што е познато, по многу двоумења на македонскиот политички фактор, преговорите започнаа во претседателската вила во Охрид, под раководство на преговарачите (македонската страна преферираше да ги нарекува ,,олеснувачи,,).
Уште на првото заседание, македонската страна држеше став, колку анахроничен, толку и догматичен, третирајќи ја државата како етничка сопственост.
Се виде јасно дека тие, ослепени од еден посесивен национализам, воопшто не ја сфаќаа потребата за еден оправдан договор за принципите врз кои ќе се гради заедничката држава, значи за неопходноста на склучување на еден договор преку кој ќе се создадеа услови за идентификација, лојалност на сите граѓани кон државата.
Неподнослива беше политичката, интелектуалната, одбивна клима што ја создаваше македонската страна.
Тие не беа свесни дека од самиот почеток држеа антиалбански позиции.
Ова беше проткаено во нивните политички концепти.
За нив беше сосема разбирливо да го негираат барањето на Албанците за целосна употреба на албанскиот јазик,
за адекватна застапеност во институциите и
за рамноправно користење на  можностите на системот.
За нив, едновремено беше сосема нормално албанската страна да покаже одговорност, конструктивност и коректност кон македонскиот интерес.
Во текот на целиот процес на преговори јасно се виде разликата во размислувањата на двете страни:
одбивната, негирачката на македонските претставници и
кооперативната, афирмативната на албанските претставници.
По многу дебати, притисоци од внатре и надвор се потпиша Охридската спогодба, којашто во себе содржеше низа контрадикции, недоследности, решенија кои во себе содржат сегрегационен однос, кои најавуваа дека спогодбата, првиот постигнат договор помеѓу овие два заедници, ќе биде неприменлив.
За жал времето покажа дека сомнежите беа оправдани.
Ова се случува секогаш и кога една од спогодбените страни не покажува воља за почитување на договорот.
Кај македонската страна, во сите сегменти на општеството и ден денес доминира убедувањето дека конфликтот од 2001 год. беше плод на надворешен заговор,
дека Уставот воопшто не требало да се менува,
дека Албанците се платеници за туѓи инереси,
дека во овој конфликт вмешани се исламистички фактори (затоа беа убиени 7-мината Пакистанци) итн.
Во оваа провалија на сомнежи се стопи и желбата на македонскот фактор, во почетокот за постигнување на договорот и потоа за негова примена.
Ова одбивање за уредување на меѓуетничките односи преку еден опстојувачки и функционален договор се појави во неколку фази:
- во првата фаза се одбиваше потребата за преговори и се бараше одобрување на барањето за разрешување на кризата со воени средства, како легитимно право на една држава за одбрана.
Во следот на оваа проценка Владата на Македонија увезуваше големи количини на оружје и сонуваше да ја копира хрватскиот модел за пресметка со Албанците;
- во втората фаза, кога се виде дека преговорите не може да се одбегнат, се обидоа да го намалат нивото, да се наречат разговори, посредниците да не се нарекуваат преговарачи, туку олеснувачи;
- во третата фаза, во текот на преговорите тврдоглаво бараа што повеќе да ги стеснат барањата на Албанците;
- во четвртата фаза, во завршната фаза на преговорите, наметнуваа дуалистички формулации за правата воопшто,
потоа техниката на редукција на уставните права преку закони, на законите преку правилници, и, конечно
со одбивање да се спомнат казнените мерки доколку Спогодбата не се примени.
Оваа концептуална фаза на Спогодбата, на договорот што конечно требаше да ги смири меѓуетничките антагонизми, заврши со сегрегирачка разврска.
Ова најдобро се гледа кај правото за службена употреба на албанскиот јазик што во споредба со македонскиот јазик се сегрегира пет пати;
- во петтата фаза ја употребија методата на опструкција, на одолговлечување на конечната имплементација на Охридската спогодба.
Завршниот рок беше 2004 година;
- во шестата фаза, фазата на носење закони, се модифицираа концептите.
На пример јасната и обврзувачката уставна формулација дека јазикот којшто го говорат повеќе од 20% од населението исто така е во службена употреба се модифицираше во хипотетичката варијанта ,,може,, да се употреби;
- во седмата фаза се активираше механизмот на бирократската опструкција, такашто оваа Спогодба се претвори во псевдо-спогодба.
VI. Новиот договор
Македонците, поради високиот процент на Албанците во општествената демографска структура, како и поради наследените предрасуди од минатото, постојано ги перципираат и третираат Албанците како туѓ елемент.
Ваквиот поглед создава психолошка бариера што ги спречува да се соочат со реалноста.
Гушењето, модификацијата на барањата на Албанците со манипулации од разен вид од страна на албанските параполитички групации што се легитимираа на сомнителен начин, е метода на работа која секогаш потфрлувала и ќе потфрли.
Во демократските системи ваквите наивности лесно се откриваат, затоа беспредметно е истите грешки тврдоглаво да се повторуваат.
Сега веќе сигурно е дека Албанците нема да исчезнат од овие простори, како што замислуваат некои политичари,
сигурно е дека Албанците не ќе може да се асимилираат,
конечно сигурно е дека тие нема да отстапат од барањето да бидат рамноправни во опшетството, од барањето системот да нуди еднакви можности за сите граѓани.
Барањето за нов договор е последица на недопустливата модификација на Охридсата спогодба чиј рок е одамна изминат.
Модификациите беа извршени во главните сегменти на Охридската спогодба во рамките на употребата на албанскиот јазик,
во рамките на адекватната застапеност на Албанците во системот, што итро се крие во статистички непроверливи податоци,
во концептот на децентрализацијата,
во функционирањето на механизмот на консензусот (етничкото вето),
потоа во непочитувањето на законот за амнестија, обврска што сепак произлегува од Охридската спогодба,
како и останатите мерки за создавање на услови за меѓусебна доверба, каква што беше идејата за ресоциализација на учесниците во конфликтот од 2001 год.
Албанско-македонските односи се категоризираат во три историски периоди.
Во првиот, тие беа во рамноправна положба, соединети против заедничкиот владател, Османлиите (Крушевската Република), Србите (Првата Југославија),
во вториот период Македонците се во анти-албанско сојузништво, воглавно со Србите,
во третиот ја продолжуваат стратегијата од вториот период, но осамени, без доктринска, финансиска и воена поддршка на претходните сојузници.
Ова тврдење се потврдува со судбината на Охридската спогодба, којашто се претвори во следен етнички неспогодба.
Овие циклуси се создаваат од нереалните амбиции на Македонците, кои постојано се трудат да ги маргинализираат Албанците и да го подобрат својот животен стандард на сметка на Албанците.
Сега веќе на ваквиот систем, изграден врз интересите на доминантната етничка заедница, му дојде крајот.
Модерната, европска Македонија треба да се помири со внатрешната реалност и
да изгради систем на целосна рамноправност.
Барањето за нов договор, покрај констатацијата дека Охридската спогодба потфрли во имплементацијата, иако ја одигра клучната улога во смирувањето на конфликтот, се поткрепува и во фактот на постоењето на новите реалности, стандарди за разрешување на меѓуетничките спорови во регионот, како што е Пакетот на Ахтисари, каде се предвидуваат целосни гаранции за зачувување на српските културолошки наследства и нивната целосна рамноправност во системот.
Обично договорите без механизми за нивна имплементација остануваат зборови, реторика која уште повеќе ја влошува ситуацијата во рамките на едно општество.
Новата спогодба, новиот договор којшто ќе ги дефинира меѓусебните права и обврски на Албанците и на Македонците треба да гарантира:
1. Целосна примена и во определен рок на точките на спогодбата (договорот).
Во оваа насока треба да се донесе посебен закон каде се предвидуваат казнени мерки за прекршувањата и одолговлечувањата, за сите манипулации кои влијаат едно право да се претвори во неостварувачко;
2. Целосна рамноправност и еднаква застапеност на Албанците во системот,  како во користењето на добрата на системот така и во носењето на одлуки.
Ова поле ќе се контролира со принципот на целосен консензус.
Овде припаѓа и пропорционалната распределба на буџетот.
Доколку оваа распределба не биде рамноправна, понудените права, како што беше напоменато погоре, ќе се претворат во неостварливи понуди;
3. Службена употреба на албанскиот јазик, без навредливи сегрегации;
4. Контролирана еднаква застапеност;
5. Договор дека една од трите главни функции на државата (претседател, премиер или претседател на Парламентот) ќе му припадне на албански претставник;
6. Нов Закон за консензуално функционирање на Владата;
7. Вистинска децентрализација наместо деконцентрација што создава илузија дека буџетските средства се децентрализирале;
8. Нова територијална поделба што го зема предвид етничкиот, културолошкиот, економскиот, инфраструктурниот аспект;
9. Основање на иституции во функција на развивање на културолошките вредности на Албанците;
10. Целосно почитување на секуларниот концепт на државата;
11. Деетнизација на државните симболи, на химната, на грбот и на другите државни симболи;
12. Стратешка и недвосмислена определба за интегрирање во НАТО
и ЕУ.
(Порака на претседателот на партијата)
Свесен сум дека многу фактори овие барања може да ги квалификуваат како неочекувани, изненадувачки, но сите овие ,,аргументи,, ќе немаат вредност во споредба со манипулациите што разните македонски влади со децении ги коваа против Албанците;
Свесен сум дека против оваа иницијатива, како и обично кога се поставуваат вакви јасни барања, може да бидат многу фактори, внатрешни и надворешни, но како раководител на Партија којашто во својата Програма се обврзува да ги артикулира националните интереси, создавањето на држава што нуди рамноправни услуги за сите граѓани, како раководител на Партија што без никакви дилеми се определила за демократските вредности, за интегрирање во ЕУ и НАТО, должност ми е и непоколебливо сум одлучен да им се спротивставам на сите навредливи измами што денес му се прават на албанскиот народ во Македонија, како и на демократските вредности;
Свесен и убеден сум дека денес во Македонија се води неодговорна политика која го предизвикува мирот на сите планови, како на внатрешен - со Албанците, така и на надворешен - со соседите, затоа сметам дека е шодно да испратам јасна порака, политички и морално легитимна, дека албанскиот народ повеќе не може да биде заложник на популистичките политики на која било страна, македонска или албанска, коишто политиката ја перципираат ексклузивно како учество во власта;
Убеден сум дека дошло времето виталниот интерес на македонскиот народ да се заштити од самите нив, од нереалните амбиции на владеачката коњунктура;
Сосема сум свесен дека со барањето за обновување на договорот ќе се избегнат, не само меѓуетничките набои кои се повеќе се зголемуваат, туку и радикалните решенија кои обично се појавуваат по потфрлувањето на договорите;
Конечно, целосно сум убеден дека ова барање на ДПА ја стабилизира Македонија, регионот, демократијата и вредностите на отвореното општество.
Јуни 2009 Претседател на ДПА
