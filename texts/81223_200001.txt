IZBORNI PROGRAM SOCIJALDEMOKRATSKE PARTIJE HRVATSKE
POŠTENO, PRAVEDNO, PAMETNO
VIZIJA SOCIJALNE I DEMOKRATSKE HRVATSKE
Hrvatski socijaldemokrati (SDP), kao demokratska alternativa politici i praksi sadašnje vlasti, ovim izbornim programom utvrđuju ciljeve i zadaće izgrađivanja Hrvatske kao moderne demokratske, socijalne, pravne i pravedne države, u kojoj će svakom građaninu osigurati temeljna ljudska, socijalna, nacionalna i ekonomska prava.
Hrvatski socijaldemokrati polaze od činjenice da je na kraju 20. stoljeća u Europi sužena mogućnost opstanka fašističkih, staljinističkih i drugih totalitarnih sustava i da je socijalna demokracija, koja prihvaća i sve bitne stečevine liberalne demokracije, najperspektivnija politička opcija za 21. stoljeće.
Svoju viziju Hrvatske SDP temelji na privatnom vlasništvu, kao uvjetu razvoja, te na socijalnotržišnom gospodarstvu i slobodnom poduzetništvu, kako bi se osigurao brz razvoj proizvodnih snaga.
Međutim, težište svoga djelovanja usmjerit će na zaštitu rada i osobito na zastupanje interesa svih onih društvenih slojeva koji žive od rezultata svoga rada.
Važno je naglasiti da SDP želi izražavati opće društvene interese, poticati široko okupljanje i slobodno izjašnjavanje građana o svemu onome što uklanja prepreke i otvara perspektive daljnjoj demokratizaciji Hrvatske.
Hrvatski socijaldemokrati ovim programom pozivaju sve građane da sudjeluju u političkom zajedništvu na ostvarivanju pozitivnih društvenih promjena.
Šansu da doprinesu razvoju bolje Hrvatske moraju dobiti svi koji to žele.
SDP je spreman preuzeti odgovornost za promjene!
To želi učiniti zajedno s hrvatskim građanima, sindikatima, građanskim i strukovnim udrugama, civilnim društvom, a ne bez njih.
To je spreman učiniti solidarno s drugim demokratskim strankama, a ne mimo njih.
SDP je spreman osigurati takvu vlast koju će kontrolirati oni koji će je i izabrati.
Zato je SDP izraz politike novog smjera; od nazadovanja i propadanja ka razvitku i prosperitetu hrvatskog društva i države.
Ne prihvatiti izazov promjene znači dopustiti nastavljanje siromašenja hrvatskog društva i izolacije hrvatske države.
ŠTO NUDI SDP?
I. RAZVOJ - ZAPOŠLJAVANJE - OBRAZOVANJE
Ciljevi i zadaće:•privatno vlasništvo i privatizacija;
•slobodno poduzetništvo;
•otvoreno i organizirano tržište;
•izgradnja infrastrukture;
•obrazovanje, znanost, kultura - razvojna snaga;
•unapređenje međunarodne konkurentnosti gospodarstva;
•pomorska orijentacija;
•reduciranje nezaposlenosti na razinu razvijenih zemalja;
•vitalna industrija
i poljoprivreda;
•ekološki održiv razvoj
II. SOCIJALNA SIGURNOST I SOCIJALNA PRAVDA
Ciljevi i zadaće:•revizija privatizacije;
•bolje radno zakonodavstvo (zaštita rada i radnika);
•reforma mirovinskog sustava; viši standard umirovljenika;
•jednakost u primjeni zakona;
• reforma sustava zdravstvene zaštite;
•odgovarajuća skrb za branitelje i njihove obitelji;
•definiranje socijalne politike suzbijanja zlouporabe droga;
•zaštita, pomaganje i resocijalizacija nemoćnih i ugroženih
III. POLITIČKA I EKONOMSKA STABILNOST
Ciljevi i zadaće:•samostalnost, neovisnost i kontrola institucija vlasti;
•dijalog i tolerancija – stabilnost višestranačkog sustava;
•zaštita ljudskih prava;
•ravnopravnost spolova u društvu i politici;
•razvitak civilnog društva i participativne političke kulture;
•vladavina prava - neovisna sudbena vlast;
•nacionalna sigurnost;
•sloboda medija;
•vjerske slobode;
•stabilni uvjeti privređivanja;
•niska inflacija uz ekonomski razvoj i zapošljavanje;
•tečaj domaće valute - realan i stabilan;
•debirokratizacija i deetatizacija gospodarstva;
•bolje programiranje obnove bivših okupiranih područja;
•transparentnost javnih financija
IV. POŠTENA VLAST
Ciljevi i zadaće:•obnova povjerenja građana u vlast;
•vlast ne može biti izvor privilegija;
•vlast je odgovornost i rad za opće dobro;
•solidarnost; primanja dužnosnika vezati za stanje gospodarstva;
•uspostava djelotvorne kontrole vlasti;
suzbijanje korupcije;
•regionalizam, decentralizacija i dekoncentracija vlasti;
•racionalizacija i reorganizacija središnje i lokalnih vlasti;
• ukidanje paralelne vlasti;
•ukidanje političke/stranačke podobnosti;
•uspostava pune parlamentarne demokracije; ukidanje autokratske vlasti
V. EUROPSKE PERSPEKTIVE HRVATSKE
Ciljevi i zadaće:•Hrvatska - dobar susjed;
•Hrvatska - dio sustava kolektivne sigurnosti;
•uključivanje u međunarodne integracije;
• promicanje hrvatskih interesa u međunarodnoj zajednici;
•skrb o hrvatskim zajednicama u svijetu;
•skrb o pravima nacionalnih manjina u Hrvatskoj;
•poštivanje preuzetih obaveza i primjena europskih demokratskih standarda;
•jačanje uloge Hrvatske u međunarodnim gospodarskim tokovima;
•ujednačavanje pravnog sustava Hrvatske i Europske unije
ZAŠTO SU POTREBNE PROMJENE?
Na kraju prvog desetljeća svoje samostalnosti Republika Hrvatska je zemlja koja ni približno nije ostvarila svoje potencijale.
Naprotiv, ostvarena samostalnost, pobjeda u ratu, uspostava tržišnoga gospodarstva i parlamentarna demokracija, kao tekovine napora i žrtava cjelokupnog naroda ostali su bez pravih pozitivnih učinaka.
Hrvatska se naporom svih nas u Domovinskom ratu borila za nezavisnost, demokraciju i prosperitet, da bi se za sve to ponovno morala boriti i u miru - sada protiv onih koji su nezavisnost i prosperitet oteli vlastitim građanima i pretvorili isključivo u vlastito dobro, protiv onih koji su okrenuli leđa demokraciji i organizirali vlastitu vlast nad građanima, kako bi uzurpirana dobra zaštitili korupcijom i nepravdom.
Sve je izvjesnije da zastario način vođenja države, nedostatak vizija i odgovornosti, socijalna neosjetljivost vlasti, raširena korupcija, sve dublje raspukline unutar društva, moralna erozija, autokratski sustav upravljanja, međunarodna izoliranost zemlje, niska razina ostvarenih ljudskih i građanskih prava proizvode sve radikalniji zahtjev za potpuno novim smjerom kretanja hrvatskog društva i države, te uklanjanjem blokada što stoje na putu njihova optimalnog razvitka.
Europski milenijski vlak odmiče u 21. stoljeće, a Hrvatska se, pod aktualnom vlašću, bori s fantomima prošlosti, umjesto za dostojno mjesto u budućnosti.
Iznevjerene su nade, jer nakon što su ideje nezavisnosti i demokracije potrošili na sebe, vlastodršci ih više ne mogu ponuditi drugima.
Njima ne treba Hrvatska u kojoj oni ne vladaju.
Građani Hrvatske stoga u sve većem broju zahtijevaju promjene, neodgodivo rješavanje brojnih socijalnih, gospodarskih, razvojnih i političkih problema i otvaranje perspektiva za sve.
Naslijeđe teških problema što će ih baštiniti svaka nova vlast pri tome nas ne obeshrabruje, već nas, naprotiv, motivira za predanost, odgovornost, te izgradnju poštenijeg, pravednijeg i pametnijeg sustava upravljanja i vođenja općih poslova.
Utjecaj rata na tijek socijalnih, gospodarskih i političkih promjena
Rat u Hrvatskoj i ratovi u hrvatskom susjedstvu čine, bez sumnje, jednu od glavnih posebnosti postkomunističkog razvitka hrvatskog društva, čije su kompleksne posljedice vidljive u svim bitnim segmentima društva.
Premda je u ratu pobijedila, obranivši svoju samostalnost i teritorijalnu cjelovitost, Hrvatska je imala znatne gubitke: poginulo je i nestalo 15 583 ljudi, ranjeno njih 37 180, prisilnim migracijama bilo je obuhvaćeno oko 750 tisuća ljudi, a materijalne štete se procjenjuju na 27 milijardi US dolara.
Danas zaostale mine prijete stanovništvu na gotovo 11 posto ukupne površine zemlje, po čemu je Hrvatska jedna od najugroženijih država svijeta.
Rat je prekinuo gospodarske tokove, a raspad stare države doveo je do gubitka prijašnjih tržišta.
Socijalno - gospodarsko stanje
Hrvatska je jedna od rijetkih zemalja u kojoj je državna politika vođena bez ikakve, javno obznanjene i jasne dugoročne gospodarske i socijalne politike, utemeljene na realističnoj strategiji gospodarskog i socijalnog razvitka, te uz potpunu odsutnost razvojnih koncepcija i gospodarskih prioriteta.
U odnosu prema predratnom stanju Hrvatska bilježi smanjenje proizvodnje,
a evidentno je i tehnološko zaostajanje u razvojnim tehnologijama.
Razina bruto investicija u nas je medu najnižima u tranzicijskim zemljama a vanjskotrgovinska bilanca neprestano se pogoršava.
Posebno su težak problem visoka državna potrošnja i visoka nelikvidnost gospodarstva.
Pretvorba i privatizacija poduzeća odvijala se u uskom krugu osoba bliskih HDZ-u, koji su menedžerskim i drugim kreditima došli u vlasništvo nad poduzećima čija je vrijednost prije toga namjerno podcijenjena.
Iz tih je tvrtki poslije iscrpljen sav kapital, a radna su mjesta u pravilu zatvarana.
Stvorena su tajkunska carstva.
Devijantno ponašanje, kriminal i korupciju u gospodarstvu vlast tek sporadično suzbija, pukim najavama kampanja borbe protiv kriminala.
Naše je gospodarstvo pod iznimno visokim poreznim opterećenjem, koje sasvim destimulira poduzetništvo i otvaranje novih radnih mjesta.
Zbog toga su, pored svega ostalog, strana ulaganja u Hrvatskoj simbolična, višestruko ispod prosjeka tranzicijskih zemalja, a značajan je i odljev domaćega kapitala.
Jedan od najporaznijih socijalno-gospodarskih rezultata aktualne vlasti jest enormna nezaposlenost, koja je dosegnula 315 000 (više od 29% ukupno zaposlenih) i najviša je u tranzicijskim zemljama.
Od 1989. godine ukinuto je više od 700 000 radnih mjesta, a broj zaposlenih smanjio se za 500 000.
Oko 170 000 zaposlenih (15% od ukupno zaposlenih) plaću ne prima redovito, a kašnjenja dosežu i 55 mjeseci.
Odnos aktivnog i uzdržavanog stanovništva krajnje je nepovoljan i već je 1999. dosegnuo omjer zaposlenih i umirovljenika 1:1.
Prosječne mirovine u Hrvatskoj dosežu tek oko 40% prosječnih plaća, dok su u 1990. godini iznosile oko 90 posto, čime je ta socijalna kategorija zapala u iznimno težak socijalni položaj.
Porazno je i epidemiološko stanje vezano za zlouporabe droga.
Registriranih ovisnika ima više od deset tisuća, što je dvostruko više nego 1996. godine.
Dobna granica je sve niža; među školskom mladeži je oko 35 posto svih ovisnika, a više od pedeset posto svih ovisnika mlađe je od dvadeset godina.
Socijalna nesigurnost u najširem smislu od perspektiva zapošljavanja, školovanja djece, zdravstvene zaštite, do zaštićenosti u slučajevima radne nesposobnosti postaje sve općenitija pojava među građanima koji žive ili su živjeli od svoga rada.
Politički i pravni sustav, stanje demokracije i političke vrednote
Hrvatska još uvijek ne funkcionira kao zemlja s potpunom parlamentarnom demokracijom, što se ogleda u stalnim pokušajima izvršne vlasti da zaobilazi i marginalizira Sabor.
Ni pravosudni sustav nije oslobođen tutorstva i pritisaka izvršne vlasti i vladajuće stranke, jer se zaobilaze procedure pri izboru i imenovanju sudaca.
Zato je pravosudni sustav neučinkovit, a pravna sigurnost i mogućnost sudske zaštite i ostvarivanja prava krajnje otežani.
Vladajuća stranka ustrajava na bahatom i netolerantnom onemogućavanju iskazivanja oporbenih političkih stajališta, najčešće ih prokazujući i žigošući kao antinacionalna, antidržavna, nekompetentna.
Sustav službi nacionalne sigurnosti, po svom opsegu i angažiranom osoblju, sasvim je neprimjeren demokratskim zemljama slične veličine.
Brojne afere i smjene u tim službama dokazuju njihovo protuustavno uplitanje u politički život zemlje.
Vladajuća stranka kontrolira i neovisne institucije, kojima je povjereno servisiranje cijeloga društva, brojne institute, urede i cjelokupni bankarski sustav koji je doveden do kolapsa.
Neprofitne organizacije i udruge vladajuća stranka nastoji staviti pod svoj nadzor onemogućujući razvitak civilnog društva.
Politika posvemašnje centralizacije i gušenja lokalne samouprave, kao i zanemarivanje regionalnih posebnosti Hrvatske, proizvodi brojne sukobe, te sve više izaziva protivljenje građana.
Samostalno djelovanje sindikata izloženo je brojnim pritiscima, a zakonskim i nezakonskim sredstvima suzbija se iskazivanje opravdanog nezadovoljstva radnika putem sindikalnih akcija.
Tijekom cijeloga proteklog desetljeća, kolektivni nacionalni identitet čini stožernu društvenu vrednotu, izdignutu iznad svih drugih vrednota i interesa.
Vladajuća politika, uime "državotvornosti", potire druge vrijednosti kao što su vladavina prava, demokratska procedura, prava pojedinaca i sl.
Pored toga, stalni pokušaji manipuliranja vjerskim osjećajima građana i politizacije Crkve uobičajen su način zlouporaba vladajuće pozicije HDZ-a.
Međunarodni položaj Hrvatske
Hrvatska je jedna od najizoliranijih država Europe.
Nizak stupanj integriranosti u međunarodne političke, gospodarske i vojne organizacije i programe ima krajnje nepovoljne posljedice za ukupnu stabilnost zemlje i razvitak njenih potencijala.
Takav međunarodni položaj, koji se i dalje pogoršava, rezultat je politike vladajuće stranke.
Razlog izopćenosti Hrvatske leži u neprovođenju standarda ponašanja primjerenih demokratskim zemljama.
Ti su standardi: razvijena parlamentarna demokracija,
tržišno gospodarstvo,
mirno rješavanje sporova,
solidarnost protiv svake agresije,
kontrola razoružanja,
vladavina prava,
jednak tretman svih građana,
zaštita manjina,
suradnja s međunarodnim kaznenim i drugim institucijama.
U pravilu, hrvatska vlada inzistiranje na ovim standardima proglašava neopravdanim pritiscima i imperijalističkim zahtjevima.
I. RAZVOJ - ZAPOŠLJAVANJE – OBRAZOVANJE
Nužni uvjeti za bolji život građana Republike Hrvatske je gospodarski rast i porast zaposlenosti.
SDP će se zalagati za visoke stope gospodarskog rasta (veće od 10% BNP).
SDP će nastojati svesti nezaposlenost u Hrvatskoj u idućem srednjoročnom razdoblju na razinu razvijenih zemalja Europe i svijeta.
Ostvarenje tih dvaju strateških ciljeva označit će novi smjer kretanja hrvatskog društva.
Slobodno i otvoreno hrvatsko tržište, kao integralni dio svjetskog tržišta, osnova je gospodarskog razvoja.
Zaštita domaćih poduzetnika nužna je samo u procesima prilagodbe hrvatskoga gospodarstva svjetskom tržištu na način koji je uobičajen u svijetu i koji je u skladu s potpisanim međunarodnim ugovorima Republike Hrvatske.
SDP će se zalagati za sustavno otklanjanje monopola i drugih prepreka slobodnom i otvorenom tržištu,
članstvo u Svjetskoj trgovačkoj organizaciji (WT0);
Srednjoeuropskoj zoni slobodne trgovine (CEFTA)
i Europskoj uniji (EU) prvenstveni je interes Hrvatske.
SDP će u suradnji s drugim socijaldemokratskim i socijalističkim strankama Europe nastojati ubrzati ulazak Hrvatske u ove europske i svjetske organizacije.
Posebno će nastojati iskoristiti gospodarske mogućnosti Pakta za stabilnost i intenziviranje gospodarske suradnje sa susjednim zemljama.
SDP će podržavati poduzetništvo u svim njegovim oblicima, napose u malim i srednjim poduzećima.
Nastojat će onemogućiti sve birokratske otpore razvoju poduzetništva.
SDP će promicati i štititi privatno vlasništvo inzistirajući pri tome na obvezi vlasnika u ispunjavanju svih vlasničkih prava i dužnosti.
SDP će se energično boriti protiv svih političkih utjecaja na poduzetnike i poduzeća, bez obzira da li ta negativna nastojanja dolaze iz vlastitih redova ili iz drugih stranaka.
Gospodarstvo Republike Hrvatske valja u potpunosti depolitizirati.
Država u kojoj je na vlasti SDP neće arbitrirati među poduzetnicima i privilegirati neke među njima.
Država mora poštovati autonomiju poduzeća i omogućiti im jednake šanse u tržišnoj utakmici.
SDP je također protiv pojedinačnih sanacija poduzeća u državnom, a posebno onih u privatnom vlasništvu.
HDZ-ova vlast i Vlada utrošile su značajna sredstva državnog proračuna na bezuspješne, katkad i dugotrajne i višekratne sanacije koje su, uz ostalo, i jedan od temelja korupcije.
SDP će se zalagati da vlasnici poduzeća, bez obzira na to jesu li privatni poduzetnici, te državna ili lokalna samouprava, snose posljedice ekonomski neracionalnog i nedjelotvornog upravljanja svojom imovinom.
Poduzeća koja ne mogu opstati na tržištu moraju u stečaj, a vlasnici izgubiti svoja vlasnička prava.
SDP će odmah po osvajanju zakonodavne vlasti u državi izmijeniti zakonska rješenja o stečaju tako da prvenstvo pri naplati iz stečajne mase imaju zaposleni.
Radnicima u poduzećima u stečaju pri gubitku radnog mjesta država mora osigurati ista prava kao i radnicima u poduzećima koja posluju normalno.
Radnici ne smiju biti kažnjeni zbog toga što rade u poduzeću koje odlazi u stečaj.
Sveobuhvatna privatizacija uvjet je novog razvoja i novog zapošljavanja.
SDP se zalaže za privatizaciju koja će obuhvatiti sve gospodarske i druge sektore u državi, osim javnog dobra.
Javno će se dobro u gospodarsku funkciju stavljati davanjem u koncesiju.
Privatizacija će biti poštena, što znači da će SDP nastojati ispraviti nepravde iz dosadašnjeg tijeka pretvorbe i privatizacije izvedenih pod vlasti HDZ-a.
Do dijela dionica, odnosno udjela, trebaju, razmjerno svom doprinosu, doći i građani, kooperanti i zadrugari.
Privatizacija mora biti izvedena pametno kao podrška novom razvoju i zapošljavanju uz dodatni priljev kapitala.
SDP će nastojati u najkraćemu mogućem roku osigurati sve neophodne političke, pravne i ekonomske uvjete za poticanje stranih ulaganja.
Kapital iz inozemstva trebamo radi povećanja proizvodnje i zapošljavanja.
Inozemni kapital je nužna pretpostavka tehnološkog razvoja, izlaska na nova tržišta i izvoza.
SDP će se posebno zalagati za poticanje inozemnih ulaganja u privatni sektor.
SDP će nastojati smanjiti porezna opterećenja, osigurati pravedniju raspodjelu poreznog tereta i stimulirati ulaganja oslobađanjem od poreza.
To znači da će se temeljito razmotriti ukupan porezni sustav i, u skladu s mogućnostima zemlje i novim razvojem, postupno smanjivati porezna presija na poduzeća i građane.
Pravednija raspodjela poreznog tereta postići će se značajnim podizanjem neoporezivog dijela poreza na dohodak do visine potrebne za život prosječne obitelji uz istodobno uvođenje više poreznih stopa.
Također će se razmotriti mogućnost oslobađanja od poreza na dohodak na onaj dio dohotka koji građani s višim primanjima investiraju u novi razvoj i zapošljavanje.
Dobit koja se reinvestira neće se oporezovati.
Razmotrit će se mogućnosti uvođenja niže stope poreza na dobit.
U najkraćemu mogućem roku SDP će nastojati smanjiti udio državnog proračuna i ukupne javne potrošnje u nacionalnom dohotku.
To je jedna od pretpostavki pokretanja novog razvoja i novog produktivnog zapošljavanja.
Ekonomska politika SDP-a uključuje razradu i ostvarenje posebnog programa unapređivanja međunarodne konkurentnosti hrvatskoga gospodarstva.
Bit nove gospodarske strategije jest orijentacija hrvatskih poduzeća na izvoz usluga i proizvoda.
SDP će nastojati stvoriti takav društveni i ekonomski ambijent u kojem će cijelo hrvatsko društvo biti u funkciji promicanja izvoza i u kojem će više profitirati izvoznici od uvoznika.
Država mora postati aktivan čimbenik - posrednik u zapošljavanju - a ne samo pasivni socijalni skrbnik žrtava ekonomskih pogrešaka menedžera i vlasnika.
Stoga će SDP prioritetno razmotriti niz mjera aktivne politike države prema novom zapošljavanju, koje će, primjerice: učiniti rad isplativim za pojedince i obitelj, potaknuti poslodavca poreznim i drugim olakšicama na zapošljavanje novih radnika, uvesti program zapošljavanja usmjeren na posebne socijalne grupe (žene, dugo nezaposleni itd.), pomoći svim korisnicima različitih beneficija da iskoriste svoj radni potencijal, podržati samozapošljavanje kroz poduzetništvo itd.
SDP-ova strategija prema agraru definira agrar kao jednu od ključnih gospodarskih grana koju treba uvrstiti u razvojne prioritete.
Gospodarski razvitak agrara ostvarivat ćemo nizom smjernica: razvojem tržišne infrastrukture,
uspostavom razvojnog modela financiranja sela i poljoprivrede (organiziranje agrarne banke),
poticanjem naseljavanja i gospodarskoga konsolidiranja područja od posebne državne skrbi i pograničnih područja,
zaštitom vrijednosti zemljišta kroz rentnu politiku,
stvaranjem prepoznatljivoga kvalitetnoga hrvatskog proizvoda za izvoz,
povezivanjem i usklađivanjem razvoja agrara i turizma,
usklađivanjem i prilagodbom trgovinskoj i cjenovnoj politici prema WT0-u,
razvojem službi za unapređivanje razvoja agrara i kvalitete života na selu,
usmjeravanjem na dopunske djelatnosti u agraru,
izgradnjom vertikalne strukture organizacijskih i proizvodnih oblika u agraru,
donošenjem pravne infrastrukture koja će omogućiti ozbiljne političke zahvate u agraru (npr. privatizaciju podržavljenog poljoprivrednog zemljišta),
stvaranjem okolnosti za ostanak mladih na selu
i socijalno-ekonomskim zbrinjavanjem staračkih domaćinstava na selu.
Hrvatska treba reindustrijalizaciju.
To znači da će SDP poduprijeti sve one industrijske programe koji imaju izvozni karakter, koji rezultiraju proizvodima visoke tehnologije i koji daju proizvode više vrijednosti.
Jednu od rijetkih komparativnih prednosti Hrvatske u odnosu prema drugim zemljama -more - valjat će iskoristiti za ubrzaniji razvoj cijele zemlje putem podrške pomorskoj orijentaciji Hrvatske.
Mjerama tekuće i razvojne ekonomske politike i sustavnim zakonskim rješenjima SDP-ova nova vlast stvorit će uvjete za ubrzan razvoj modernoga turizma sposobnog da se bori s konkurencijom na globalnom svjetskom tržištu.
Prometna i druga infrastruktura u Hrvatskoj gradit će se davanjem koncesija i angažiranjem inozemnih sredstava.
Svim oblicima prometne infrastrukture povezat će se hrvatske regije, a Hrvatska sa svijetom.
Promet je jedna od najvažnijih hrvatskih gospodarskih grana.
Među prioritete u izgradnji uvrštavamo razvoj komunikacija.
SDP neće podupirati izgradnju nuklearnih elektrana i termoelektrana na ugljen.
Zalažemo se za opskrbu gospodarstva i proizvodnju električne energije iz prirodnog plina i drugih čistih izvora (sunce, vjetar itd.).
SDP će aktivno sudjelovati u izradi i podupirati sve programe kojima se promiče i štiti okoliš.
SDP će nastojati i posebnim mjerama kreditne, porezne i komunalne politike i na druge načine podupirati stambenu izgradnju.
Uslužno gospodarstvo temeljeno na znanju osnova je ekonomije idućeg stoljeća.
SDP će podržavati razvoj i izvoz intelektualnih i drugih usluga.
Širenje i unapređivanje obrazovne infrastrukture, osiguranje standarda djelatnika u području obrazovanja, znanosti i kulture kao osnovnog uvjeta očuvanja profesionalizma i stručnosti znači za hrvatske socijaldemokrate - ulaganje u razvoj.
Stvaranje komplementarnog sustava znanosti i obrazovanja, od osnovnoga do visokoga školstva, između Hrvatske i, napose, Europe, za SDP znači politički zahtjev da se proračunska ulaganja u ova područja bitno uvećaju, odnosno, podignu na razinu postotka BND-a kakva osiguravaju napredne europske zemlje.
Znanost, kultura, obrazovanje i sami otvaraju visokoakumulativna radna mjesta, jer stvaraju ključne pretpostavke općeg razvitka.
Tomu nema alternative.
Slabije obrazovana nacija gubi tržišnu utakmicu u svijetu.
Znanost, obrazovanje, kultura nisu potrošnja, nego razvojna snaga suvremenog društva.
SDP se zalaže za sve one institucionalne izmjene koje vode autonomiji sveučilišta, škola, kulturnih ustanova, a to znači temeljitu reviziju postojećih zakona.
SDP će posebno promijeniti postojeću zakonsku regulativu koja danas onemogućuje stvaranje fondacija za razvitak znanstvenih, stručnih i kulturnih ustanova na slobodnoj inicijativi, a istodobno im ne osigurava brigu države.
Sponzorstva i doniranja za kulturno i znanstveno stvaralaštvo i obrazovanje moraju biti oslobođeni od poreza.
U državnim fondovima i drugim ustanovama u kojima se utemeljuju financijska sredstva - uz predstavnike državne vlasti - moraju suodlučivati i predstavnici sveučilišta, instituta i škola, studenata, učenika i roditelja, kako na općedržavnoj, tako i na lokalnoj razini.
SDP se protivi isključivo državnom, napose državno-arbitrarnom, načinu financiranja obrazovanja, znanosti i kulture.
Privatno ulaganje u vlastito obrazovanje poželjno je i treba ga stimulirati, ali je sa stajališta interesa svake suvremene zemlje ono nedostatno.
SDP će ostvariti širok program stipendiranja učenika i studenata stvaranjem fondova i kreditnih ustanova.
SDP se zalaže za što širi i što potpuniji pristup obrazovanju: on treba obuhvaćati sve životne dobi - od predškolske i školske, do permanentnog obrazovanja i slobode izbora u zreloj dobi i starosti.
SDP će napose stimulirati obnovu istraživačkih instituta i središta izvrsnosti koja su prije nosila čitave privredne grane i svjetski uspješna hrvatska poduzeća, usvajala ali i stvarala nove tehnologije, a koja je primitivna pretvorba devastirala.
SDP će poreznom politikom stimulirati takve privredne subjekte na zajednička ulaganja u znanstvena istraživanja, na suradnju s međunarodnim komplementarnim institucijama, kao i na ulaganja u vlastite obrazovne centre.
Zagovaramo, dakle, promjene koje teže dvostrukom cilju; s jedne strane, uvode red u sadašnje kaotično stanje što prijeti raspadom cijelog sustava, a s druge strane otvaraju prostor za razvoj modernog obrazovnog sustava.
Ne zahtijevamo nikakve radikalne zahvate jer bi to potpuno razorilo već teško narušen odgojnoobrazovni sustav, već želimo osnažiti profesionalnu autonomiju u čijem će se okviru stvarati rješenja koja korespondiraju s vremenom, ali i sa višestoljetnom tradicijom koju je hrvatsko školstvo strpljivo gradilo.
II. SOCIJALNA SIGURNOST I SOCIJALNA PRAVDA
SDP namjerava osigurati cjelovit nadzor i reviziju pretvorbe.
Pri tome treba razlikovati vlasnike dionica koji su svoje vlasništvo stekli na valjanoj pravnoj osnovi od onih koji su to učinili suprotno zakonu.
Pretvorbu obavljenu na kriminalan način treba poništiti, a otuđenu imovinu prenijeti u poseban Fond za gospodarski razvoj, zapošljavanje i rješavanje socijalnih problema (npr. povratak duga umirovljenicima).
Sudionici slučajeva privatizacije i pretvorbe u kojima se utvrdilo postojanje kriminala, mita i korupcije moraju biti pozvani da odgovaraju pred zakonom.
Radi stvaranja uvjeta za kvalitetan gospodarski razvitak, uz rješavanje socijalnih pitanja i problema, neophodno je izglasati zakonodavstvo kojim se uređuju radno-socijalni odnosi.
Temeljni ciljevi moraju biti otvaranje novih radnih mjesta,
poticanje kvalitetnog rada radnika,
ali i obveza isplate plaća od koje radnik i njegova obitelj mogu dostojanstveno živjeti.
Od oporezivanja bit će izuzeta plaća potrebna za zadovoljenje egzistencijalnih potreba prosječne obitelji.
Tek na prihode više od ovih treba obračunavati porez na dohodak, i to razvrstan na porezne razrede.
U Hrvatskoj mora biti ostvarena kvalitetna pojedinačna i kolektivna zaštita prava radnika putem sindikata i zaposleničkih vijeća, što uključuje i pravo na industrijske akcije.
Radnici trebaju suodlučivati o poslovanju poduzeća, poglavito u pitanjima od interesa za rad, sigurnost radnog odnosa, zapošljavanja, plaća i dr.
SDP će dogovoriti društveni sporazum između predstavnika radnika, poslodavaca i Vlade koji bi trebao omogućiti njihovu suradnju radi gospodarskog razvitka, zapošljavanja i sveukupnoga društvenog napretka.
Zalažemo se da sindikati i poslodavci mogu, razmjerno svojoj reprezentativnosti, sudjelovati (bez prava odlučivanja) u postupku donošenja zakona iz područja radnog zakonodavstva u radnim tijelima Zastupničkog doma Sabora koja su matična za ova pitanja.
Ratificiranjem konvencija i drugih međunarodnih dokumenata koji se odnose na pitanja rada uskladit ćemo naše zakonodavstvo s europskim.
Važno je ustanoviti radne sudove, ili barem vijeća u okviru redovnih sudova, za vođenje radnih sporova.
Izmjenom stečajnog zakonodavstva moraju se regulirati rokovi za provođenje stečaja.
Stečajni postupci trebaju zaštititi radnike.
Pored navedenih, u radno-socijalno područje bit će uključene i sve ovdje nespomenute mjere sadržane u Minimalnim predizbornim zahtjevima SSSH.
Reformi mirovinskog sustava hrvatski socijaldemokrati pridaju osobitu važnost.
Cilj je reforme da umirovljenik, s potrebnom dužinom radnog staža i određene dobi, prima mirovinu dovoljnu za dostojanstven život.
Pored reforme mora se stvoriti zakonska podloga za provedbu odluke Ustavnog suda o povratku duga umirovljenicima.
SDP preuzima obvezu da će u roku od dvije godine provesti odluku Ustavnog suda.
Reformirani sustav zdravstvene zaštite mora osigurati kvalitetnu bolničku i ambulantnu zaštitu stanovništva, ali i primjerene plaće za zdravstvene radnike.
U skladu s tim ciljem, bit će potrebno racionalizirati i reorganizirati zdravstvene kapacitete, osigurati izvore potrebnih sredstava, financiranje, ali i voditi nadzor trošenja sredstava i korištenja medicinskih resursa u zemlji.
Motivacija za obranu početkom Domovinskog rata bila je pretežno idealistička i lišena koristoljublja.
Tijekom vremena takva vrsta motivacije nije bila potkrjepljivana i ona se postupno pretvarala u najgoru vrstu utilitarističke motivacije - u rentijersku.
Nepravednom i prekobrojnom podijelom činova i odličja, pretvaranjem zasluga u plaćena prava, promoviranjem nezasluženih i zapostavljanjem zaslužnih, uništen je pozitivni sustav vrijednosti.
Istodobno, realizacija prava branitelja cijelo vrijeme ne uspijeva dostići razinu tih istih prava.
SDP ocjenjuje da kvalitetniji programi na tri temeljna područja mogu, u skladu s općim poboljšanjem gospodarske situacije, s vremenom dati bolje rezultate u zbrinjavanju branitelja i njihovih obitelji.
To su posebne mjere za zapošljavanje, obrazovanje i pomoć pri rješavanju psihosocijalnih problema.
Smatramo daje najkvalitetnija socijalna zaštita ona koja zdravim i sposobnim, ali nezaposlenim ljudima omogućuje što brže zapošljavanje.
Međutim, društvo mora pomoći, u cijelosti ili do potrebne razine, onim našim sugrađanima koji zbog svojih psihofizičkih nedostataka ne mogu sami zaraditi sredstva potrebna za dostojan život.
Zbog toga je sadašnji sustav socijalne zaštite nužno preispitati u cjelini.
Osobito je važno zaštititi vojne i civilne žrtve rata (II. svjetskog i Domovinskog), djecu bez roditelja, poglavito djecu palih branitelja, invalide rata, rada i druge kategorije invalida, osobe zaostale u razvoju itd.
U ovom segmentu ne smije biti diskriminacije.
Socijalna politika za suzbijanje zlouporabe droga treba odrediti stajališta državne vlasti prema problemu ovisnosti.
Temeljni ciljevi takve socijalne politike jesu: smanjenje broja novih ovisnika,
povećanje broja ovisnika koji održavaju apstinenciju,
smanjivanje štete po zdravlje ovisnika i njegove socijalne integriranosti,
omogućavanje kvalitetnijeg rada organima represije u borbi protiv organiziranoga kriminala i upotpunjavanje zakonske regulative radi bolje zaštite društva od posljedica zlouporabe droga.
Posebno naglašavamo da svi građani moraju biti stvarno, a ne samo formalnopravno, jednaki pred zakonom.
Na jednake slučajeve moraju se primjenjivati jednake pravne norme.
SDP se zalaže da sudovi i druga državna tijela, u okviru svojeg djelokruga, nepristrano, slobodno i bez ikakvog pritiska postupaju u skladu s Ustavom, zakonom i drugim propisima.
III. POLITIČKA I EKONOMSKA STABILNOST
Smatramo da samostalnost i neovisnost institucija vlasti ne znači da su te institucije iznad društva i građana, nego da su odgovorne u samostalnosti svoga odlučivanja i nezavisne od bilo kakvih pritisaka.
Neovisnost i samostalnost zakonodavne, sudbene i izvršne vlasti znači njihovu odvojenost jedne od drugih, što je uvjet demokratskog utemeljenja društva.
Svaka institucija izvršne vlasti u demokratskom društvu mora biti podvrgnuta nadzora predstavničkih tijela i najšire javnosti.
Dijalog i toleranciju doživljavamo kao pretpostavke demokracije i svakog višestranačja.
Bez dijaloga i tolerancije nema demokratskog procesa.
Za SDP demokracija nije sukobljavanje, koje vodi nestabilnosti, nego sučeljavanje različitih legitimnih interesa, koje vodi njihovu izmirenju i stabilnosti.
Dijelimo stajalište da je danas zaštita ljudskih prava temelj svake demokracije, u svakoj državi svijeta.
Puno poštivanje, zaštita i promicanje ljudskih prava mjerilo su demokratičnosti i stabilnosti jednoga političkog sustava.
Poštivanje i zaštita ljudskih prava moraju biti utkani u sve institucije društva.
Pojedinac mora biti zaštićen od moguće svemoći vlasti i države.
Zbog toga je dužnost političkog sustava da u javnosti razvija kulturu ljudskih prava.
Za SDP je ostvarenje ravnopravnosti spolova jedan od bitnih uvjeta kojim se svako društvo, pa tako i hrvatsko, može odrediti kao demokratsko i pravedno.
Demokracija u kojoj su svi građani ravnomjerno zastupljeni, cilj je kojem težimo.
Demokratsko društvo u kojem će se ravnomjerno raspodjeljivati moć i odgovornost, društvo u kojem će i žene ravnopravnije sudjelovati u donošenju odluka.
Tražimo ravnopravnije sudjelovanje žena u političkom životu Hrvatske!
SDP je svojim primjerom već dokazao spremnost da žene i muškarce jednako uključuje u procese donošenja odluka.
Međutim, u Hrvatskoj mora biti zakonom osigurana ravnopravnost žene na radnom mjestu.
SDP ističe pravo da se žene zapošljavaju na svim radnim mjestima na kojima one doista mogu jednako kvalitetno raditi.
Politička demokracija ne može funkcionirati bez razvijenoga civilnog društva, bez postojanja samostalnih i neovisnih institucija građana u obliku udruga, društava i organizacija.
SDP se zalaže za pojednostavljenje procedure za osnivanje i djelovanje takvih udruga građana, za njihovu djelatnost u skladu sa Zakonom, ali i za zaštitu njihove autonomnosti od uplitanja izvršne vlasti.
Napose, sama izvršna vlast, gdje god je to moguće, svoje odluke mora donositi uz aktivno sudjelovanje ustanova civilnog društva - od raznih fondova gdje se distribuiraju proračunska sredstva do raznih povjerenstava gdje se ostvaruju društveni utjecaji.
Pod vladavinom prava podrazumijevamo ne samo vladavinu zakona i poštivanje pravnog sustava, već i takvu zakonodavnu aktivnost koja znači donošenje pravednih i demokratskih pravnih propisa, kojima se promiču demokratski procesi u društvu.
Pretpostavka vladavine prava jest podjela vlasti i poštivanje neovisnosti sudbene vlasti, u koju se ne smiju miješati ni izvršna, ni zakonodavna vlast; vršenje sudačke uloge ne smije biti podvrgnuto nikakvim ograničenjima koja su postavljena izvan sustava vladavine prava.
Demokratsko društvo ne može postojati bez slobode medija i bez ukidanja svakog oblika kontrole politike i izvršne vlasti nad medijima.
Socijaldemokrati zagovaraju slobodu medija koja mora garantirati jednaki pristup svim demokratskim političkim opcijama i jednake šanse na onim medijima koji su po svom načinu funkcioniranja više podložni intervenciji države, kao što su to televizija i radio.
I državni i privatni mediji trebaju biti javni!
Ne samo što državna televizija mora potpadati pod javni, demokratski nadzor zaštite sloboda i odgovornosti novinarskog rada i informiranja, nego ni privatne televizije ne mogu propagirati političku samovolju, niti falsificirati javne interese u korist privatnih.
SDP se kao ozbiljna demokratska opcija zalaže za potpuno ostvarenje vjerskih sloboda, smatrajući da to ima dalekosežnu vrijednost za sve ostale ljudske slobode, jer je sloboda nedjeljiva.
Vjerska sloboda znači da je svaki čovjek slobodan od izvanjske prisile u vjerskim stvarima.
Država treba omogućiti da građani mogu slobodno slijediti svoju savjest, bez diskriminiranja ili nametanja.
SDP želi posve jasno razlikovanje religije od politike, crkve od države, jer političku vlast treba osloboditi od svake sakralnosti.
SDP priznaje Katoličkoj Crkvi njezin izniman doprinos u stvaranju i očuvanju kulturnih vrijednosti hrvatskog naroda, a posebno vrednuje njezin socijalni nauk, shvaćanje dostojanstva ljudske osobe, rada i ljudskih prava.
Težimo suradnji i otvorenom dijalogu s Katoličkom Crkvom, ali i svim drugim vjerskim zajednicama, s ciljem ostvarivanja općeg dobra.
Nacionalna sigurnost Hrvatske mora biti zasnovana sukladno interesima kolektivne sigurnosti, ali unutar toga sustava Hrvatska mora moći izabrati i potvrditi svoje individualno mjesto.
To prepoznajemo kao aktivan odnos usklađivanja vlastitih interesa s glavnim svjetskim čimbenicima sigurnosti i jasno definiran sigurnosni interes unutar regije.
Regionalno okružje Hrvatske i dalje je nestabilno, pa interes Hrvatske vidimo u ohrabrivanju svih snaga mira i poticanju dobrosusjedskih odnosa,
uz odmjeren razvitak vlastite obrambene moći.
To znači i modernizaciju obrambenih snaga, razvijanje njihove djelotvornosti i njihovo usklađivanje s euroatlanskim sustavom sigurnosti, koji je vezan uz perspektivu opće sigurnosti suvremenoga demokratskog svijeta i neposredne sigurnosti u regiji.
Obrambeni sustav ne smije biti odvojen od demokratskog nadzora, napose predstavničkih tijela.
Ne samo zbog zlouporabe od strane bilo kojeg pojedinca ili skupine, nego da i sam doprinosi razvitku Hrvatske kao demokratske i pravne države.
Također, u njemu ne smije biti mjesta nikakvoj ideološkoj zadojenosti, politiziranosti ili strančarenju pojedinaca i skupina.
Podržavajući služenje vojnog roka do šest mjeseci, profesionalizam i modernizaciju, u korist ušteda, a ne na štetu obrambenih moći zemlje i njene sigurnosti, SDP će se zalagati za postupnu transformaciju i zaštitu prava svih djelatnika, njihovo stručno osposobljavanje i kvalificiranje za nova zanimanja koja su potrebna u obrambenom i sigurnosnom sustavu.
Posljedice nedjelotvornosti institucija pravne države, loše gospodarske i socijalne politike, ali i pretvorbe na hrvatski način, najuočljiviji su na oslobođenim područjima ili tzv. područjima od posebne državne skrbi.
Rastuća nezaposlenost, nedostatak programa gospodarske obnove, nekvalitetna obnova obiteljskih kuća, slab povratak prognanika, golemi problem razminiranja traže potpuno drugačiji državni pristup.
Socijaldemokrati su svjesni složenosti procesa, koji traži višegodišnju strpljivost i materijalna sredstva, ali ćemo inzistirati na jasnom određivanju prioriteta, dobroj organizaciji posla, donošenju boljeg zakonodavstva i poštivanju međunarodnih obveza, kako bismo što brže sanirali stanje i ujednačili prilike na tim područjima s onima u ostalim dijelovima zemlje.
Stabilan i poduzetnički poticajan makroekonomski okvir uz funkcioniranje pravne i socijalne države bitan su sadržaj stabilnih i poticajnih uvjeta privređivanja.
SDP će voditi politiku ekonomske stabilnosti što, u prvom redu, znači stabilne cijene, odnosno, nisku inflaciju
uz istodobni gospodarski rast, razvoj i zapošljavanje, kao i stabilne uvjete privređivanja.
Osnovna konstrukcija modela socijalno-tržišne ekonomije s politikom razvoja i ekonomske stabilnosti počiva na širokoj kombinaciji:
-poticanja proizvodnje i zapošljavanja uz stimuliranje ulaganja u razvoj i aktiviranje resursa,
-utjecanja na potražnju koje ublažava i kontrolira cikličke poremećaje, odnosno djeluje toliko stabilizirajuće koliko je prijeko potrebno da se nacionalnu ekonomiju i u tom smislu može smatrati uspješnom,
-odmjerene porezne politike sa smanjivanjem presije, ali s čvrstim ograničenjima proračunske i državne potrošnje.
Smanjenje poreznih stopa stimulirat će sklonost investiranju, radu i poduzetništvu, te povećati ponudu kao trajan cilj unapređenja uvjeta života i rada.
Računamo i sa stabilizacijskim efektima, što će rezultirati većim prihodima, osobito lokalnih zajednica,
-aktivnih mjera podrške proizvodnji i izvozu smanjenjem troškova, politikom tečaja, dohodaka i cijena, a u cjelini snažnim izvoznim poticajima različitim instrumentima, od devizne do znanstvene politike,
-monetarne politike koja će biti u cjelini čvrsta, s restrukturiranjem novčane mase u korist proizvodnje, ali bez inflacijskih učinaka; s ubrzanjem investicija uz niže kamatne stope, povećanjem štednje, snižavanjem troškova i suvremenom aktivnom politikom privlačenja izravnih investicija iz inozemstva.
IV. POŠTENA VLAST
Hrvatskoj su potrebne korjenite promjene (ustavne, normativne i opće ponašanje vlasti) kako bi se izgradila pravna i pravedna država, te brzo napustili elementi sadašnje partijske autokratske države.
Umjesto korumpirane vlasti mora se izgraditi sustav i praksa poštene vlasti.
Hrvatski socijaldemokrati revizijom zakonodavstva i promjenom politike u praksi ukinut će sve povlastice i osigurati ravnopravnost svih građana u pravima i obvezama.
Sadašnja će se primanja dužnosnika smanjiti i ovisit će o stanju u gospodarstvu i prosječnim primanjima u Hrvatskoj.
To bi bili neposredni i najvažniji postupci socijaldemokratske vlasti koji teže vraćanju povjerenja građana u vlast, ali i vlasti u građane.
Ukinut će se svi oblici političke podobnosti.
Radna mjesta bit će dostupna na temelju profesionalnosti, stručnosti, znanja i poštenja, pod jednakim uvjetima svim građanima, bez obzira na njihovu političku opredijeljenost.
Pripremit će se i provesti promjene Ustava, koje će osigurati prijelaz na punu parlamentarnu demokraciju uz ukidanje elemenata autokratske vlasti.
Revizijom zakonodavstva i promjenom u praksi ukinut će se sve institucije paralelne vlasti, odnosno monopolnih paradržavnih centara vlasti.
Uspostavit će se puni nadzor i sustav podjele vlasti, želimo onemogućiti sve sadašnje oblike djelovanja vlasti koji su izvor privilegija povlaštenih grupa koje ne rade po načelu brige za opće dobro.
Razradit će se sveobuhvatne mjere borbe protiv korupcije i zloporabe vlasti.
Decentralizaciju središnje vlasti SDP će provesti prenošenjem, pored postojećih, većih ovlasti na lokalnu samoupravu i to u poslovima osnovnog i srednjeg obrazovanja, primarne i sekundarne zdravstvene zaštite, te socijalne zaštite.
Funkcioniranje lokalne samouprave osigurat će se preraspodjelom zajedničkih poreza u svrhu financiranja prenesenih ovlasti, te potpunom autonomijom poreza na komunalnoj osnovi.
Dekoncentraciju lokalne vlasti SDP će rješavati prenošenjem većih ovlasti na županije i gradove u dijelu upravne nadležnosti od neposrednih interesa za građane.
Jedinice lokalne samouprave osnivat će komunalnu policiju kako bi se osigurao komunalni red.
Osim toga, dobit će ovlasti raspolaganja i upravljanja državnom imovinom, kao i javnim dobrima.
SDP će dekoncentraciju provesti i ukidanjem paralelnih organa vlasti, kao i dislokacijom pojedinih organa državne uprave i ministarstava.
Hrvatski socijaldemokrati će načela regionalizma primjenivati predlažući policentričnu strategiju ravnomjernog razvitka čitave države.
Nijedno područje Hrvatske ne smije biti zanemareno ili izloženo ekonomskim debalansima.
SDP će osigurati takvu organizaciju središnje vlasti i državne administracije koja će omogućiti odlučivanje kompetentniji stručnjaka, odbacujući kriterij političke podobnosti za profesionalna mjesta u državnoj administraciji.
Da bi se smanjili rashodi u proračunima za troškove državne administracije, SDP će provesti reorganizaciju radi smanjenja broja ministarstava, posebnih uprava, uz istodobno smanjivanje birokratske procedure državnog aparata.
Racionalizaciju na lokalnoj razini SDP će rješavati utvrđujući standarde i norme radi ograničenja broja djelatnika zaposlenih u lokalnoj samoupravi.
V. EUROPSKE PERSPEKTIVE HRVATSKE
Napori SDP-a na pokretanju i jačanju procesa pristupanja Republike Hrvatske međunarodnim integracijama dio su opće političke odgovornosti hrvatskih socijaldemokrata prema današnjim i budućim generacijama građana Hrvatske, ali i doprinos stabilizaciji osjetljivih prilika u našem dijelu Europe.
Pored činjenice da se danas nalazi na samim rubovima međunarodnih integracija, Hrvatska je periodično izložena opasnosti uvođenja sankcija međunarodne zajednice i nema mogućnost za provedbu ozbiljnih vanjskopolitičkih inicijativa.
Uzrok su takvom međunarodnom položaju kompromitantni pokušaji HDZ-a da očuva monopol vlasti i zaštiti protagoniste jedne štetne vanjskopolitičke koncepcije.
U globalnom okružju punom međuovisnosti, geopolitički položaj Hrvatske kao spojnice Srednje Europe, Sredozemlja i Balkana, za SDP znači izazov preoblikovanja jednog prostora obilježenog sukobima i netolerancijom u područje mira i suradnje.
Članstva u Europskoj uniji
i NATO-u jesu strateški ciljevi Republike Hrvatske, kojima se treba približavati dosljedno demokratskom politikom.
Pristupanje EU-u poticat će rast i modernizaciju gospodarstva, uklanjati tehnološko zaostajanje, osuvremenjavati pravni sustav itd.
Kao članica NATO-a, Hrvatska će postati, prvi put u svojoj povijesti, dio demokratske sigurnosne strukture.
Stabilna država ima stabilne granice i riješena granična pitanja sa svim susjedima.
Hrvatska vanjska politika treba koristiti, ali i poticati pozitivne promjene u našem susjedstvu, kako bi se s vremenom odnosi s državama nastalima raspadom SFRJ izjednačili s onima koje su odavno samostalne države.
Hrvati u BiH čine konstitutivni narod u toj državi, ali u većem broju drugih zemalja Hrvati žive kao doseljeničke skupine ili autohtone nacionalne manjine.
To znači da oni, lako čine skupinu koja je brojčano manja od ostatka stanovništva određene države, žele očuvati vlastitu kulturu, tradiciju, jezik, religiju i druge prepoznatljive etničke karakteristike.
Postoji više načina da se u praksi ostvari ustavna odredba po kojoj Hrvatska skrbi o Hrvatima u svijetu, no svi podrazumjevaju aktivnu državnu potporu politici multikulturalizma na međunarodnoj sceni.
Hrvatska vanjska politika treba utjecati na usklađivanje politike pojedinih zemalja prema hrvatskim manjinama s najvišim demokratskim standardima.
Jedan od ciljeva SDP-a jest ostvarenje što boljih uvjeta za izražavanje i očuvanje samobitnosti nacionalnih manjina u Hrvatskoj.
Gdje god je to moguće, SDP će se zalagati za zaključivanje bilateralnih sporazuma sa drugim državama, osobito susjednim, radi jamčenja dobre zaštite prava pripadnika nacionalnih manjina u Hrvatskoj
i hrvatske nacionalne manjine u drugim zemljama.
SDP će dosljedno poštovati prava manjina stečena na temelju međunarodnih ugovora i unutarnjeg pravnog poretka naše i drugih država.
Dobrosusjedski odnosi Hrvatske i zemalja s kojima dijeli zemljopisni prostor podrazumijeva:-razvijanje uzajamne suradnje korisne za zadovoljavanje zajedničkih potreba;
-sklapanje međudržavnih ugovora različite naravi (lakša prekogranična komunikacija, gospodarska, komercijalna i administrativna suradnja, deklaracije političkog značenja, ugovori o nenapadanju i nenasilnom rješavanju sporova itd.);
-sadržaj vanjske politike kojim se odnosi sa susjednim državama ugrađuju u širu, geopolitičku strategiju.
U formalnom smislu, hrvatske europske perspektive znače:-razvitak dobrosusjedskih odnosa potvrđen nizom međudržavnih ugovora o slobodnoj trgovini, suradnji i prijateljstvu,
-definiranje uloge Hrvatske u njenim regionalnim okružjima: CEFTA, CEI, Pakt za stabilnost, asocijacije sredozemnih zemalja,
-pristupanje PfP-u, NATO-u, EU-u i WEU-u putem bilateralne i multilateralne suradnje s zemljama članicama, ali i sa zemljama kandidatima za članstvo u tim integracijama;
-sudjelovanje u uspostavi novog europskog poretka temeljenog na suradnji između država i međunarodnih ustanova (OESS, Vijeće Europe), s posebnim zanimanjem za izgradnju sveeuropskoga sigurnosnog sustava;
Zahtjev za članstvom u EU-u Hrvatsku će obvezati da kao kandidat već u pripremnoj fazi:
-ostvari stabilnost institucija što jamče demokraciju, vladavinu prava, ljudska prava, te poštivanje i zaštitu manjina,
-izgradi djelotvorno tržišno gospodarstvo koje se može nositi s pritiscima konkurencije i tržišnih snaga u EU-u i
- bude spremna preuzeti obveze koje donosi članstvo, uključujući i pridržavanje ciljeva političke, gospodarske i monetarne unije.
Usporedno s time, da bi postala punopravnim dijelom NATO-a, Hrvatska mora dokazati da je:
-uspostavila civilni i demokratski nadzor nad vojskom;
-usvojila i primijenila širok program preustroja oružanih snaga koji će Hrvatsku vojsku podići na razinu operativnosti sa snagama NATO-a, napose glede zapovijedanja, komunikacija, nadzora, sustava oružja i vojne infrastrukture;
-kadra voditi transparentnu proračunsku politiku.
SDP JE DEMOKRATSKA ALTERNATIVA HDZ-u!
Razlike između sadašnje vlasti i alternative SDP-a su jasne.
To su razlike u vrijednostima, metodama i ciljevima:-naspram beznađa i besperspektivnosti - samopouzdanje i otvaranje perspektiva,
-naspram stagnacije i nazadovanja - rast i napredak,
-naspram rasta nezaposlenosti - otvaranje novih radnih mjesta,
-naspram osiromašenja - blagostanje,
-naspram državnog intervencionizma - slobodno poduzetništvo,
-naspram staleškog društva - moderno građansko društvo,
-naspram diskriminacije - pravičnost i jednakost šansi,
-naspram balkanizacije - europeizacija,
-naspram izolacije - otvorenost i ravnopravno sudioništvo u svijetu,
-naspram korupcije - poštena i građanima odgovorna vlast,
-naspram potčinjavanja - sloboda,
-naspram bezakonja i kriminala - pravna i osobna sigurnost,
-naspram političke podobnosti - suradnja i široko okupljanje,
-naspram nasilnog nametanja obrazaca života - sloboda izbora,
-naspram kulturnog autizma - kulturno nadmetanje i razmjena,
-naspram medijskih monopola - sloboda misli i medija,
-naspram rasapa društvenih vrijednosti - poštenje i zaštita ljudskog dostojanstva,
-naspram monolitnosti - pluralizam,
-naspram mržnje - tolerancija,
-naspram primitivizma - obrazovanje,
-naspram pasivnosti - inicijativa,
-naspram dogme - imaginacija,
-naspram bešćutnosti - solidarnost,
- naspram poniznosti - dostojanstvo.
