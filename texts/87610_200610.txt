Tautas partija
priekšvēlēšanu programma
Tautas partijas programma 9.Saeimas vēlēšanām
Tautas partija šobrīd ir vadošais politiskais spēks valstī, kas vienīgais spēj konstruktīvi vienot labēju koalīciju.
Mēs to esam pierādījuši.
Aigara Kalvīša vadītā valdība nostrādājusi vienu no ražīgākajiem darba periodiem Latvijas vēsturē.
Tautas partija ir pārliecināta - tautas labklājību, stabilu un prognozējamu valsts attīstību iespējams nodrošināt vienīgi ar ilgtermiņa politikas plānošanu.
Tāpēc arī nākošajos septiņos gados mēs apņemamies godprātīgi strādāt Saeimā un valdībā, lai nodrošinātu ministra Māra Kučinska vadībā izstrādātā Nacionālā attīstības plāna 2007.-2013.gadam izpildi, kurā paustie stratēģiskie uzstādījumi ir arī mūsu partijas pārliecība.
Mūsu politiskā programma ir šā plāna papildinājums un konsekvents turpinājums.
Tautas partija par vienu no saviem galvenajiem uzdevumiem izvirza nodrošināt, lai arī 9.Saeimas laikā valdība ievērotu un īstenotu ar arodbiedrībām saskaņotos mediķu, skolotāju, kultūras darbinieku un policistu algu palielināšanas plānus, kas apstiprināti Aigara Kalvīša valdības laikā.
Tautas partijas īpaša prioritāte līdztekus algu paaugstināšanai tuvākajos četros gados būs sociālās palīdzības sistēmas pilnveidošana un pensiju palielināšana.
Svarīgs uzdevums - turpināt veselības aprūpes jomas sakārtošanu, kas veiksmīgi iesākta ministra Gundara Bērziņa laikā un kuras mērķu sasniegšanai ir vajadzīgi vēl vismaz četri gadi.
Paturot prātā uzdevumus, kas nosprausti Nacionālajā attīstības plānā, Tautas partijas programma īpaši uzsver zinātnes izšķirošo lomu valsts attīstībā.
Mūsu prioritātes ir izglītība,
zinātne
un konkurētspēja -
trīs lietas, kas spēj vairot Latvijas tautas labklājību,
celt tās kultūru
un nodrošināt nācijas uzplaukumu,
paaugstinot dzīves līmeni visos Latvijas reģionos
un palielinot rūpniecības īpatsvaru ekonomikā.
Esam pārliecināti, ka tie ir ļoti cieši saistīti mērķi - bez zinātnes un inovāciju procesa attīstības un sasaistes ar uzņēmējdarbību nav iedomājama konkurētspējīgas rūpniecības augšupeja,
savukārt bez tās nevar rasties jaunas darba vietas un uzplaukt reģioni.
Tikai ražošanas attīstība var nodrošināt izaugsmi Latvijas novados.
Izglītības sistēmas pilnveidošana ir pamats gan iedzīvotāju individuālās konkurētspējas celšanai,
gan valsts zinātnes intelektuālā potenciāla atjaunošanai.
Minēto mērķu sasniegšanai izšķiroša nozīme būs tam, kā izlietosim Eiropas atbalsta līdzekļus,
kā tiks organizēts zinātnes un inovāciju process,
kā arī valsts un pašvaldību un privātā sektora sadarbībai.
Valsts un privātās partnerības mehānismu iedzīvināšana būs kvalitatīvs lēciens Latvijas konkurētspējas celšanā jau vistuvākajā laikā.
Tautas partija par vienu no svarīgākajiem uzdevumiem 9.Saeimā uzskata valsts pārvaldes kapacitātes un kompetences celšanu, lai nodrošinātu Eiropas Savienības fondu mērķtiecīgu un valsts ilgtermiņa interesēm atbilstošu apguvi.
Situācija virknē valsts pārvaldes sektoru prasa neatliekamas gan strukturālas, gan kadru politikas reformas, kuras neveicot, liela daļa Ministru prezidenta Aigara Kalvīša un ārlietu ministra Arta Pabrika izcīnīto Eiropas Savienības fondu līdzekļu var nesasniegt Latviju.
Tad zaudējumi būs mērāmi miljardos eiro.
Tas, cik kompetenti politiķi tiks ievēlēti 9.Saeimā, vistiešākajā veidā ietekmēs iedzīvotāju dzīves līmeni: algas, pensijas, skolu un slimnīcu stāvokli, kultūru un ārpolitiku, valsts attīstību kopumā.
Būtisks nosacījums jebkuru valstisku mērķu sasniegšanā arī turpmāk būs politiķu spēja konstruktīvi sastrādāties.
Tautas partijai ir veiksmīga sadarbības pieredze ar citiem politiskajiem spēkiem, arodbiedrībām, profesionālajām organizācijām, pašvaldībām un nevalstiskajām organizācijām.
Tautas partija arī turpmāk darīs visu, lai mobilizētu vienotam darbam visus konstruktīvos spēkus
un nodrošinātu stabilu un ilgspējīgu Latvijas attīstību.
Balsojiet par tiem, kas dara!
