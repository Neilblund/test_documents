NOVA SRPSKA DEMOKRATIJA se zalaže za ostvarivanje ideja slobodnog društva
i slobodnog tržišta sa elementima socijalne pravde.
Kao stranka iznikla iz narodnog bića, zalažemo se za razvoj ekonomije koji će donijeti sveukupno društveno bogatstvo.
Ekonomija mora biti izgrađena na principima razvoja, produktivnosti i efikasnosti.
Mi imamo viziju privrede i društva u kojoj će svoje mjesto naći i radnici i zanatlije, i preduzetnici i menadžeri, i zdravstveni i prosvjetni radnici.
Zalažemo se za efikasnu,snažnu i administrativno sposobnu državnu administraciju koja će biti sposobna da odgovori zahtjevima vremena, potrebama građana i investitora.
To podrazumijeva značajno smanjenje obima,
ali i povećanje kvaliteta državne administracije.
Shodno tome, zalažemo se za što je moguće manji broj državnih ministarstava i institucija što bi smanjilo troškove administracije
i povećalo kapitalni dio budžeta.
Ovo bi povećalo iznos sredstava za ulaganje u infrastrukturne projekte.
Na polju fiskalne politike države zalažemo se za dalje smanjenje poreza i doprinosa na zarade, kako bi primanja zapošljenih bila što manje opterećena obaveznim plaćanjima prema državi i tako bila na što većem nivou.
Na polju monetarne politike zalažemo se za punu nezavisnost Centralne banke Crne Gore
i striktnu primjenu bazelskih standarda u ovoj oblasti čime bi bila obezbijeđena stabilnost bankarskog sistema.
U oblasti carinske politike, zalažemo sa za smanjenje carinskih i necarinskih barijera, kako crnogorsko tržište roba široke potrošnje ne bi bilo pogođeno visokim cijenama, usljed negativnog uticaja ekonomije obima.
Takođe, zalažemo se za preciznu regulative u oblasti carinske politike, kako ne bi postojale određene takse i dažbine koje dodatno opterećuju spoljnu trgovinu.
U oblasti poreske politike, zalažemo se za što je moguće veće smanjenje poreza na dobit I kapitalnu dobit,
poreza na dodatu vrijednost (PDV),
poreza na promet nekretninama
i svih drugih taksi i dažbina koje opterećuju krajnjeg potrošača- običnog građanina.
Zalažemo se za javno-privatno partnerstvo kao spiritus movens razvoja, posebno u oblasti infrastrukture.
Zalažemo se za brzu izgradnju auto puta Bar-Boljare
i jadransko-jonskog autoputa, čime bi se Crna Gora našla na raskršću puteva, što bi joj dalo i geografski značaj.
Autoput koji nas povezuje sa Srbijom omogućiće brži razvoj turističke privrede, pogotovu na sjeveru Crne Gore.
Godina za nama je pokazala da crnogorski turizam, pogotovu privatni smještaj ne može funkcionisati na zadovoljavajućem nivou bez gostiju iz regiona, posebno iz Srbije koja je tradicionalno turističko tržište za Crnu Goru.
Uspostavićemo direktan platni promet sa Srbijom, kako bi naša preduzeća imala što manje troškove poslovanja sa našim najvećim spoljnotrgovinskim partnerom.
Zalagaćemo se za striktno poštovanje međudržavnog sporazuma CEFTA 2006-zona slobodne trgovine, čijim se razvojem regionalne, pa i naša ekonomija spremaju za ulazak na mnogo veće I zahtjevnije evropsko tržište.
Podržaćemo svaku inicijativu izgradnje novih energetskih kapaciteta, u skladu sa održivim razvojem i potrebom da se država kvalitetno obezbijedi energijom kao resursom današnjice i budućnosti.
Ovdje posebno naglašavamo povezanost ovog problema sa rješavanjem pitanja opstanka Kombinata aluminijuma u Podgorici.
Nova srpska demokratija se isključivo zalaže za nastavak poslovanja crnogorskog privrednog giganta, jer aluminijum i proizvodi od aluminijuma čine 40% crnogorskog izvoza i značajan procenat bruto društvenog proizvoda.
Analize pokazuju da je kvalitet boksita u okolini Nikšića na izuzetno visokom nivou,
a tome u prilog ide i činjenica da je mađarski aluminijski gigant MAL dobio koncesiju na istraživanje i korišćenje rezervi boksita u okolini Nikšića, kao i najave da će isti kupovati zalihe Rudnika boksita ukoliko KAP obustavi proizvodnju.
Takođe, glavni crnogorski infrastrukturni projekti kao što su Željeznica i Luka Bar direktno su vezani za proizvodnju podgoričkog Kombinata aluminijuma.
Jednostavno, čitav sistem vezan za KAP je napravljen u cilju najefikasnijeg korišćenja prirodnih resursa kojima Crna Gore raspolaže.
U skladu sa tim smatramo, da većinskog vlasnika treba ohrabriti da investira u obnovu tehnologije i razvoj proizvodnje sekundarnih proizvoda od aluminijuma čime bi prihod fabrike mogao biti značajno uvećan,
a takođe i otvoreno stotine novih radnih mjesta.
Većinski vlasnik bi bio podstaknut time što bi se kroz koncesiju i njegove investicije u izgradnju novih energetskih kapaciteta obezbijedio sopstveni izvor energije za KAP.
U iznosima investicija Kombinat aluminijuma bi bio oslobođen poreza na dobit u godinama kada bi ostvario profit.
U cilju obezbjeđivanja energetskih potencijala pokrenućemo i inicijativu o izgradnji južnog kraka gasovoda Južni tok koji Gasprom planira izgraditi kroz Srbiju, čime bi Crna Gora bila snadbjevena gasom i bila značajna tranzitna stanica za njegov dalji protok ka Italiji i dalje.
To bi moglo omogućiti Crnoj Gori i izgradnju energetskih kapaciteta koji bi koristili gas, što je ekonomski i ekološki izuzetno isplativo.
Isto tako, podržavamo proces dokapitalizacije Elektroprivrede Crne Gore, kako bi se našao strateški partner za razvoj ove kompanije i za kvalitetno upravljanje sa njenim kapacitetima.
Ne podržavamo prodaju akcija Elektroprivrede strateškom partneru, jer bi time polovina od dobijenih sredstava otišlo za popunjavanje rupa u budžetu koje je napravila neefikasna, glomazna i halapljiva administracija DPS-a.
Umjesto da efikasno omogućavaju dozvole za rad investitorima i da izrade kvalitetne i isplative infrastrukturne projekte u saradnji sa konsultantskim kućama,
oni jedino efikasno i bez milosti troše sredstva poreskih obveznika, odnosno onih koji zarađuju za plaćanje njihove nesposobnosti.
Dakle, isključivo podržavamo proces same dokapitalizacije,ali ne i prodaju sadašnjih akcija Elektroprivrede jer bi time isti iznos novca otišao u Elektroprivredu i u državnu kasu, umjesto da sav uloženi novac ode u kapital Elektroprivrede a time i u investicije za poboljšanje energetskog sektora.
Nova srpska demokratija će se posebno zalagati za jačanje regionalnih ekonomskih odnosa, pogotovu sa Srbijom kao najvećim spoljnotrgovinskim partnerom i sa Republikom Srpskom kao entitetom sa najvećim energetskim potencijalima u regionu.
Zalagaćemo se i za korektne privredne odnose sa BiH, Hrvatskom i Albanijom.
Podržavamo pravo svakog građanina da sam bira visokoškolsku ustanovu u kojoj će nastaviti obrazovanje.
Shodno tome, sredstva koja putem poreza i drugih dažbina daje državi za razvoj obrazovanja u vidu studentskih vaučera, pod istim uslovima, može iskoristiti plaćanjem usluga bilo kojoj visokoškolskoj ustanovi.
Zalažemo se za završetak penzione reforme
i za razvoj drugog stuba penzionog sistema,
čime bi se smanjile obavezne uplate državnom penzionom fondu,
a povećala raspoloživa sredstva davalaca osiguranja da vrše obavezno osiguranje u privatnim penzionim fondovima.
Licence za obavljanje poslova privatnog penzionog fonda mogle bi da dobiju samo ekspoziture renomiranih finansijskih institucija ove vrste iz inostranstva, gdje je takav sistem već uveliko razvijen.
Ojačaćemo ulogu Agencije za mala i srednja preduzeća u razvoju ukupne privrede.
Uvešćemo praksu nacionalnog takmičenja biznis planova radi obezbjeđenja finansiranja najboljih programa, posebno za mlade preduzetnike.
Obuka mladih preduzetnika je naš važan zadatak.
Vlada Nove srpske demokratije će podržati svako seosko domaćinstvo, bez obzira na veličinu posjeda, ukoliko pokaže spremnost da se bavi intenzivnom poljoprivrednom proizvodnjom.
Poljoprivredi su potrebni povoljni zajmovi.
Unaprijedićemo sistem informisanja poljoprivrednika o novim tehnologijama poljoprivredne proizvodnje
i uvesti nove programe obuke u oblastima agrotehnike, zaštite bilja, veterinarstva i agrobiznisa.
Vlada će posebnu pažnju posvetiti i mladima koji žele da se bave poljoprivredom kroz programe za permanentnu stručnu edukaciju,
bespovratna sredstva za početak poljoprivredne proizvodnje
i poreske olakšice za poslovanje u prvim godinama rada i investicija.
