ΕΥΡΩΠΑΪΚΟ ΚΟΜΜΑ για ΕΘΝΙΚΗ ΑΞΙΟΠΡΕΠΕΙΑ
για ΟΙΚΟΝΟΜΙΚΗ ΙΣΧΥ
για ΚΟΙΝΩΝΙΚΗ ΔΙΚΑΙΟΣΥΝΗ
Μπορείς... Φέρε την Αλλαγή
ΕΥΡΩΠΑΪΚΗ...  η δική σου ΛΥΣΗ
η πρότασή μας
Με την ΕΥΡΩΠΑΪΚΗ ΛΥΣΗ του ΚΥΠΡΙΑΚΟΥ ζητούμε να εφαρμοστούν σε ολόκληρη την Κύπρο, τα δικαιώματα και οι ελευθερίες που έχουν όλοι οι πολίτες της ΕΕ στις πατρίδες τους.
Με την ΕΥΡΩΠΑΪΚΗ ΛΥΣΗ  θα πετύχουμε ο κάθε Κύπριος  ελεύθερα  να μπορεί να διακινείται, να κατοικεί, να  εργάζεται  και να αποκτά ιδιοκτησία  σε όλη την επικράτεια της Κύπρου, όπως μπορεί να το πράξει σήμερα σε ολόκληρη την ΕΕ.
Με την ΕΥΡΩΠΑΪΚΗ ΛΥΣΗ  θα δημιουργήσουμε μια ελεύθερη πατρίδα
 χωρίς διαχωριστικές ζώνες, ρατσιστικές  διακρίσεις, στρατεύματα κατοχής και εποίκους.
Για να πετύχουμε την ΕΥΡΩΠΑΪΚΗ ΛΥΣΗ  πρέπει παράλληλα με τον ΟΗΕ, να αξιοποιήσουμε τους θεσμούς  και τα όργανα της ΕΕ και τα νέα γεωστρατηγικά και ενεργειακά δεδομένα στην περιοχή μας.
Με την Πρόταση Νέας Στρατηγικής  που κατέθεσε το  ΕΥΡΩΠΑΪΚΟ ΚΟΜΜΑ στο ΕΘΝΙΚΟ ΣΥΜΒΟΥΛΙΟ εισηγούμαστε ενέργειες  και δράσεις  που πρέπει να γίνουν παράλληλα με  τις διαπραγματεύσεις ώστε να δημιουργήσουμε  πολιτικό κόστος στην Τουρκία  για να εξαναγκαστεί  να εγκαταλείψει την αδιαλλαξία στο Κυπριακό.
Το δεύτερο εξάμηνο του 2012 η Κύπρος θα προεδρεύει της ΕΕ, θα είναι παράδοξο  η Τουρκία που θέλει να ενταχθεί στην Ένωση να συνεχίσει να μην αναγνωρίζει  την Προεδρεύουσα Κυπριακή Δημοκρατία.
η αλήθεια
Το ΕΘΝΙΚΟ ΣΥΜΒΟΥΛΙΟ στις 18 Σεπτεμβρίου του 2009 συμφώνησε ΒΑΣΙΚΕΣ ΑΡΧΕΣ για το Κυπριακό, οι οποίες περιέχονται στην πρότασή μας για ΕΥΡΩΠΑΪΚΗ ΛΥΣΗ.
Αυτοί που ισχυρίζονται ότι η ΕΥΡΩΠΑΪΚΗ ΛΥΣΗ είναι απλό σύνθημα ΨΕΥΔΟΝΤΑΙ, γιατί το περιεχόμενο της το ΨΗΦΙΣΑΝ στο ΕΘΝΙΚΟ ΣΥΜΒΟΥΛΙΟ.
ΑΡΧΕΣ ΕΥΡΩΠΑΪΚΗΣ ΛΥΣΗΣ ΑΠΟΦΑΣΗ ΕΘΝΙΚΟΥ ΣΥΜΒΟΥΛΙΟΥ 18/9/2009
Λύση Ευρωπαϊκών Αρχών και Αξιών: Η λύση πρέπει να συνάδει με το  διεθνές δίκαιο, τις ευρωπαϊκές  αρχές και αξίες, το κοινοτικό δίκαιο, καθώς και με τις διεθνείς συμβάσεις για τα ανθρώπινα δικαιώματα
Αποχώρηση  στρατευμάτων  και εποίκων: Η λύση πρέπει να προνοεί αποχώρηση των τουρκικών κατοχικών στρατευμάτων και των εποίκων
Aποκατάσταση ελευθεριών και δικαιωμάτων: Η αποκατάσταση των βασικών ελευθεριών και των ανθρωπίνων δικαιωμάτων όλων των Κυπρίων περιλαμβανομένου του δικαιώματος των προσφύγων για επιστροφή στα σπίτια και τις περιουσίες τους είναι απαραίτητη προϋπόθεση για τη λύση
Εφαρμογή  Ευρωπαϊκού  κεκτημένου: Πρέπει να διατρανωθεί ο σεβασμός  και η αποκατάσταση στις τέσσερις ελευθερίες.
 Αποκλείονται οι μόνιμες παρεκκλίσεις από το Ευρωπαϊκό Κεκτημένο
ο  κίνδυνος
Σήμερα στις διαπραγματεύσεις υπάρχει ο κίνδυνος για μια ΣΥΝΟΜΟΣΠΟΝΔΙΑ ΤΡΙΚΟΙΝΟΤΙΚΗ με τους εποίκους.
Η επόμενη καταστροφική εξέλιξη για την πατρίδα και τον λαό μας, είναι να αποδεχθεί η Τουρκία τα «ΔΩΡΑ» ΧΡΙΣΤΟΦΙΑ και τις ΠΡΟΤΑΣΕΙΣ ΑΝΑΣΤΑΣΙΑΔΗ.
αλλαγή τώρα
Στις 22 Μαΐου όλοι μαζί πρέπει να δώσουμε ένα ηχηρό  μήνυμα ΑΝΑΤΡΟΠΗΣ, στα γερασμένα κόμματα της πόλωσης.
Με τη ψήφο σου απαίτησε μαζί μας ΑΛΛΑΓΗ ΤΩΡΑ.
Για πάνω από τρείς δεκαετίες η προσπάθεια λύσης του κυπριακού, είχε ως βάση τη Διζωνική Δικοινοτική Ομοσπονδία και το μόνο αποτέλεσμα που έφερε, ήταν το Σχέδιο Ανάν που ΑΠΕΡΡΙΨΕ ο Κυπριακός Λαός.
Η νέα προσπάθεια Δημήτρη Χριστόφια για ΔΔΟ έφερε περισσότερες  υποχωρήσεις, αδιέξοδα και κινδύνους. Δεν πρέπει να συνεχιστεί  για  άλλο χρόνο αυτή η αποτυχημένη πορεία.
Απαίτησε μαζί μας ΑΛΛΑΓΗ ΤΩΡΑ.
Στις 22 Μαΐου ψήφισε το ΕΥΡΩΠΑΪΚΟ ΚΟΜΜΑ για να συνεχίσει να έχει ισχυρό πολιτικό λόγο στο κυπριακό.
Μόνο έτσι στέλνουμε μαζί καθαρό μήνυμα στο εσωτερικό και το εξωτερικό ότι η αγωνιστικότητα, η διεκδικητικότητα και η αξιοπρέπειά μας δεν έχουν καμφθεί.
Μόνο έτσι διεκδικούμε μαζί  τη χάραξη νέας στρατηγικής  στο κυπριακό, που να αξιοποιεί την ισότιμη συμμετοχή στην ΕΕ και τα νέα γεωστρατηγικά  και ενεργειακά  δεδομένα στην περιοχή μας.
Μόνο έτσι θα απαιτήσουμε μαζί  να αξιοποιηθεί σε  λίγους μήνες η Προεδρία της Κύπρου στην ΕΕ και να  χρησιμοποιηθεί το Ευρωπαϊκό Κεκτημένο και οι μηχανισμοί ασφάλειας  της ΕΕ, για να εξαναγκαστεί η Άγκυρα να αποδεκτεί μια ΕΥΡΩΠΑΪΚΗ ΛΥΣΗ του κυπριακού.
Οικονομία... η δική σου  ΑΝΑΠΤΥΞΗ
η πρότασή μας
Ανάπτυξη, ευημερία, απασχόληση είναι οι πυλώνες της πρότασης του ΕΥΡΩΠΑΪΚΟΥ  ΚΟΜΜΑΤΟΣ για την Οικονομία ώστε να φέρουμε πίσω την οικονομική ισχύ και την ποιότητα ζωής όλων των πολιτών της Πατρίδας μας.
Το  ΕΥΡΩΠΑΪΚΟ ΚΟΜΜΑ  ενεργά με ρεαλιστικές προτάσεις, υποστηρίζει ότι μόνο οι αναπτυξιακές δράσεις  θα βγάλουν την κυπριακή οικονομία από τη στασιμότητα.
Τα μεγάλα αναπτυξιακά έργα,
Η ενίσχυση των μικρομεσαίων επιχειρήσεων,
Η πτώση των επιτοκίων,
Η μείωση των κρατικών δαπανών,
Η μεταρρύθμιση του κράτους,
Η συνεργασία Δημοσίου και Ιδιωτικού Τομέα,
Η εξωστρέφεια με δράσεις στο εξωτερικό,
Θα βοηθήσουν την κυπριακή οικονομία να ανακάμψει και να παράξει  θέσεις εργασίας
και κέρδη για τις μικρο-μεσαίες επιχειρήσεις,
εισοδήματα  για τους εργαζόμενους
 και έσοδα για το κράτος.
οι εισηγήσεις μας
Τα επιτόκια μπορούν να μειωθούν στο 3% με την αξιοποίηση μέρους του Ταμείου Κοινωνικών Ασφαλίσεων. Έτσι οι πολίτες και οι μικρομεσαίες επιχειρήσεις θα εξασφαλίζουν χαμηλότοκο δανεισμό, για πρώτη κατοικία για γυναικεία και νεανική επιχειρηματικότητα και για νέες μορφές ανάπτυξης.
Οι  πρόσφυγες και ο κατασκευαστικός τομέας μπορούν να ενισχυθούν με τη μεταφορά δικαιωμάτων ανάπτυξης από τις κατεχόμενες στις ελεύθερες περιοχές υπό μορφή Συντελεστή Δόμησης.
Προσέλκυση επενδύσεων με εξωστρέφεια,
προγραμματισμένες δράσεις στο εξωτερικό
 και μείωση της γραφειοκρατίας.
Οι  ενεργειακές δυνατότητες της Κύπρου την καθιστούν κέντρο στην περιοχή.
Η αξιοποίηση των κοιτασμάτων στην ΑΟΖ με το Ισραήλ θα μας ενισχύσει οικονομικά και πολιτικά.
Μείωση του λειτουργικού κόστους του κράτους με τη μεταρρύθμιση του δημόσιου τομέα.
Οι άνεργοι μπορούν να αποκατασταθούν επαγγελματικά σε θέσεις εργασίας που είναι εφικτό να δημιουργηθούν με την ανάπτυξη νέων μορφών επιχειρηματικής δραστηριότητας ειδικά στους τομείς ενέργεια, υγεία, τουρισμός, περιβάλλον.
Εκσυγχρονισμός του τουριστικού προϊόντος με την απόσυρση κλινών, τη μείωση αερολιμενικών τελών και την ανάπτυξη εναλλακτικού τουρισμού όπως ο ιατρικός και ο αθλητικός.
ο κίνδυνος
Τα σοβαρά προβλήματα της κυπριακής οικονομίας δεν μπορούν να λυθούν ούτε με τη νοοτροπία του ΚΡΑΤΟΥΣ ΕΠΙΧΕΙΡΗΜΑΤΙΑ των κυβερνώντων,
ούτε με τις θεωρίες για μια ασύδοτη ΕΛΕΥΘΕΡΗ ΑΓΟΡΑ.
Η  ΧΡΕΟΚΟΠΙΑ απειλεί την οικονομία. Οι συνεχιζόμενες υποβαθμίσεις από διεθνείς οίκους, ο περιορισμός των κρατικών αναπτυξιακών δαπανών, η αδυναμία είσπραξης του 1δις ευρώ που χρωστούν στο κράτος οι φοροφυγάδες αυξάνουν τον κίνδυνο για χρεοκοπία.
Η ΑΝΕΡΓΙΑ και η ΑΚΡΙΒΕΙΑ διαλύουν τη Μικρομεσαία Τάξη.
Η απραξία και η ατολμία της κυβέρνησης έχουν ως αποτέλεσμα:Οι άνεργοι να φτάνουν τις 30,000,1 στους 5 μεταπτυχιακούς επιστήμονες να μην επιστρέφει στην Κύπρο, Ο πληθωρισμός να έχει υπερδιπλασιαστεί πλησιάζοντας το 4%,Η αγοραστική δύναμη των πολιτών να έχει μειωθεί επικίνδυνα, Ο υπερδανεισμός των νοικοκυριών και η ακρίβεια να θερίζουν τους οικογενειακούς προϋπολογισμούς.
Οι ΑΡΙΘΜΟΙ της κυβέρνησης ευημερούν αλλά οι πολίτες υποφέρουν.
Το δημόσιο χρέος από 58.0% του ΑΕΠ το 2009 θα ανέλθει πέραν του 62% το 2011. Το δημόσιο χρέος σήμερα μαζί με τους τόκους αποτελεί τη μαύρη τρύπα της Οικονομίας.
 Παρά τις διαβεβαιώσεις της Κυβέρνησης για ανάκαμψη της Κυπριακής Οικονομίας, οι πολίτες εξακολουθούν να δυστυχούν.
αλλαγή τώρα
Στις 22 Μαΐου  όλοι μαζί  πρέπει να δώσουμε ένα ηχηρό μήνυμα ΑΝΑΤΡΟΠΗΣ, στα γερασμένα κόμματα της πόλωσης.
Με τη ψήφο σου απαίτησε μαζί μας ΑΛΛΑΓΗ ΤΩΡΑ.
Ψήφισε το ΕΥΡΩΠΑΪΚΟ ΚΟΜΜΑ για να συνεχίσει να έχει ισχυρό πολιτικό λόγο στην οικονομία.
Μόνο έτσι στέλνουμε μαζί καθαρό μήνυμα ότι δεν θα ανεχτούμε άλλον την υποβάθμιση της οικονομίας μας
και την εξαθλίωση των ευάλωτων ομάδων της κοινωνίας μας.
Μόνο έτσι διεκδικούμε μαζί  την ανάπτυξη που θα δημιουργήσει νέες θέσεις εργασίας για μείωση της ανεργίας
 και διάσωση της μεσαίας τάξης.
Μόνο έτσι θα απαιτήσουμε μαζί να πληγεί η ακρίβεια,
να καθηλωθούν τα υψηλά επιτόκια,
να νοικοκυρευτεί το κράτος
και να προστατευθεί ο πολίτης.
Μόνον έτσι μπορούμε να ελπίζουμε στην ανάπτυξη νέων ιδεών,
νέων επιχειρηματικών βιώσιμων τομέων,
με μια οικονομία λιγότερο εξαρτημένη από τις εισαγωγές,
με μια οικονομία πιο παραγωγική.
Μόνο έτσι μπορούμε να φέρουμε πίσω την οικονομική ισχύ και την ποιότητα ζωής για όλους τους πολίτες της Κυπριακής Δημοκρατίας.
ΜΕΤΑΝΑΣΤΕΥΣΗ...  η δική σου ΠΑΤΡΙΔΑ
η  κατάσταση
Η μεταναστευτική πολιτική της Κυβέρνησης περιέχει κενά, λάθη, παραλείψεις και αγκυλώσεις με αποτέλεσμα η Κύπρος να έχει μετατραπεί σε ξέφραγο αμπέλι και πόλος έλξης για τους λαθρομετανάστες.
Σήμερα στην πατρίδα μας οι αλλοδαποί από τρίτες χώρες και από χώρες της ΕΕ ανέρχονται στο 26.14% του πληθυσμού και στο 36% του εργατικού δυναμικού.
οι εισηγήσεις μας
Αυστηρή εξέταση στις αιτήσεις πολιτικού ασύλου και συμπληρωματικής προστασίας.
Ριζική αναθεώρηση της επιδοματικής πολιτικής των αιτητών ασύλου και των πολιτικών προσφύγων.
Αυστηρή εφαρμογή της στρατηγικής για την απασχόληση αλλοδαπών τρίτων χωρών.
Κατοχύρωση θέσεων εργασίας για Κύπριους.
Έλεγχος των όρων απασχόλησης κοινοτικών εργαζομένων για αποφυγή του αθέμιτου ανταγωνισμού.
Πάταξη του δουλεμπορίου και της πορνείας.
Εκμάθηση της Ελληνικής από τους αλλοδαπούς.
Αναβάθμιση των σημείων ελέγχου εισδοχής.
Αύξηση ποινών σε όσους απασχολούν ή διακινούν ή εμπορεύονται παράνομους μετανάστες.
Αποφυγή μαζικών νομιμοποιήσεων μεταναστών.
Διεξαγωγή μελέτης δημογραφικής αλλοίωσης.
Επαναπατρισμός των απορριφθέντων αιτητών ασύλου και όλων των παράνομων μεταναστών.
ο  κίνδυνος
Είναι πλέον υπαρκτός ο κίνδυνος για διατάραξη της κοινωνικής γαλήνης και συνοχής της πατρίδας μας και ορατό το πρόβλημα της δημογραφικής αλλοίωσης του γηγενούς πληθυσμού με αποτέλεσμα να καταστούμε μειοψηφία στην ίδια την πατρίδα μας.
Έχουν ήδη παραβιαστεί επικίνδυνα  τα όρια των αντοχών  και των υποδομών μας. Η ανεξέλεγκτη εισροή αλλοδαπών έχει επιφέρει καταστροφικές επιπτώσεις στην  πολιτική, κοινωνική και οικονομική ζωή της πατρίδας μας.
Έχει αυξήσει κατακόρυφα την ανασφάλεια και τη δυσαρέσκεια των συμπατριωτών μας, ανεξάρτητα από την κομματική ή ιδεολογικοπολιτική προέλευσή τους.
αλλαγή τώρα
Στις 22 Μαΐου όλοι μαζί πρέπει να δώσουμε ένα ηχηρό μήνυμα ΑΝΑΤΡΟΠΗΣ. Με τη ψήφο σου απαίτησε μαζί μας ΑΛΛΑΓΗ ΤΩΡΑ.
Ψήφισε ΕΥΡΩΠΑΪΚΟ ΚΟΜΜΑ για να συνεχίσει να έχει ισχυρό πολιτικό λόγο για έλεγχο της μετανάστευσης.
Μόνο έτσι στέλνουμε μαζί δυνατό και καθαρό το μήνυμα ότι δεν θα ανεχτούμε να συνεχίσουν να μετατρέπουν τον τόπο μας σε ξέφραγο αμπέλι για τους μετανάστες.
Μόνο έτσι υπερασπιζόμαστε μαζί το δικαίωμα μας να είμαστε αφέντες στην πατρίδα μας.
Μόνο έτσι αποτρέπουμε μαζί τον κίνδυνο να γίνουμε μειοψηφία στην ίδια την πατρίδα μας.
ΜΕΤΑΡΡΥΘΜΙΣΗ...  η δική σου ΖΩΗ
η πρότασή μας
Μεταρρύθμιση, διαφάνεια,  αξιοκρατία είναι οι πυλώνες της πρότασης του ΕΥΡΩΠΑΪΚΟΥ ΚΟΜΜΑΤΟΣ ώστε να εκλείψουν η κομματοκρατία, το ρουσφέτι, η διαπλοκή και η διαφθορά που μαστίζουν την πατρίδα μας.
Το  ΕΥΡΩΠΑΪΚΟ ΚΟΜΜΑ  στοχεύει στον εκσυγχρονισμό του τόπου μας, έτσι ώστε η Κυπριακή Δημοκρατία να  καταστεί ένα ΣΥΧΡΟΝΟ, ΠΡΟΤΥΠΟ, ΕΥΡΩΠΑΪΚΟ ΚΡΑΤΟΣ.
οι εισηγήσεις μας
1.   Μεταρρύθμιση του κρατικού μηχανισμού, ώστε να   καταστεί ευέλικτος, λιγότερο δαπανηρός, επιτελικός   και αποτελεσματικός.
2.  Μεταβίβαση πόρων και εκτελεστικών αρμοδιοτήτων    στους Δήμους και τις Κοινότητες ώστε η διοίκηση να   είναι κοντά στον πολίτη.
3.  Κατάργηση  της  κομματοκρατίας στην ΕΔΥ και στην ΕΕΥ   ώστε να αποκατασταθεί η αξιοκρατία στις προσλήψεις, τις προαγωγές και τις μεταθέσεις.
4.  Ανάπτυξη συστημάτων Ηλεκτρονικής Διοίκησης  και   Διακυβέρνησης, με αξιοποίηση της πληροφορικής.
5.  Απεγκλωβισμός του Δημοσίου  από κομματικές   εξαρτήσεις ώστε να’ναι ουδέτερο και αμερόληπτο.
6.  Διαφάνεια, χρηστή διοίκηση και έλεγχος  παντού με   την επιβολή κυρώσεων.
ο κίνδυνος
Την πρόοδο και την ανάπτυξη του τόπου μας εμποδίζει ένα σπάταλο κράτος κατώτερο των περιστάσεων, που το χαρακτηρίζουν ο κομματισμός, η αναξιοκρατία και η  αναποτελεσματικότητα.
Μέσα σε αυτή την ατμόσφαιρα ανοχής  και απαξίας η  κυπριακή κοινωνία κινδυνεύει να μείνει παγιδευμένη στα πλοκάμια της σημερινής παρακμής.
Έτσι όλοι θα υποφέρουμε από τη συνεχιζόμενη κρίση αξιών,
την έλλειψη ποιότητας  και τη μικρή αποτελεσματικότητα, αδύναμοι να ανταποκριθούμε στις προκλήσεις, τις απαιτήσεις και τις ευκαιρίες των καιρών.
αλλαγή τώρα
Στις 22 Μαΐου όλοι μαζί πρέπει να δώσουμε ένα ηχηρό μήνυμα ΑΝΑΤΡΟΠΗΣ, στα γερασμένα κόμματα της παρακμής. Με τη ψήφο σου απαίτησε  μαζί μας ΑΛΛΑΓΗ ΤΩΡΑ.
Ψήφισε το ΕΥΡΩΠΑΪΚΟ ΚΟΜΜΑ για να συνεχίσει να έχει ισχυρό πολιτικό λόγο για τη μεταρρύθμιση, την αξιοκρατία και τη διαφάνεια.
Μόνο έτσι στέλνουμε μαζί  καθαρό μήνυμα ότι δεν  θα ανεχτούμε  άλλο να ανακυκλώνουν τη διαφθορά,  να υπηρετούν το ρουσφέτι και να επιβραβεύουν την αναξιοκρατία.
Μόνο έτσι διεκδικούμε μαζί  τη μεταρρύθμιση του  κράτους,
 την αξιοκρατία και τη διαφάνεια παντού.
Διεκδικούμε το δικό μας μέλλον...σε μια Ευρωπαϊκή Πατρίδα
παιδεία και πολιτισμός
Η επιχειρούμενη εκπαιδευτική μεταρρύθμιση αλλοιώνει τον ελληνοκεντρικό χαρακτήρα της εκπαίδευσης και στοχεύει σε μια ΚΥΠΡΙΑΚΗ ΠΑΙΔΕΙΑ όπως ομολόγησε ο Πρόεδρος Χριστόφιας.
Η ΠΑΙΔΕΙΑ  μας πρέπει να παραμείνει ανθρωποκεντρική  και ελληνοκεντρική. Προσηλωμένη στην Ελληνική γλώσσα, την ιστορία, τον πολιτισμό, την παράδοση, τον  άνθρωπο, την ισότητα, τη δικαιοσύνη, τη δημοκρατία και την ελευθερία.
 Η μάθηση πρέπει να προάγει  την πρωτοβουλία, την ευρύτητα γνώσης και να καλλιεργεί δεξιότητες, ικανότητες, αξίες και πολιτικές αρετές.
Ο εκσυγχρονισμός της παιδείας μας είναι αναγκαίος. Η αυτονόμηση των σχολικών μονάδων, η αναδόμηση των Σχολικών Εφορειών, η κατάργηση της κομματοκρατίας στην ΕΕΥ, η επιμόρφωση των εκπαιδευτικών, η δημιουργία κατάλληλων υποδομών,  η χρήση της τεχνολογίας,  ο εκσυγχρονισμός του καταλόγου διοριστέων, η αξιοκρατία στους διορισμούς, τις μεταθέσεις και τις προαγωγές είναι απαραίτητα στοιχεία, για μια σύγχρονη παιδεία.
Ο ΠΟΛΙΤΙΣΜΟΣ  μας είναι οι ρίζες  μας. Θεωρούμε  αναγκαία τη δημιουργία ενός «Ενιαίου Φορέα  Πολιτιστικής Ανάπτυξης»  που θα αναλάβει να στηρίξει, να ενισχύσει και να προωθήσει την κυπριακή καλλιτεχνική και πνευματική δημιουργία σε όλα τα επίπεδα,
 να εμβολιάσει την εκπαίδευση με τον πολιτισμό
και να συμβάλει ως αγωγός στην εξάπλωση της πολιτισμικής δημιουργίας σε όλα τα επίπεδα της κοινωνίας.
υγεία και πρόνοια
Η ΥΓΕΙΑ, η ΠΕΡΙΘΑΛΨΗ και η ΠΡΟΝΟΙΑ είναι κοινωνικά αγαθά που δικαιούται ο κάθε πολίτης.
Το υφιστάμενο σύστημα Υγείας και Πρόνοιας είναι ξεπερασμένο με προβληματικές δομές και οργάνωση.
Η Κύπρος είναι η μόνη στην ΕΕ χωρίς Ενιαίο Σύστημα Υγείας.
Παρόλα τα προβλήματα η Κύπρος έχει προοπτικές. Το άριστο ιατρικό δυναμικό και οι σύγχρονες ιατρικές μονάδες που διαθέτει η πατρίδα μας μπορούν να καταστήσουν την Κύπρο περιφερειακό ιατρικό κέντρο υψηλής ποιότητας. Για να γίνει αυτό επιβάλλεται πρώτιστα η αναδιοργάνωση  του Υπουργείου Υγείας και η ολοκλήρωση  του Γενικού Συστήματος Υγείας.
Τα κρατικά νοσηλευτήρια πρέπει να αποφορτιστούν από την πρωτοβάθμια περίθαλψη που μπορεί να πάει στον ιδιωτικό τομέα και να αυτονομηθούν  για να αναπτύξουν  ιατρικές υπηρεσίες τριτοβάθμιας περίθαλψης που θα προσελκύσουν  ασθενείς από το εξωτερικό.
Στην πατρίδα μας οι παροχές ΠΡΟΝΟΙΑΣ  δεν εξασφαλίζουν στους πολίτες που υστερούν αξιοπρεπή διαβίωση.
  Η  απρόσκοπτη και ισότιμη συμμετοχή  των ατόμων  αυτών τόσο στα κοινωνικά δρώμενα, όσο και στην αγορά εργασίας είναι αναγκαία.
Το κράτος πρέπει να σταματήσει να αντιμετωπίζει ως επαίτες  τους πολύτεκνους, τους πρόσφυγες, τους  συνταξιούχους, τα Άτομα με Ειδικές Ανάγκες, τους μονογονιούς και όσους έχουν ανάγκες και να τους βοηθήσει αποτελεσματικά.
Διεκδικούμε το δικό μας όραμα...για την Κύπρο του 21ου αιώνα
γυναίκα και ισοτιμία
Η Κύπρια γυναίκα είναι η κρυφή δύναμη ανάπτυξης του τόπου.
Σήμερα όμως νιώθει απροστάτευτη απέναντι στις προκλήσεις της νέας εποχής και διεκδικεί την ισοτιμία της.
 Ζει την ανισότητα στην καθημερινή της ζωή, εργάζεται δύο 8ωρα (δουλειά, σπίτι) υπό καθεστώς χαμηλών αμοιβών και η συμμετοχή της στα κοινά ή την πολιτική είναι πολυτέλεια.
Η ισότητα στην εργασία και η ισομισθία  είναι αναγκαία για να εμπεδωθεί η ισοτιμία των φύλων στον τόπο μας.
Η ενίσχυση της γυναικείας επιχειρηματικότητας  θα βοηθήσει την οικονομία.
Η διευκόλυνση της εργαζόμενης  μητέρας να έχει πρόσβαση και χρόνο για τα παιδιά της θα βοηθήσει την παραγωγικότητα.
Η προστασία των γυναικών από φαινόμενα κοινωνικού αποκλεισμού, βίας και σεξουαλικής εκμετάλλευσης είναι υποχρέωση κάθε κράτους που θέλει να ονομάζεται κοινωνικά δίκαιο.
Η επέκταση του ορίου ηλικίας (πέραν τα 40) για τις  γυναίκες που δικαιούνται δωρεάν φαρμακευτική αγωγή για σκοπούς εξωσωματικής γονιμοποίησης, θα βοηθήσει στην ανάπτυξη των γεννήσεων στον τόπο μας.
Η μεγαλύτερη στήριξη των γυναικών που μεγαλώνουν μόνες τους την οικογένειά τους, θα μειώσει τις ανισότητες.
Η απαλλαγή της διαζευγμένης γυναίκας από νομικές ή οικονομικές υποχρεώσεις  που δημιούργησε ο πρώην άντρας της, θα αποκαταστήσει μια κατάφωρη αδικία.
Η Αναγνώριση της προσφυγικής ιδιότητας  για τους εκ  μητρογονίας θα αποκαταστήσει μια διαχρονική διάκριση.
νεολαία και μέλλον
Οι νέοι  της Κύπρου είναι η δύναμη για να υλοποιηθούν οι μεταρρυθμίσεις και τα οράματα της κοινωνίας μας. Το πάθος τους για ζωή, η δίψα τους για ανανέωση, ελευθερία, δικαιοσύνη και αλληλεγγύη, μπορούν να καθοδηγούν την κοινωνία μας σε μια στάση αγωνιστικής αντίστασης απέναντι στην παρακμή.
Ο νέος της Κύπρου σήμερα αντιμετωπίζει τη σκληρή πραγματικότητα της ανεργίας, της αναξιοκρατίας, της παραβατικότητας  και των ναρκωτικών.
Για να δώσουμε  ελπίδα και προοπτική στη νεολαία μας πρέπει να  αναμορφώσουμε  με την οικονομία, την παιδεία και τον πολιτισμό μας το περιβάλλον που δημιουργεί ανασφάλεια και αποστροφή  στους νέους και τους ωθεί σε  παραβατικές συμπεριφορές.
Ο εκσυγχρονισμός της εκπαίδευσης, θα περιορίσει τον ανταγωνισμό και τα φροντιστήρια.
Θα δημιουργήσει ελεύθερο χρόνο για τα παιδιά.
Η εισαγωγή καινοτομιών  στη ζωή του μαθητή όπως το ολοήμερο σχολείο, η βιωματική εκπαίδευση και η τεχνολογία, θα αναπτύξουν την κοινωνικότητα στις μαθητικές κοινότητες.
Η εξασφάλιση στους εθνοφρουρούς μέσω του «Ανοικτού Πανεπιστημίου» της δυνατότητας να παρακολουθούν κατά τη θητεία τους μαθήματα από τις σπουδές τους θα είναι επωφελής.
Η  ενίσχυση της επιχειρηματικότητας των νέων,
η πάταξη του ρουσφετιού και της αναξιοκρατίας,
η δημιουργία  θέσεων εργασίας
θα βγάλει τους νέους από την υποαπασχόληση, την ανεργία και την ετεροαπασχόληση.
21 προτάσεις στρατηγικής  για τη  μεταρρύθμιση  και  ανάπτυξη της  Κύπρου  στον  21ο αιώνα
Μεταρρύθμιση του Κράτους
Για να φτιάξουμε ένα λειτουργικό, ευέλικτο,  λιγότερο δαπανηρό, δίκαιο, αμερόληπτο, έντιμο,  και αποτελεσματικό Ευρωπαϊκό κράτος.
Εκσυγχρονισμός της Κοινωνίας
Για να επαναφέρουμε την εμπιστοσύνη των  πολιτών στους θεσμούς και την πολιτική και  να τερματιστούν τα φαινόμενα κοινωνικής ανοχής,  αποστασιοποίησης και απαξίας.
Στήριξη της πραγματικής Οικονομίας
Τα μεγάλα αναπτυξιακά έργα,
η συνεργασία  δημόσιου και ιδιωτικού τομέα,
η ενίσχυση  των μικρομεσαίων επιχειρήσεων,
η μείωση  των επιτοκίων και η ενθάρρυνση των εγχώριων  επενδύσεων θα ενισχύσουν την πραγματική  οικονομία στον τόπο μας.
Αποκέντρωση - Επικουρικότητα
Για να αποκεντρώσουμε το δυσλειτουργικό μας  κράτος, εφαρμόζοντας τον στόχο της ΕΕ για  επικουρικότητα και λήψη αποφάσεων κοντά στους  πολίτες, να μεταβιβαστούν περαιτέρω πόροι και  αρμοδιότητες στην τοπική αυτοδιοίκηση.
Ανάπτυξη Ηλεκτρονικής Διοίκησης
Για να περιορίσουμε την ταλαιπωρία των πολιτών
 και να μειώσουμε τα φαινόμενα διαφθοράς και  αδιαφάνειας στον δημόσιο τομέα.
Ενίσχυση του Κατασκευαστικού Τομέα
Η αναθέρμανση των κατασκευών, μπορεί να γίνει με  τη μεταφορά Συντελεστή Δόμησης από τα κατεχόμενα,  με μείωση των κλιμάκων των μεταβιβαστικών τελών  και μείωση του φόρου κεφαλαιουχικών κερδών για  ακίνητα που αγοράστηκαν πριν από το 1990.
Ενίσχυση της επιχειρηματικότητας
Για να αντιμετωπίσουμε την αυξανόμενη ανεργία, πρέπει να ενισχυθούν και να επεκταθούν τα Προγράμματα της Γυναικείας και Νεανικής Επιχειρηματικότητας.
Στήριξη του Αγροτικού Τομέα
Για να περιορίσουμε την αστυφιλία και να  δημιουργήσουμε κίνητρα επανόδου των κατοίκων  πίσω στις αγροτικές κοινότητες πρέπει να ενισχυθούν  οι δράσεις αγροτουρισμού και εναλλακτικών  καλλιεργειών.
Φορέας Τροφίμων και Περιβάλλοντος
Για τη βελτίωση της ποιότητας ζωής και της υγείας  των πολιτών πρέπει να δημιουργηθεί ένας Ενιαίος  Φορέας που θα εποπτεύει τους τομείς των Τροφίμων  και του Περιβάλλοντος.
Αυτόνομος Φορέας Ενέργειας
Για να αξιοποιήσει τα νέα ενεργειακά δεδομένα  στην περιοχή και να καταρτίσει ένα ολοκληρωμένο  Στρατηγικό Ενεργειακό Σχεδιασμό που θα αξιοποιεί  τα γεωστρατηγικά πλεονεκτήματα που έχουμε προς  όφελος του λαού και του τόπου.
Ευρωμεσογειακή Γραμματεία
Για να αναλάβει την προώθηση των πολιτικών και  οικονομικών σχέσεων ΕΕ και Μεσογειακών χωρών.
Αναβάθμιση του Οργανισμού Προώθησης  Επενδύσεων
Για να μπορέσει ο Οργανισμός (CIPA) να αναζητήσει  στο εξωτερικό στοχευμένα τους επενδυτές,  φέρνοντάς τους στην Κύπρο και εξυπηρετώντας τους  με προτεραιότητα χωρίς γραφειοκρατία.
Στήριξη της Κυπριακής Ναυτιλίας
Να δοθούν κίνητρα στις εταιρίες για κάλυψη του  κόστους απαγόρευσης ελλιμενισμού πλοίων στα  λιμάνια της Τουρκίας.
Να απαιτηθούν κονδύλια  από την ΕΕ για κάλυψη του κόστους αυτού.
Φορέα Διαχείρισης Ευρωπαϊκών Κονδυλίων
Για να αναλάβει τη διαχείριση των ευρωπαϊκών  πόρων που διατίθενται για αναπτυξιακές δράσεις.
 Έτσι θα γίνεται καλύτερη και ταχύτερη υλοποίηση  των προγραμμάτων μακριά από προβλήματα  και διαπλοκές.
Μεταφορά Συντελεστή Δόμησης
Για την οικονομική ενίσχυση των προσφύγων,  εγκλωβισμένων και παθόντων. Οι δικαιούχοι  με μέτρο την περιουσία τους στα κατεχόμενα,  θα αποκτήσουν αναπτυξιακά δικαιώματα στις  ελεύθερες περιοχές τα οποία θα μπορούν να  πουλήσουν ή να τα αξιοποιήσουν για να κτίσουν.
Αξιοποίηση Ταμείου Κοινωνικών Ασφαλίσεων
Το κράτος ήδη δανείζεται από το ΤΚΑ με επιτόκιο 1,5%.  Με διασφαλισμένο τρόπο το κράτος μπορεί να συμβάλει στην παροχή από το ΤΚΑ, δανείων με χαμηλό επιτόκιο, για τους πολίτες και τις μικρές επιχειρήσεις.
Ανάπτυξη Ιατρικών Υπηρεσιών
Για να γίνει η Κύπρος κέντρο ιατρικών υπηρεσιών  τριτοβάθμιας περίθαλψης για ιατρικό τουρισμό με την εμπλοκή του δημόσιου και ιδιωτικού ιατρικού τομέα.
Ανθρωποκεντρική Ελληνοκεντρική Παιδεία  και Πολιτισμός
Για τη διαμόρφωση και διάπλαση ενάρετων και  νομιμοφρόνων πολιτών και την ανάπτυξη ενός  Δημοκρατικού και ανθρώπινου κράτους.
Αναθεώρηση Μεταναστευτικής Πολιτικής
Για έλεγχο της μετανάστευσης με βάση τις Ευρωπαϊκές οδηγίες.
 Για εξάλειψη του κινδύνου αλλοίωσης του  δημογραφικού χαρακτήρα της Κύπρου
Ενιαίο Κέντρο Ελέγχου Κυκλοφορίας
Για αντιμετώπιση του κυκλοφοριακού χάους στις  πόλεις. Για υποβοήθηση της προσβασιμότητας  των πολιτών στους προορισμούς τους.
Συμβούλιο Πρόληψης Εγκλήματος
Για την αντιμετώπιση του εγκλήματος και της  παραβατικής συμπεριφοράς που βρίσκεται σε  έξαρση τα τελευταία χρόνια.
Στις 22 Μαΐου μπορείς με τη ψήφο σου να ανατρέψεις το κατεστημένο των γερασμένων κομμάτων μπορείς να φέρεις την ΑΛΛΑΓΗ ΤΩΡΑ
Δώσε δύναμη στο ΝΕΟ, στο ΣΥΓΧΡΟΝΟ, στο ΕΥΡΩΠΑΪΚΟ ΚΟΜΜΑ
Η πατρίδα μας χρειάζεται, ΑΛΛΑΓΗ ΤΩΡΑ
ΑΛΛΑΓΗ στρατηγικής στο Κυπριακό για Ευρωπαϊκή λύση
ΑΛΛΑΓΗ οικονομικής πολιτικής για ισχυρή οικονομία και ευημερία
ΑΛΛΑΓΗ μεταναστευτικής πολιτικής για να μη γίνουμε μειονότητα στην πατρίδα μας
ΑΛΛΑΓΗ στη λειτουργία του κράτους για να επικρατήσουν η αξιοκρατία και η διαφάνεια
Στις 22 Μαΐου ψήφισε ΕΥΡΩΠΑΪΚΟ ΚΟΜΜΑ
Κάθε ψήφος στο ΕΥΡΩΠΑΪΚΟ ΚΟΜΜΑ, το οπλίζει με ΔΥΝΑΜΗ για να συνεχίσει
να έχει ΙΣΧΥΡΟ ΠΟΛΙΤΙΚΟ ΛΟΓΟ στη ΒΟΥΛΗ και το ΕΘΝΙΚΟ ΣΥΜΒΟΥΛΙΟ
για να υπηρετήσει την ΑΛΛΑΓΗ της Κύπρου μας
