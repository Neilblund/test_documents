INLEIDING  Alles gaat goed. Of niet soms?  Onze winkels liggen vol, en de ijskast ook. Onze kinderen gaan warm gekleed naar school. We kunnen ons gemakkelijk per auto verplaatsen en na onze carrière kunnen we rustig van ons pensioen genieten. Alles gaat goed - of niet soms?  Het is helemaal fout gelopen. Want van je pensioen ben je niet meer zeker, als de sociale zekerheid ondergraven  wordt. Het gif van de milieuvervuiling zit overal. Onderwijs is er niet op maat van elk kind. Er zijn medeburgers die in armoede leven. En op wereldvlak  klinkt het wapengekletter luider dan de mensen die van honger sterven.  Agalev zegt niet meer: er loopt iets mis. De Groenen zeggen dat het al fout gelopen is. Ingrijpen is dus heel hard nodig, om er zeker van te zijn dat onze kinderen nog gezond kunnen leven in een rechtvaardige wereld.  Dat is toch geen overdreven ambitie?  Gelukkig is het nog niet te laat. Maar willen we alles ten goede keren, dan moet er nu verandering komen.  Op korte termijn maatregelen nemen om op lange termijn de balans weer recht te trekken. De balans tussen mens en milieu, tussen man en vrouw, tussen het rijke Noorden en het Zuiden, tussen rijke mensen en armen, de balans ook tussen de burger en de politici.  Vanzelf zal dat niet gaan. Het zal moed en moeite kosten, we zullen er allemaal wat voor moeten doen. Agalev wil dat ook niet onder stoelen of banken steken, wil niet zomaar meelopen in het rijtje van al wie ons wil sussen met halve maatregelen als uithangbord.  De Groenen hebben ideeën en moed in huis. De moed om te veranderen.  Economie is ecologie  De mens heeft slecht voor de aarde en voor zijn medemens  gezorgd. Zo slecht, dat ons voortbestaan zelfs op het spel staat. Wat in de volgende tientallen jaren gebeurt, kan van doorslaggevend belang zijn voor de toekomst van de aarde. Lang wachten kan niet meer, dat kunnen we ons gewoon niet permitteren.  De Groenen kennen nog andere cijfers dan de beursnoteringen.  Het dioxinegehalte van de moedermelk in Vlaanderen, gevolg van de vervuiling. De vijf verkeersdoden per dag en de toename met 40% van het aantal auto's tegen 2010. De 30% gezinnen die geen woonzekerheid hebben omdat een eigen woning te duur en de huurwet te slecht is. De duizenden kinderen die dagelijks van honger sterven in de Derde Wereld. De lonen van de verpleegkundigen, die voor mensen zorgen maar slecht betaald worden. De duizenden  vrouwen die elke dag opnieuw twee dagtaken opnemen. Dat het 'goed' gaat met de economie, durven wij niet meer zeggen.  De problemen van vandaag hebben alles te maken met de economie. Die is niet meer gericht op overleven,  maar op vernietiging. De bodem wordt kapot vervuild, arbeiders kapot gewerkt, de Derde Wereld kapot gezogen. Zo wordt er winst gemaakt, zo gaat het 'goed' met onze economie.  Voor een duurzame en sociale economie  De Groenen geloven dat een andere economie echt mogelijk is. Een duurzame economie die ervoor zorgt dat we vandaag genoeg hebben en dat er voor morgen nog genoeg overblijft, over de hele aardbol. Een economie  dus, die geen roofbouw pleegt op de natuur, op de toekomst. Dat kan, zonder dat we terug moeten  naar het stenen tijdperk. Het kan als we zorgvuldig kiezen welke produkten we maken en hoe we ze produceren. Het kan als de overheid, de bedrijven en wij allemaal bereid zijn af te zien van een aantal heel slechte gewoontes.  Maar het is dringend nodig. Daarom durven wij spreken  van een noodplan: een ecologisch en sociaal noodplan. Omdat we willen overleven, omdat we beter willen leven. Omdat we kiezen voor een rijker leven, dat van zuivere lucht, open groene ruimte, een eerlijke samenleving.  MILIEUBELEID  Nu moet het gebeuren  Milieu is en blijft een grote prioriteit voor Agalev. Er moet véél veranderen, vlug en drastisch als we ons dichtbevolkte Vlaanderen willen leefbaar houden en als we de aarde willen bewaren voor toekomstige generaties. De volgende tien jaar zullen beslissend worden om de huidige trends om te buigen. Want het is onhoudbaar: afvalbergen, autowegen, energieverspilling,  bodemvervuiling...  Maar er zijn kansen voor verandering. Daarvoor moeten we wel snel én grondig ingrijpen. We moeten korte metten maken met een milieubeleid dat alleen wat peutert aan de gevolgen. Vervuiling toelaten om ze daarna op te ruimen, wat nu gebeurt, is veel te duur en lost niets op. We moeten het roer helemaal omgooien.  Milieubeleid is dan ook allang niet meer een kwestie van aparte maatregelen voor aparte problemen (vervuiling  van water, lucht, bodem...). Milieubeleid is niet meer of niet minder dan een andere economie. Als we de kwaliteit van het milieu en dus van ons leven grondig en voor lange tijd willen verbeteren, dan moeten we ingrijpen in de industrie, de energiesector,  de landbouw, de mobiliteit, de ruimtelijke ordening en het natuurbeleid. Technische middelen inzetten zal onvoldoende zijn. Inzet van technologie moet gebeuren, maar daarnaast zullen er ook minder auto's, minder energie en minder varkens moeten komen. Zonder dat meteen de kwaliteit van het leven achteruit moet gaan - integendeel.  De Groenen verdedigen een fundamentele, ecologische  en sociale aanpak. Dat heeft gevolgen voor de aard van het beleid, voor de produktpolitiek en voor de financiering.  Meer beleid in plaats van hopen plannen  Elke minister zijn plan. Zo lijkt het wel. Minister Sauwens stelt zijn verkeersplan voor, minister De Batselier zijn energieplan. En het MINA-plan kwam van minister Kelchtermans. Maar wat je doet aan verkeer of aan energie, heeft uiteraard gevolgen op het milieu. Wat je doet in de landbouw ook, en ga zo maar door. Elke stap op elk beleidsterrein heeft milieugevolgen.  Daarom moet ecologie het uitgangspunt  zijn voor élke beleidsbeslissing. Een geïntegreerde  aanpak dus.  Een gemeenschapszorg - geen gezinsrekening  Milieubeleid in Vlaanderen wordt betaald via extra belastingen - alsof het een luxebeestje is. Die belastingen  worden geïnd bij de gezinnen. Daar verzet Agalev zich tegen, om verschillende redenen:  - Vooral de bedrijven zijn verantwoordelijk voor de  milieuschade, door de produkten die ze voortbrengen  en door hun manier van produceren.  - Milieuzorg is een algemene zorg; daar moeten gewone  begrotingsmiddelen voor zijn. Het is fout te profiteren van het groter milieubewustzijn om mensen extra te laten betalen voor iets waarop ze recht hebben.  - Milieubelastingen die arm en rijk evenveel doen betalen zijn niet eerlijk.  - Milieubelastingen die geen onderscheid maken tussen mensen die milieuvriendelijk leven en anderen  zijn niet eerlijk.  De Groenen kiezen voor een positieve aanpak. De mensen die moeite doen om milieubewust te leven, willen we aanmoedigen door ervoor te zorgen dat 'schone' produkten goedkoper worden. Vervuilende produkten die je best kunt vervangen of die je niet nodig hebt, moeten dan weer duurder worden.  De cirkel rond  Milieubeleid in Vlaanderen wordt dus vandaag betaald  met extra geld, geïnd bij de gezinnen. Maar er is meer. Dat geld gaat naar privé-maatschappijen die het milieu moeten gaan schoonmaken. Vaak zijn dat dan nog bedrijven, die zelf mee verantwoordelijk zijn  voor de vervuiling. Zo verdienen ze twee keer - op kosten van de gezinnen en op kosten van het milieu.  Minder maar beter  De blinde economische groei in de industriële landen  kan de grote problemen van de aardbol niet oplossen.  Er zijn inderdaad grenzen aan die groei. De economie van de toekomst zal zich strikt moeten afstemmen op de draagkracht van de aarde. Daarvoor zullen in de eerste plaats de 'beschaafde' landen moeten inleveren.  Ombouw en selectieve inkrimping is nodig: minder maar beter - dat is het motto voor de toekomst. Agalev baseert die noodzakelijke ombouw op een ecologische produktpolitiek.  De uitweg: een groene produktpolitiek  Produktpolitiek spreekt zich uit over de produkten zélf - in tegenstelling tot de traditionele economie: die zegt iets over winsten, over hoeveelheden, over staatssteun  of niet, over de keuze tussen overheid of privé. Of dat nu over wapens gaat of over kindermeel doet daar niet ter zake.  In een ecologische produktpolitiek staan andere vragen  centraal. Vertrekpunt is de gebruikswaarde van een produkt. Is het nuttig? Veroorzaakt het afval? Vraagt het veel energie? enz. De schade die wordt aangericht in het produktie- en consumptieproces weegt door: schade aan mens en milieu, hier en in de Derde Wereld.  Daarvan vertrekken de Groenen. We willen in de eerste plaats milieuvervuiling voorkomen. Als we niet vervuilen, hoeven we ons ook niet blauw te betalen om de smurrie op te ruimen. Stoppen met vervuilen is voor ons de beste en de goedkoopste  oplossing. Producenten moeten vervuilende procédés afbouwen en vervuilende produkten ook. De overheid  heeft de plicht om tegenover de industrie duidelijke  normen te stellen en schadelijke produkten of produktiemethodes te verbieden. Dat kan met strenge normen en met financiële instrumenten zoals heffingen  en ecotaxen.  Hoe een groen beleid er in belangrijke sectoren vandaag  kan uitzien, geven we hier weer.  2.1. Energiek leven  - Stoppen met kernenergie  Het was onder groene druk dat de plannen voor de achtste kerncentrale (voorlopig?) opgeborgen werden.  De Groenen willen echter volledig uit de kernenergie  stappen. Het afvalprobleem blijft immers onopgelost en de kans op een Tsjernobyl stijgt bij elke werkende kerncentrale. Wetenschappelijke studies bewijzen dat stoppen mogelijk is. Ook de redenering (van de nucleaire lobby) dat kernenergie zou helpen tegen het broeikaseffect gaat niet op. Alleen zuiniger omspringen met energie en het maximaal ontwikkelen van hernieuwbare energiebronnen  zal een oplossing bieden.  - Rationeel Energiegebruik (REG)  Energie efficienter gaan gebruiken kan; door betere isolatie, zuiniger motoren, enz. Maar dat is niet genoeg.  Structurele maatregelen zijn nodig.  Het rendement van de elektriciteitscentrales kan verhoogd worden door warmtekrachtkoppeling. Elektrisch  verwarmen is verspillend en moet radicaal ontmoedigd worden.  In de industrie moeten energieverslindende takken zoals de staalnijverheid of de chemie omgebouwd worden.  En in de ruimtelijke ordening moet men creatieve maatregelen uitwerken om het zinloze energieverlies door allerlei verplaatsingen tegen te gaan (inbreiding).  - Hernieuwbare energiebronnen  Aan het gebruik van fossiele brandstoffen kleven niet alleen een aantal nadelen, er komt ook onherroepelijk  een eind aan. Op termijn zullen zonne-energie (of afgeleiden als wind- en waterkracht) voor onze ingekrompen  energiebehoefte moeten zorgen. Alle inspanningen dienen dus gebundeld om deze alternatieven  te stimuleren door onderzoek, eerlijke terugbetalingstarieven  voor zelfproducenten, enz...  2.2. Anders gaan boeren  De landbouw zit tot over zijn oren in de problemen. Er zijn steeds minder boeren en ze hebben het steeds moeilijker. Dieren worden als machines gebruikt. Chemische produkten vervuilen het milieu. De boer is steeds meer afhankelijk van veevoeders uit de Derde Wereld en de boeren daar kunnen niet voorzien in het noodzakelijke voedsel voor de eigen mensen.  Ook de consument komt er bekaaid van af. Het voedsel dat we eten is immers van levensbelang voor onze gezondheid. Additieven allerhande, van antibiotica  in veevoeders. tot hormonen in vlees, en sproeistoffen in groenten... we weten niet meer wat we eten.  De Groenen willen een landbouwbeleid waar het milieu, de boer, de consument, de dieren en de Derde Wereld beter van worden. Daarom moet een ecologische  landbouw milieuvriendelijk en duurzaam zijn, sociaal rechtvaardig en diervriendelijk.  - Maatregelen met een direct effect op milieu en op de sociale positie van de boer  De schade aan het milieu moet onmiddellijk ingeperkt  worden, o.a. door een stop op de uitbreiding van de veestapel en door kwetsbare gebieden extra te  beschermen.  De sociale schade aan de boer is even groot. Wij kiezen voor hogere prijzen aan de producent, gekoppeld  aan afspraken over de produktie (contingentering).  De prijzen worden bepaald op maat van de kleinere familiale bedrijven i.p.v. de industriële bedrijven.  - Maatregelen die de ombouw naar een ecologische landbouw nu al mogelijk  moeten maken  Omschakelingsmaatregelen en steun zijn nodig:  In het wetenschappelijk onderzoek dient op korte termijn minstens evenveel geld besteed aan alternatieve  bedrijfsvoering. In het landbouwonderwijs moet ecologische landbouw opgenomen worden. Wie omschakelt, moet steun krijgen, bv. door subsidies voor milieuvriendelijke investeringen. Ecologische landbouw moet vanzelfsprekend via een wettelijk kader erkenning krijgen. Bio-produkten moeten gunstige tarieven krijgen. En tenslotte moeten landbouwgronden  maximaal behouden blijven (dus bv. niet verkaveld).  Maar ook de onecologische landbouw moet ontmoedigd  worden.  Dat kan via heffingen en via strenge reglementeringen  en verboden (zoals bv. een totaal verbod op bestrijdingsmiddelen).  2.3. Zonder auto mobiel  Er rijden veel te veel auto's. Met schonere motoren komen we er al lang niet meer. De auto neemt gewoon té veel plaats in, brengt té veel milieuproblemen met zich mee. Het 'comfort' dat een auto meebrengt, kan voor de Groenen, daar waar hij echt niet nodig is, rustig ingeleverd worden. De auto zal plaats moeten ruimen.  - Meer, beter en goedkoper openbaar vervoer  Zwakkere bevolkingsgroepen zijn afhankelijk van het openbaar vervoer én zijn bovendien het grootste slachtoffer van Koning Auto. In het openbaar vervoer moet serieus geïnvesteerd worden. Met meeren betere  lijnen, een hogere frequentie, uitbouw van voorstadsnetten,  en met lagere prijzen wordt dit een goed alternatief. Het openbaar vervoer moet ook in het verkeer prioriteit krijgen; met aparte rijstroken en beddingen, met autovrije centra. Dure prestigeprojecten  zoals de TGV en de metro wijzen de Groenen af.  Met een goed openbaar vervoer kunnen we slecht autogebruik ook financieel bestraffen door hoge brandstofprijzen.  - Een groene visie op mobiliteit  De auto is een (slecht) antwoord op de mobiliteitsbehoefte.  Daar kunnen we - aan de bron - wat aan doen door in te grijpen in de ruimtelijke ordening. Verschillende  functies moeten dichter bij elkaar komen (wonen, werken, winkelen...). Nieuwe vestigingen die verkeer aantrekken moeten bereikbaar zijn met het openbaar vervoer, de fiets of te voet. Ook de centralisering moet afgebouwd worden, in België en op wereldvlak. Import is alleen te verantwoorden voor produkten die regionaal niet kunnen geproduceerd  worden.  De huidige groei van het aantal auto's is in elk geval onhoudbaar. Willen we nog op democratische wijze de zaak ombouwen, dan moet daar nu het fundament voor komen.  2.4. Ombouw van de industrie  Onze economie is allesbehalve vriendelijk voor het milieu. Dat heeft te maken met de lage prijzen voor energie en grondstoffen, met het gebrek aan normen en sancties - met andere woorden: met het beleid dat tot nu toe gevoerd werd.  Een industrie die moet passen in een ecologische samenleving, moet er dan ook helemaal anders uitzien.  Sommige industriële sectoren moeten volgens de Groenen radicaal omgebouwd worden. Andere kunnen, door strikte regelingen, controle en sancties aangepast worden.  - Veiligheid  Ook hier is de sociale component belangrijk. Het zijn de armsten die in bedreigde buurten wonen, hun gezondheid wordt het eerst bedreigd. Het is toch niet normaal, dat mensen hun ramen en deuren angstvallig  moeten dichthouden.  Veiligheid voor werknemers en voor omwonenden is een eerste prioriteit. Dat betekent dat de vakbonden alle middelen moeten krijgen om daar effectief controle  op uit te oefenen én dat zij zich niet beperken tot milieuzorg binnen in het bedrijf. Ook strikte normen zijn hard nodig. Agalev stelt voor dat Vlaanderen de strengste normen uit EG-landen als regel neemt. Daarop moet ook controle zijn - en overtreders moeten gestraft worden. Bedrijven die investeren voor milieu kunnen fiscale aftrekken genieten;  andere investeringen verdienen dat niet. Op termijn moeten we naar een groene produktpolitiek:  waar alleen milieuvriendelijke produkten geproduceerd  worden en waar het produktieproces geen milieubelasting toevoegt. De sociale invalshoek betekent  hier dat milieuvriendelijke produkten voor de consument goedkoper worden.  - Ombouw  Een goed voorbeeld van 'slechte voorbeelden' is de chloorchemie. Deze bedrijfstak is bijzonder schadelijk voor het milieu. Tijdens het produktieproces vergt .PVC bv. enorme hoeveelheden energie; kwik en asbest komen vrij. Bij de produktie van vinylchloride wordt dioxine gevormd. Na gebruik, als PVC afval wordt, veroorzaakt het bij verbranding zoutzuur, dioxine  en andere gifstoffen. Ruim de helft van de 'zwarte-lijststoffen'  is chloorhoudend. Deze industrietak moet (en kan) zeker omgebouwd worden.  De aanpak gaat uit van het voorzorgsprincipe: stoffen waarvan het (milieu)effect (nog) niet bekend is, mogen gewoon niet in het milieu komen; en van een brongerichte  aanpak: om te beginnen mag er geen nieuwe chloornijverheid bijkomen; de afbouw moet stapsgewijs gebeuren. Voor PVC is het alvast zo, dat de toepassing  als wegwerpverpakking (opnieuw een milieuprobleem!)  onmiddellijk moet verboden worden.  2.5. We zien het ruim  Krachtlijnen voor een goed beleid voor ruimtelijke ordening zijn:  - de open ruimte beschermen door de druk hierop weg te nemen  - de verspreiding van diverse functies tegengaan  - steden en dorpen leefbaar maken  - achterpoortjes definitief sluiten.  - De gewestplannen  Op dit ogenblik zijn de gewestplannen tenminste een minimaal houvast in Vlaanderen. Al is er kritiek op uit te brengen, één ding is zeker: er mee knoeien is nog erger. Er moet dan ook nu een absolute stop komen op BPA's die de open ruimte nog verder aantasten voor recreatie (golf), industrie... Een goede ruimtelijke ordening heeft geen afgelegen kantoorwijken nodig, geen (commerciële) recreatie en alleen echt hinderlijke  bedrijven moeten buiten de woonkernen komen:  voor de andere is dat een reden te meer om zich grondig aan te passen. Ook andere achterpoortjes (zoals de opvulregel) moeten definitief dicht. Cruciaal hierbij is, dat stads- en dorpskernen leefbaar worden. Dat moet ook de vlucht naar verafgelegen verkavelingen in (verdwijnend) 'mooi groen' afremmen.  Bovendien is ook hier het sociale luik van belang: de slechtste stadsbuurten worden niet door de rijksten bevolkt. Zo'n stadsvernieuwingsbeleid moet dan ook voorrang geven aan de armste gezinnen, aan de oorspronkelijke bewoners. De huurwet moet trouwens  ook in die zin aangepast worden. Dit alles betekent meteen dat de mobiliteitsvraag - en het overdreven autogebruik - wordt afgeremd.  - Een ruimtelijk beleidsplan voor Vlaanderen  Maar we moeten verder denken. De lange termijn keuzes moeten nu al vastgelegd worden in een ruimtelijk  beleidsplan voor Vlaanderen, dat bindend is voor alle overheden. De opties voor inbreiding, voor bescherming van de open ruimte, voor herwaardering van de kernen moeten hier in vastliggen. Het moet een ecologisch alternatief bieden voor de steeds groeiende ruimtebehoeften. Het moet een offensief natuurbeleid mogelijk maken.  2.6. Een offensief natuurbeleid  Meer dan ooit is de natuur bedreigd. Belangrijke landschappen en landschapselementen verdwijnen. Geruisloos sterven planten- en dierensoorten uit. Dat is echte armoede en een signaal van de natuur dat die  er slecht aan toe is. De oorzaken zijn gewoonweg af te lezen uit onze voorgaande hoofdstukjes... Alleen met een geïntegreerde aanpak op alle terreinen  kunnen we er komen.  - Een beleid dat dieren, planten en hun biotopen beschermt  Directe beschermingsmaatregelen voor bedreigde soorten (en dat zien we ruim) zijn hard nodig - ook voor hun biotopen. Dat betekent dat hun habitat wordt beschermd of hersteld (natuurreservaten) en dat de ecologische infrastructuur (landschapselementen)  wordt hersteld en uitgebreid.  Essentieel is dat grote gebieden die voor natuurbehoud  in aanmerking komen aan elkaar gesloten worden.  Die groene hoofdstructuur moet juridisch vastliggen  en er moet strategisch aangekocht worden: vooral bedreigde of aangetaste gebieden. Bossen willen we hier apart vermelden. Het bosbestand  in Vlaanderen is al erg klein (8%). Dat moet beschermd, maar ook uitgebreid worden en dan vooral  op die plaatsen waar extra bos ook betekent: extra ecologische waarden; op restgronden bv. en op minder  produktieve landbouwgrond. Ecologisch waardevolle  bossen moeten nu al het statuut van bosreservaat  krijgen. Alle menselijke ingrepen moeten daar achterwege blijven, zodat ze kunnen evolueren naar natuurbossen.  - De milieubasiskwaliteit  Maar er is meer nodig. Het milieu moet overal aan bepaalde minimale normen voldoen. Die (algemene) milieubasiskwaliteit is een noodzakelijke voorwaarde.  Een natuurgebied zal immers nooit kunnen overleven  als buiten de grenzen de milieuverloedering ongestoord verdergaat. Verzuring, overbemesting en verdroging houden niet op aan de grens van een reservaat. Zonder een goede basiskwaliteit van het milieu heeft natuurbescherming geen zin.  SOCIAAL:  OP MENSENMAAT  Kiezen voor echte rijkdom betekent niet alleen kiezen voor een leefbaar milieu. Echte rijkdom betekent ook: bestaanszekerheid en een menswaardig leven. Dat moet er voor iedereen zijn, hier en in de Derde Wereld. We kunnen ons dus niet nestelen in ons westers comfort. De kloof tussen Noord en Zuid blijft bestaan. Het is achterhaald, te geloven dat de hele aardbol kan leven zoals wij nu doen. De draagkracht van de aarde heeft haar grens bereikt. Als we consequent de kant van het Zuiden kiezen, dan zijn de gevolgen vèrstrekkend. Herverdelen moet, en het zal ons ook iets kosten. Zijn we bereid deze keuze te maken? Kunnen we een andere keuze maken? En, hoe valt dit te rijmen met onze eigen sociale politiek? Daarom kiezen we niet voor altijd maar méér en méér. We willen het leven wel beter maken; rijker van inhoud, menselijker en rechtvaardig. Dat begint al bij de arbeid, die voor Agalev meer is dan een manier om geld te verwerven; de kwaliteit van de arbeid staat centraal. Geld heeft iedereen natuurlijk nodig om te kunnen leven - op een inkomen heb je recht. De Groenen verdedigen een basisinkomen voor iedereen. Dat staat dan weer rechtstreeks in verband met de visie die we op persoonlijke tijd hebben. Tijd is niet alleen geld: tijd voor jezelf is van het grootste belang om je eigen leven waardevol te maken, voor jezelf en voor de mensen waar je van houdt. Zorg dragen voor elkaar wordt vandaag maar weinig gewaardeerd. Voor de Groenen is een zorgzame  samenleving echter wel belangrijk.  3.1. Kwaliteit van de arbeid  Voor veel mensen is werk niet meer het allerbelangrijkste.  Stress, afstomping, geen gelijke kansen voor vrouwen en migranten, werkonzekerheid, slechte werkomstandigheden...  arbeid zonder meer heeft afgedaan  als overheersend uitgangspunt. Mensen willen in de eerste plaats mens zijn. De Groenen zien arbeid dan ook veel ruimer dan alleen als het uitlenen van je diensten in ruil voor geld. Arbeid moet zinvol zijn en ten dienste staan van de samenleving. Een arbeidsduurverdeling  moet méér mensen in staat stellen zich te ontplooien en sociale contacten te leggen.  - Zinvol werk  Zinvol werk is voor ons elke arbeid die zinvol is voor de persoon in kwestie en voor de gemeenschap. Iedereen  moet vrij kunnen beslissen waar zij of hij werkt:  voor de overheid of de privé, als vrijwilliger of in de zelfvoorziening... Zinvol werk valt dus niet zomaar samen met een betaalde job. Het is voor ons een basisrecht. Het is immers eigen aan de mens, zelfs een behoefte de eigen mogelijkheden te ontplooien en een eigen plaats te verwerven in de samenleving.  - Zinvol werkgelegenheidsbeleid  Een werkgelegenheidsbeleid moet daarmee ook rekening  houden. Arbeidstijdverkorting is daarin cruciaal.  Op korte termijn stelt Agalev een radicale en drastische arbeidsduurverkorting voor. Een eerste stap daarin is de veralgemening van de 38u week. Maar we moeten veel verder gaan. De vroegere regelingen  waren niet radicaal genoeg en de vorm (bv. in bijkomende vrije dagen) dwong geen herverdeling af; toch is juist dat essentieel. Alleen zo kunnen meer mensen aan de slag, alleen zo kunnen vrouwen de herverdeling van taken thuis ook echt hard maken, alleen zo komt er tijd voor jezelf vrij.  - Verbetering van de arbeidsomstandigheden  Werken moet ook in prettige en gezonde omstandigheden  kunnen. Het economisch bestel laat ons weinig  ruimte om invloed uit te oefenen op de manier waarop we ons werk organiseren en op wat geproduceerd  wordt.  Milieuvriendelijk werken is het doel voor de toekomst.  Hier liggen ook voor de vakbonden, in samenwerking  met milieuverenigingen, nieuwe taken waarvoor  ze ook nieuwe instrumenten moeten krijgen. Een ander belangrijk aspect zijn de arbeidsovereenkomsten.  Agalev wil volwaardige contracten met volwaardige lonen voor mannen en vrouwen. Ook dat plaatst vrouwen in een betere positie om voor eerlijk delen op te komen - ook thuis. De 'flexibiliteit' met afroepcontracten en 20-40-contracten,  de nachtarbeid,... het rijst de pan uit. Vrouwen,  migranten, kansarmen zijn vaak het slachtoffer. De sociale wetgeving kan sterk verbeteren. Door evenredige rechten op vakantie, loon, enz. voor wie deeltijds werkt. Door rechtop werkloosheidsuitkeringen  los van het aantal werkdagen, door een degelijk statuut voor thuiswerkers, door recht op terugkeer naar voltijds werk enz.  - Een positief beleid  Wij willen aangepaste, soepele programma's voor tewerkstelling van kansamen en inspanningen voor  de migranten. Voor hen moet ook de overheidsdienst toegankelijk worden. Arbeidsplicht is voor de Groenen  uitgesloten. Daarom blijven wij pleiten voor een volledige afschaffing van de stempelcontrole en tegen de uitsluiting van langdurig werklozen.  3.2. Een basisinkomen  Iedereen heeft volgens de Groenen recht op een basisinkomen. Of je nu loonarbeid of vrijwilligerswerk  doet, of je ziek bent of gezond, Belg of buitenlander,  of je werk hebt of niet... het is voor ons een fundamenteel menselijk recht dat elke man, elke vrouw menswaardig kan leven. Op lange termijn vragen we een basisinkomen (niet te verwarren met het bestaansminimum!) voor iedereen. Intussen moet het bestaansminimum uitgebreid worden.  - De sociale zekerheid  De' voorbije jaren pleegde men een hold-up van 90 miljard op de sociale zekerheid. Om te vermijden dat de sociale zekerheid nog langer de speelbal blijft van begrotingsoperaties is een duidelijke, stabiele financiering  noodzakelijk.  Vervangingsinkomens moeten volgens de Groenen een individueel recht worden. Zo kunnen ook vrouwen  echt economisch zelfstandig zijn. Het stelsel van de sociale zekerheid zal in de toekomst voor grote uitdagingen komen te staan, denk maar aan de vergrijzing van de bevolking. Precies om de solidariteit met de zwaksten veilig te stellen, willen de Groenen werk maken van een hervorming van het stelsel. Wij denken dan niet in de eerste plaats aan regionalisering. De Groenen willen solidair blijven met zieken en gepensioneerden in Wallonië en in Brussel. Maar de verspillingen die er zijn, willen we ook niet toedekken. Zeker waar die verspilling te maken heeft met beleidskeuzes die wij als Groenen onmogelijk kunnen steunen; zoals de overconsumptie in de klinische biologie. De Groenen geloven veel meer in eerstelijnszorg en preventie dan in dure medische apparatuur en overtollige analyses.  - Uitbreiding bestaansminimum  Het 'bestaansminimum' nu ligt tussen de 24.500 en de 12.250 frank, volgens de gezinssituatie. De Groenen gaan liever uit van het 'socio-vitaal minimum'. Deze term werd ontwikkeld in het wetenschappelijk onderzoek;  het bedrag ligt rond de 28.000 frank. Dat is volgens Agalev een betere benadering. Op korte termijn willen we ondermeer het volgende:  - Het socio-vitaal minimum als bestaansminimum voor alle mensen die geen eigen bestaansmiddelen hebben.  - Volledige bekostiging van die minima door de centrale  overheid. - Afschaffing van de bijkomende voorwaarde 'bereidheid  tot loonarbeid' en van de terugvordering bij familieleden.  3.3. Tijd voor jezelf  Vroeger was een loopbaan bijna voorspelbaar. Studeren,  gaan werken en later met pensioen. Veel loopbanen  zijn nu veel dynamischer geworden. Studeren doe je je leven lang, je stapt een tijdje uit je loopbaan om een bedrijfje te starten. Je combineert je loopbaan met vrijwilligerswerk...  Mensen willen zelf beschikken over hun tijd, om zinvol bezig te zijn. Een basisinkomen schept daarvoor  alle kansen. Maar intussen kan de sociale wetgeving  de vraag naar meer vrije tijd ondersteunen:  - door een algemeen recht op loopbaanonderbreking,  los van de goedkeuring van de werkgever en gefinancierd aan 60% (met vervanging door werklozen)  - door het recht op autonome arbeid (zonder bestraffing  van werklozen!), op permanente vorming en opleiding  - door soepele regelingen om in en uit een loopbaan te stappen en door veralgemeende glijdende werktijden.  3.4. Een zorgzame samenleving  In een samenleving kan en moet er veel samen gebeuren.  Dat kan in collectieve voorzieningen, maar ook als mensen in hun buurt zelf de zaak in handen nemen.  - Een open gezinsleven  Het kerngezin sluit zich dikwijls af voor de omgeving. Dat veroorzaakt isolement, zowel van gezinsleden (vrouwen thuis) als van wie door de mazen van het klassieke net valt (oude mensen, alleenstaanden...). De organisatie van onze samenleving in kerngezinnen leidt ook tot verhoogde milieukosten: iedereen zijn auto, iedereen zijn wasmachine. Veel meer dan we vermoeden kan samen gebeuren. We moeten er alleen  voor open staan en materieel moet het - bv. door anders bouwen, anders wonen - mogelijk zijn.  - Betaalbare collectieve voorzienigen van kwaliteit  Collectieve voorzieningen dragen mee de samenleving.  Sommige voorzieningen, zoals het onderwijs, moeten volgens Agalev gratis zijn. Kwaliteit moeten ze allemaal bieden. Dat betekent dat ze niet mogen geprivatiseerd worden en dat anderzijds het personeel evenveel - ook financieel - erkenning en waardering moet krijgen als in de privé.  - Voorrang aan kansarmen  In alle collectieve voorzieningen; huisvesting, onderwijs, ...  moeten kansarmen op de eerste plaats komen. Een samenleving is maar zoveel waard, als het leven van de armste burger. De kansarmen zijn kwetsbaar; hun armoede is vaak overgeërfd. Ze verdienen meer begrip, en vooral: ze verdienen een aanpak die hen weerbaar en sterk maakt, die hen uit de vicieuze cirkel breekt. Zeker bij gezinsproblemen moet men hier omzichtig te werk gaan: kinderen uit arme gezinnen worden veel te vlug 'geplaatst', wat hun leven ontwricht.  De criteria voor zo'n plaatsing moeten grondig herzien worden. Elke ouder voedt toch liefst haar of zijn kind thuis op?  3.5. Geld is er genoeg  Als we maar willen, is er geld voor een doorgedreven sociaal beleid. In de personenbelasting kan er veel gesnoeid worden in de fiscale aftrekken, die vooral de hogere inkomens ten goede komen. Voor de vennootschapsbelasting  wil Agalev fiscale aftrekposten afschaffen  (voor de energiesector, voor investeringen, voor coordinatie tussen multinationale ondernemingen).  Ook de vermogens blijven niet buiten schot. De Groenen willen een progressieve vermogensbelasting invoeren vanaf 5 miljoen (op ons loon betalen we in stijgende lijn 18 tot 25% belasting!). Bedrijfsinvesteringen voor milieu- en energiebesparing  mogen volgens de Groenen wel ingebracht worden:  die renderen voor de hele samenleving. Dit alles brengt samen ongeveer 20 miljard op. Voeg daarbij nog de achterstallige te innen belastingen (in juni 189 miljard).  Geld is er voor een sociaal beleid. We kunnen het rustig ver weg van de werklozen en de gewone loontrekkenden  zoeken.  LAAT HET ZUIDEN NIET LOS  4.1. Het zwijgen doorbreken  Het einde van de koude oorlog was een grote opluchting  voor het Noorden en vooral voor Europa. De vredesbeweging en de Derde Wereldbeweging kregen nieuwe hoop. Hoop op echte ontwapening, hoop op meer middelen voorontwikkeling. In de Derde Wereld was de reactie voorzichtiger. Er werd zelfs gevreesd dat de ontwikkelingen in Oost-Europa en de Sovjetunie de Derde Wereld uit de publieke opinie zouden verdringen.  De Derde Wereldlanden waren ook bang dat het Westen liefst zou investeren in het vroegere Oostblok. Ook in het overblijven van alleen de VS als machtsblok zag men een gevaar. Het gevaar alleen overgeleverd te zijn aan de willekeur en de belangen van deze grootmacht.  Voorlopig hebben deze pessimisten jammer genoeg gelijk gekregen. Oost-Europa krijgt steeds meer aandacht  en middelen. De Golfoorlog was een geweldige impuls voor militarisme en wapenindustrie. Een oorlog  in naam van de Amerikaanse 'nieuwe orde' waar de 'beschaafde' landen hun wil opleggen en vooral: hun (olie)belangen verdedigen.  Van ethiek is alleen nog sprake als het ook het Westen goed uitkomt. Intussen spannende jaren '80 de kroon wat armoede betreft. Steeds meer mensen lijden steeds schrijnender armoede in Afrika, in Azië, in Latijns-Amerika.  Dit heeft niet geleid tot een groter engagement  van de rijke landen. Integendeel: er is een neiging om er niet te veel meer over te praten, om te vergeten. Je geweten kan je rustig sussen door over  solidariteit te spreken in situaties waar er wel zondebokken  zijn: de communisten voor Oost-Europa en Saddam Hussein voor de Koerden. De Groenen willen niet zwijgen over het Zuiden. Wij  streven naar een eerlijke verhouding met de Derde Wereld. Dat heeft zijn gevolgen voor de handelsrelaties  en de schuldenlast. De groene visie op ontwikkelingssamenwerking  betekent, dat we kiezen voor duurzame ontwikkeling, in het Zuiden en in het Noorden. Het heeft gevolgen voor de prioriteiten die we stellen en voor de manier waarop België zich hiervoor organiseert (bv. het ABOS).  4.2. De schulden begraven  De schuldenlast van de Derde Wereld is misschien wel de bitterste ironie van onze tijd. Nadat het Noorden  de plaatselijke economieën heeft ontwricht en de bodemrijkdommen weggesleept, heeft vandaag de Derde Wereld een grote schuld aan datzelfde Noorden.  Afbetaling van die schulden slorpen voor vele landen  ongeveer 30% van hun exportinkomsten op. Sinds  1983 betalen de ontwikkelingslanden meer terug dan ze aan leningen kregen. Die grote schuldenlast ontstond  door een samenspel van verschillende factoren. Doorslaggevend waren de petrodollars; het surplus aan geld in de jaren '70 waarvoor het Westen geen investering zag. Dat geld werd aan aantrekkelijke voorwaarden aangeboden aan de Derde Wereld in de vorm van leningen. Zo zwol de spiraal van verschulding  aan. Toen de interesten op de wereldmarkt gingen stijgen, werden de effecten dramatisch. De schuldenlast verstikt de Derde Wereld. Ze moeten kapitaal versluizen, dat ze zelf broodnodig hebben voor hun ontwikkeling (onderwijs, gezondheidszorg, huisvesting, milieuzorg... ). Bovendien zijn er de strikte  voorwaarden die het IMF (Internationaal Muntfonds)  stelt voor nieuwe leningen of voor schuldherschikking.  Die voorwaarden leiden onvermijdelijk tot een ramp voor de meerderheid van de bevolking. Het voorwaarden-recept heeft als basisingrediënten: afbouw van (sociale) subsidies, bv. op onderwijs en voedsel; verlaging van lonen; devaluatie van de munteenheid.  Deze twee laatste maatregelen moeten de export stimuleren maar hebben als effect dat ze de koopkracht  van de bevolking gevoelig doen dalen. Het IMF-model verscherpt de armoede en houdt alleen op papier rekening met de sociale dimensie. Voor democratische participatie van de plaatselijke  bevolking is nauwelijks plaats.  Een eerste en noodzakelijke stap naar een rechtvaardige  wereldeconomie is de kwijtschelding van de schulden van de armste landen. Voor de anderen zijn nieuwe afspraken nodig, met duidelijke ecologische en sociale voorwaarden. De regeling moet de armste inwoners ten goede komen en moet het milieu beschermen.  De vermindering van 'die schuldenlast mag niet ten koste van de budgetten voor ontwikkelingssamenwerking  gaan.  4.3. Hebben is hebben, delen is de kunst  Kwijtschelding van de schuldenlast is maar een eerste stap. Dit heeft immers alleen zin, als de handelsrelaties  met de Derde Wereld rechtvaardig worden. Dat is de belangrijkste hefboom op weg naar een duurzame ontwikkeling en echte onafhankelijkheid. Dat betekent  ook, dat grondstoffen en energie voor ons duurder  moeten worden. Agalev heeft dat over voor een rechtvaardige wereldsamenleving. De GATT-onderhandelingen (General Agreement on Tariffs and Trade) zijn heel belangrijk om tot een rechtvaardige wereldhandel te komen. De GATT-akkoorden  moeten voor de Groenen uitdrukkelijk rekening houden met de noden van de allerarmsten en met het leefmilieu. Het is onaanvaardbaar, dat de toon nu gezet wordt door de machtigsten: de multinationale  ondernemingen en de rijkste landen uit het Noorden.  De internationale handel is een veel fundamenteler instrument voor ontwikkelingen in de Derde Wereld dan hulp en leningen. Die handel moet dan wel eerlijk zijn. Vandaag is dat zeker niet het geval.  - Prijzen voor grondstoffen  Het Noorden haalt veel van zijn grondstoffen uit het Zuiden. De prijzen zijn de laatste jaren sterk gedaald.  Dit komt enerzijds doordat de Derde Wereldlanden gedwongen worden alsmaar meer te produceren voor de export en daardoor met elkaar concurreren; en anderzijds doordat het Noorden dank zij nieuwe technologieën  minder afhankelijke worden van bepaalde grondstoffen.  Een eerlijke internationale grondstoffenpolitiek met de prijzen stabiliseren. Zo kan men de Derde Wereldlanden  die daarvan afhankelijk zijn, stabiele inkomsten  garanderen.  - Lokale behoeften of exportdwang?  De exportdwang heeft niet alleen gevolgen voor de prijzen die Derde Wereldlanden kunnen vragen voor hun goederen. Vooral de eigen ontwikkeling leidt eronder. Zoveel middelen gaan naar die export, dat de produktie voor plaatselijke behoeften teloor gaat. Men voert grondstoffen voor veevoeders uit ten koste van landbouw, visvangst of veeteelt voor de eigen voedselvoorziening. Daarom moeten de Derde Wereldlanden  de nodige financiële steun en bescherming  krijgen om hun export te diversifiëren en om de produktie voor plaatselijke behoeftenbevrediging verder te ontwikkelen.  4.4. Een groene visie op ontwikkelingssamenwerking  Voor de Groenen moet duurzame ontwikkeling het  sleutelbegrip worden voor alle modellen van ontwikkeling.  Volgens de definitie van de Brundtlandcommissie  is dat "ontwikkeling die voorziet in de behoefte van de huidige generatie zonder de mogelijkheden van toekomstige generaties om in hun behoeften te voorzien, aan te tasten."  Volgens de Groenen staat de economische groei die wij tot dusver hebben meegemaakt haaks op een duurzame ontwikkeling. Veel van de huidige roofbouw  op het leefmilieu in de Derde Wereld gebeurt immers door en ten gunste van de rijke landen. De Derde Wereld zelf draagt nu al de gevolgen: ontbossing  en erosie, leegschrapen van visbestanden, vervuilen  van rivieren en van grond- en drinkwater, uitputting van de grond door monocultuur... Maar ook wij worden bedreigd door de aanslag op het milieu in de Derde Wereld (het regenwoud en het broeikaseffect). De levensomstandigheden van de grote massa in de Derde Wereld moeten drastisch verbeteren. Een 'aangepaste' economische groei is hier wél wenselijk. Willen we dit realiseren zonder de ecologische stabiliteit  van de hele wereldbol nog meer te kwetsen dan moet de Derde Wereld een aangepast ontwikkelingsmodel  krijgen. Als iedereen zou gaan produceren en consumeren zoals wij dat hier doen, gaat de aarde  eraan kapot. Zo'n aangepast model heeft maar kans op slagen als de rijke landen zelf hun economie ombouwen  naar een ecologische vredeseconomie. Dat is echte solidariteit met de Derde Wereld.  De Groenen kiezen voor een ontwikkelingsmodel dat Noord en Zuid in evenwicht brengt: ten opzichte van elkaar en ten opzichte van het milieu. Dat is duurzame ontwikkeling: ontwikkeling die ten dienste van mens en milieu staat, over de hele wereld en ook voor de toekomst. Voor Agalev moet dit ook het uitgangspunt  zijn voor de VN-conferentie over milieu en ontwikkeling van volgend jaar in Rio.  Het economisch wereldmodel, door het Noorden gedomineerd, is verantwoordelijk voor de sociaal-economische  en culturele ontreddering van veel Derde Wereldlanden. Wij kunnen daarom niet zomaar de deur dichtgooien voor asielzoekers. Overigens bewijst ook de toename van het aantal asielzoekers uit de Derde Wereld dat de situatie in die landen steeds slechter wordt. Agalev betreurt dat de wet op de erkenning van politiek vluchtelingen restrictiever  werd gemaakt.  Structurele oplossingen voor de vluchtelingen zijn  alleen mogelijk als we werk maken van een ver doorgedreven solidariteit op wereldvlak.  4.5. Hervorming van het ABOS  Het Algemeen Bestuur voor Ontwikkelingssamenwerking  (ABOS) krijgt al vele jaren zware kritiek. Deels is dat de 'klassieke' kritiek die ook andere openbare administraties te verwerken krijgen: van politieke benoemingen tot bureaucratie en gebrek aan motivatie.  Maar meer specifiek voor het ABOS is er de kritiek dat de 'oud kolonialen' te veel invloed hebben binnen het personeelskader en dat er te sterke bindingen zijn met industriële belangengroepen of diplomatieke kringen die in de eerste plaats de Belgische belangen verdedigen.  Agalev vindt dat de meeste van die tekortkomingen voor rekening van de politieke verantwoordelijken komen. Zij zijn het gevolg van te weinig visie, beleid en continuïteit, van het feit dat dit departement ondergewaardeerd  is. In dit perspectief is het bijzonder te betreuren en tekenend dat van de grote hervormingsplannen  van minister Geens maar een klein deel door de ministerraad werd goedgekeurd.  4.6. Wat eerst moet!  Een groener gekleurd ontwikkelingsbeleid in België houdt rekening met volgende punten:  - De ontwikkelingshulp moet drastisch verhogen. In 1990 was dit ongeveer 29,8 miljard. Volgens het regeerakkoord moest dit 45,9 miljard zijn: de 0,7% van het BNP uit het regeerakkoord. Agalev wil dat die 0,7% onmiddellijk wordt gehaald,  mét een meerjarenplan voor zinvolle besteding. Op langere termijn  moeten we gaan naar 1% van het BNP.  - Bovendien moeten we kiezen voor 'zuivere' budgetten voor ontwikkelingshulp.  Het officiële bedrag is nu immers 'vervuild' door vele posten die er niet thuis horen, zoals militaire hulp en vergoedingen voor Belgische bedrijven!  - Geen gebonden ontwikkelingshulp:  Vooral bij de bilaterale hulp, de leningen van staat tot staat, wordt het ontvangende land meestal  verplicht diensten of goederen in België te kopen. Zo zijn het Belgische  bedrijven die 'ontwikkelings'geld  krijgen.  - Respect voor mensenrechten: bilaterale  hulp, van staat tot staat, met regimes die de politieke, economische  en sociale mensenrechten  van hun bevolking patent schenden, is voor Agalev onaanvaardbaar.  Als men toch hulp wil verlenen aan dergelijke landen kan men via NGO's of andere instellingen  lokale bevolkingsgroepen rechtstreeks steunen. Omgekeerd zou de Belgische regering vooral die regimes moeten steunen die effectief veranderingsprocessen ten gunste van de basisbehoeften van de bevolking stimuleren en de mensenrechten eerbiedigen.  - Alleen die projecten mogen ondersteund  worden die tegemoet komen aan de lokale vragen en noden. Deze projecten moeten ecologisch, maar ook cultureel verantwoord zijn. Verbetering van het lot van de laagste inkomensgroepen  moet een van de, zo niet  het belangrijkste oogmerk zijn.  In de projecten moet in de eerste plaats gewerkt worden met mensen uit de landen zelf. (Lokale NGO's, lokale technici etc.)  - België moet concrete stappen doen voor schuldvermindering,  maar dan niet ten koste van het budget ontwikkelingssamenwerking!  RUIMTE VOOR VROUWEN  Vrouwen doen het niet alleen  Niet alleen tussen Noord en Zuid, ook tussen man en vrouw gaapt er nog steeds een grote kloof. Emancipatie is een streven naar vrijheid, een streven naar volledig mens zijn. Geen mens is vrij zolang hij profiteert van de onderschikking van anderen. Agalev richt dan ook een warme oproep aan mannen. We geloven sterk dat als mannen minder moeten meehollen met de prestatierace en meer tijd zouden stoppen in hun relaties, ze 'betere' en gelukkiger mensen zouden worden. Vinden mannen het evident dat ze zoveel moeten opofferen aan hun carrière? Mannen noch vrouwen hebben baat bij die race. We willen meer kwaliteit en meer eigen tijd, we willen echt anders gaan leven. We willen dat mannen en vrouwen vollediger mensen worden.  Weerstanden tegen verandering  Makkelijker is het niet, anders mens te worden. We zitten immers allemaal vast aan omlijnde mensbeelden.  Normen over 'sterke' mannen, 'gevoelige' vrouwen.  Normen die we verinnerlijkt hebben, waarvan we ons zelfs niet meer bewust zijn. Die beelden zijn ons opgedrongen: door de geschiedenis, door het vaste beeld van vader op het werk en moeder thuis. Daardoor is er die weerstand tegen verandering, de angst van het nieuwe. We weten niet meer wat we mogen voelen, we voelen de druk van wat we moeten worden. Vrouwen moeten gaan  studeren en een beroep uitbouwen  en anderzijds de traditionele  rol bljjven waarmaken.  Een rijkere samenleving  Het kerngezin is de meest voorkomende  vorm van samenleven.  Dat is waar veel mensen naar streven, ze voelen zich niet gelukkig als ze het niet bereiken  of als het mislukt. Agalev vindt dat ook nieuwe samenlevingsvormen zinvol zijn. Het kerngezin is vaak sterk gesloten, waardoor de leden geïsoleerd  raken. Vooral vrouwen zijn daarvan het slachtoffer. Ook wie buiten het kerngezin staat, heeft daarmee te maken: alleenstaande vrouwen, bejaarden, enz.  Er duiken andere samenlevingsvormen op waarvoor mensen kiezen of waarin ze belanden. Er zijn meer alleenstaande vrouwen, meer éénoudergezinnen met kinderen. Veel tweeverdieners ook, waarbij man en vrouw instaan voor het inkomen. Er zijn lesbische en homosexuele koppels, soms met kinderwens. Projecten  van centraal wonen duiken op, met verschillende wooneenheden die nauw samenleven. Broers en zussen  gaan samenwonen, vrienden en vriendinnen die niet noodzakelijk een liefdesrelatie hebben. Al die samenlevingsvormen moeten kansen krijgen. Mensen moeten vrij kunnen kiezen voor hun relatie, zonder dat ze gediscrimineerd of bestraft worden. Je leven delen kan je ook buiten een liefdesrelatie; met vrienden of andere gezinnen. Voor die creatieve uitbouw  van relaties moet ruimte zijn. Daar wordt een samenleving rijker van en komen mensen uit hun isolement.  5.1. Sterk en teder  Welk mensbeeld hebben we voor ogen? De Groenen kiezen niet zonder meer voor gelijkheid tussen man en vrouw, als dat betekent dat 'dé man' model moet staan voor de mens, ook niet als 'dé vrouw' de norm is. Goede eigenschappen en vaardigheden moeten los komen te staan van het geslacht. We pleiten er dan ook voor, dat de goede 'mannelijke' kwaliteiten en goede 'vrouwelijke' kwaliteiten moeten in elk mens  naar boven kunnen komen. Mannen en vrouwen moeten bij wijze van spreken tegelijk sterk en teder, moedig en zachtmoedig kunnen zijn.  5.2. Hoe willen we dat bereiken?  De Groenen willen gelijke kansen, gelijke rechten, gelijke plichten voor mannen en vrouwen. Daarvoor kiezen we voor de weg langs de wetgeving en de instituties. Gelijke behandeling, gelijke participatie, positieve actie. De verdeling van alle soorten arbeid tussen mannen en vrouwen is daarin heel belangrijk: met economische zelfstandigheid voor vrouwen en zorgzelfstandigheid voor mannen. Positieve actie moet in wet gevat worden, met minimumquota  voor tewerkstelling van vrouwen in alle sectoren. In de CAO op de sollicitatie moeten vrouwen  bij gelijkwaardige kandidaten voorrang krijgen. Positieve actie in het algemeen speelt een sleutelrol als middel om te komen tot een 50% verdeling tussen mannen en vrouwen op alle vlakken van het maatschappelijk  leven. Maar dat is niet genoeg. Vrouwen moeten met hun rechtmatige eisen overal blijvend terecht kunnen - ook in het overleg. Wat dat betreft ligt er ook nog een taak voor de vakbonden klaar. Alleen zo kunnen politiek en samenleving vervrouwelijken.  Die vervrouwelijking van de samenleving en van de politiek betekent niet alleen dat vrouwen op alle terreinen moeten kunnen meedoen en meebeslissen. Het betekent ook dat ze de kans krijgen om andere klemtonen te leggen. Er hapert immers iets aan de waardenschaal in onze samenleving. Terreinen waar vrouwen vaak te vinden zijn, worden ondergewaardeerd:  de sociale sector, de culturele sector. Vrouwen kunnen een belangrijke inbreng hebben voor het omkeren  en hard maken van de 'zachte' waarden. Anders samenleven zal dan ook moeten gerealiseerd worden 'op vrouwenvoorwaarde'.  Agalev nodigt dan ook alle individuele en georganiseerde  vrouwen uit die in grote lijnen achter dit programma  kunnen staan, om daar met ons over na te denken. Vanuit hun ervaring kunnen zij daar veel toe bijdragen. Maar ook mannen kunnen bondgenoten zijn.  5.3. Geweld tegen vrouwen, geweld tegen mensen  Geweld tegen vrouwen kan heel veel vormen aannemen.  Een blauw oog is zichtbaar, maar ook vernederende  reclame is een aanslag op de integriteit van een persoon. Als vrouwen op reclameborden uithangen als voorwerpen, wordt geweld op die 'voorwerpen' mee in stand gehouden.  De Groenen vinden dat het mensbeeld zachter moet zijn, dat geweld maatschappelijk veroordeeld moet worden. Een eerste belangrijke stap daartoe is een wet die geweld op en misbruik van vrouwen in de reclame verbiedt. Dat kan door een reclamecode voor het beeld van de vrouw.  5.4. Vrouwen in de politiek  Een 50/50 vertegenwoordiging van vrouwen in de politiek zou structureel veel veranderen. Sommige 'vergeten' dossiers zouden op een andere manier aandacht krijgen, andere zouden resoluut afgewezen worden. Als eerste stap naar een evenwichtige verhouding  in de politiek zal Agalev een wetsvoorstel indienen om de kieswet te wijzigen tegen '94. Daarin zullen we voorstellen dat de eerste en de tweede plaats op elke lijst moet alterneren in geslacht. Dat moet een vrouwelijke doorbraak van verkozenen in '94 realiseren.  5.5. Een andere politieke cultuur  Politiek bedrijven op vrouwenvoorwaarde betekent dat we zoeken naar alternatieven, zodat vrouwen ook echt kunnen functioneren in zo'n politiek bedrijf. De spelregels in de politiek zijn helemaal niet zo vriendelijk  of gezond, ook niet voor mannen. Wij willen vrouwbewuste vergadertechnieken, en andere verga-  dermomenten. Vrouwennetwerken kunnen andere vrouwen steunen. Bij de groei van politieke dossiers moeten vrouwen hun inbreng hebben. Dat kan door ze in de hele procedure expliciet bij de zaak te betrekken.  Standpunten kunnen ook groeien op basis van 'ervaringsdeskundigen' in plaats van louter academische  inbreng.  5.6. Ook bij onszelf  Agalev werkt zelf verder aan de politieke participatie van vrouwen. De volgende vier daar gaan we daar mee voort in de eigen partij, door een campagne voor meer inbreng van meer vrouwen.  5.7. Vrouwen in de economie  Het verschil in levensopdracht bij mannen en vrouwen  leidde tot een strikte taakverdeling. De man als kostwinner, de vrouw zorgt thuis voor de kinderen.  Ook als ze gaan werken, kiezen vrouwen nog altijd in functie van hun gezin: deeltijds werk, dicht bij huis, enz. Dat ze minder verdienen en minder kansen op carrière hebben, nemen ze erbij.  Vrouwen worden in ons economisch systeem blijvend 'anders' gebruikt dan mannen - net zoals het milieu en de Derde Wereld.  Onze sociale eisen moeten dan ook op korte termijn de positie van de vrouw verstevigen.  Met een individueel recht op een vervangingsinkomen.  Dat mag geen verkapte vorm van huishoudloon zijn, waardoor gezinstaken weer niet verdeeld worden.  Momenteel hangt het vervangingsinkomen vast aan het gezinshoofd, vaak is dat de man. Bovendien verschillen de uitkeringen van tak tot tak. Een vervangingsinkomen  moet persoons- en niet gezinsgebonden  zijn. Minima en maxima worden voor alle takken best hetzelfde.  Dit moet samengaan met een werkgelegenheidspolitiek  waarin vrouwen goede en volwaardige jobs, met volwaardige lonen krijgen. Part-time jobs, die vaak het alibi zijn om vrouwen het thuiswerk te (blijven) laten doen, mogen zeker niet uitgebreid worden.  Op langere termijn moet er een arbeidstijdverkorting tot 32u komen voor iedereen. Ook voor mannen! Niet alleen betekent dat meer zinvolle vrije tijd voor iedereen, het maakt vrouwen ook sterker om aan te dringen op verdeling van huishoudelijk werk.  Die herverdeling van de onbetaalde arbeid vindt Agalev zo belangrijk, dat we het bij wet willen laten regelen. De plicht om het huishouden evenwichtig te verdelen tussen man en vrouw kan bv. ingeschreven worden in het huwelijkscontract om het wettelijk afdwingbaar  te maken. Andere maatregelen kunnen dit ondersteunen. Zoals cursussen in school voor jongens en meisjes over opvoeding en huishouden. Een wettelijke regeling voor co-ouderschap bij echtscheiding  past ook in dit kader.  POLITIEK,  BEMOEI JE ERMEE!  Wie de ogen niet sluit voor de dramatische toestand van het milieu en de Derde Wereld, voor de ongelijke behandeling van vrouwen en voor de sociaal-economische  problemen vraagt zich allicht af hoe ver het zo gekomen is.  Veel mensen worden overmand door het gevoel, dat ze zelf toch geen greep meer hebben op de samenleving  en op hun eigen leven. Ze voelen zich niet meer betrokken, en laten dan ook maar liever anderen in hun plaats beslissen.  Dat is geen goede zaak. Hoe erger de problemen worden, hoe belangrijker het immers wordt dat mensen mee kunnen en willen beslissen over de oplossingen. Er moet over gepraat worden: mensen hebben het recht op duidelijkheid over de omvang van de problemen  en over de noodzaak van oplossingen.  Daarom doen de Groenen een sterk appèl op alle mensen. Stappen zetten naar een rechtvaardige samenleving  zijn dringend nodig. Zo'n noodprogramma kan alleen op een democratische manier gerealiseerd worden als iedereen meedenkt en mee wil (en kan) beslissen.  Openbaarheid van bestuur  De Belgische politieke cultuur leent zich daar niet erg toe.  Er wordt zoveel beslist in besloten cenakels, er is nauwelijks een democratische cultuur. Een echte openbaarheid van bestuur is er nog niet. De Groenen dienden daarvoor een wetsontwerp in dat sleutels biedt om de deuren open te gooien. Met openbaarheid  van bestuursdocumenten, informatieplicht van de overheid, spreekrecht voor ambtenaren en openbaarheid  van vergadering. Zo weten burgers wat er beslist wordt - en krijgen ze niet plots een TGV in hun achtertuin.  En dan is er nog die schemerzone in de Belgische politiek. Al die zaken, die nooit opgehelderd raken: Gladio, Silco, de Bende van Nijvel. De Groenen begrijpen niet hoe het kan dat die potjes gedekt blijven.  Politiek fatsoen  Meer openbaarheid zal ongetwijfeld leiden tot meer politiek fatsoen. Met de kaarten op tafel kan je niet 'vals' spelen.  België heeft hierin een slechte reputatie. Met het dienstbetoon voor vriendjes van de juiste kleur, terwijl  andere mensen naar hun rechten kunnen fluiten. De politieke benoemingen, die ook de kwaliteit van de dienstverlening en de motivatie van personeel ondermijnen.  Daaraan doen de Groenen niet mee. Agalev vindt ook, dat de intercommunales grondig moeten geherstructureerd worden. Intercommunales (zeker gemengde) zijn nauwelijks te controleren, terwijl  ze toch gemeenschapstaken doen met gemeenschapsgeld.  De vertegenwoordigers vermengen vaak het algemeen belang met eigen of partijbelang. Overigens kan er ook zwaar gesnoeid worden in het aantal ministers met hun kabinetten en het aantal kabinetsmedewerkers.  Ontzuiling  'Democratie' is voor ons veel meer dan de 'opteldemocratie'  zoals die in het cultuurpact vastligt. Daarbinnen  moet ook ruimte zijn voor burgerparticipatie en voor nieuwe tendensen die zich niet onder de (klassieke)  zuilen laten vangen.  Democratie heeft voor ons ook niets te maken met Poupehanaffaires, waarbij bankiers, politici en vakbondslui  uit één zuil zonder enige controle de politiek gaan bepalen.  In het verzuilingsbedje ziek  Ziekenfondsen moeten de belangen van hun leden behartigen. Het eerste belang van zieke mensen is, snel weer gezond worden en niet financieel bergaf te gaan. Maar de ziekenfondsen hebben ook commerciële  doelstellingen. Ze zijn intens betrokken bij het  beheer van ziekenhuizen en apotheken en bij geneesmiddelenhandel.  Deze commerciële aktiviteiten vallen  slecht te rijmen met hun eigenlijke en eerste doelstelling.  Bovendien verloopt de besluitvorming over belangrijke  zaken, zoals bv. het remgeld niet democratisch. Er is geen greep op de commissies en colleges van artsen, ziekenhuizen en ziekenfondsen. Agalev ziet als taak van de ziekenfondsen vooral het uitvoeren van de verplichte ziekteverzekering en het begeleiden van de eigen leden. De ziekenfonds-VZW's met commerciële doelstellingen moeten afgeschaft worden. De Groenen klagen scherp de hypocrisie aan van de ziekenfondswet van minister Busquin, die de bestaande wantoestanden bekrachtigde in plaats van ze te saneren.  De belangrijkste vraag voor ons is, of de ziekteverzekering  niet op een ander leest moet geschoeid worden. Agalev wijst de prestatiegeneeskunde af. De vergoeding  per prestatie biedt geen waarborg voor snel genezen (verklaard worden) - integendeel.  Stemrecht voor migranten  Ooit stond het in een regeerakkoord; nu durft niemand  er nog over spreken. Agalev blijft ondubbelzinnig  voor stemrecht voor migranten; om te beginnen op gemeentelijk vlak voor mensen die de gemeente al vijf jaar bewonen.  Rechten voor verenigingen  Verenigingen die opkomen voor algemene maatschappelijke  doelstellingen, moeten volgens de Groenen  (ook juridische) middelen krijgen om die verdediging  op te nemen. Ze vervullen immers een belangrijke  maatschappelijke taak. Het vorderingsrecht voor milieuverenigingen moet volgens Agalev uitgebreid worden.  Alle groepen in de samenleving  De waarde van een democratie is volgens Agalev te meten aan de rechten van de zwakste burger. Daarom pleiten wij voor extra aandacht voor kansarmen, voor gelijke rechten voor vrouwen, voor een evenwaardige behandeling van migranten.  ONS PROGRAMMA SPREEKT VOOR ZICH  Ook in haar verkiezingscampagne wil Agalev niet meedoen aan duur en leeg electoraal  opbod. Naar verkiezingen gaan we in de eerste plaats met een programma. Dat brengen we  onder de aandacht van de kiezer - geen holle slogans en grote koppen. De groene  kandidaten hebben wel een naam en een gezicht in de campagne, maar ze worden niet het  voorwerp van personencultus. Agalev voert overigens sobere verkiezingscampagnes - geen  20m2-affiches, wildplakken, telefooncampagnes of gadgets. De enkele miljoenen zijn  bovendien voor iedereen controleerbaar in een open boekhouding.  De wet op de verkiezingsuitgaven was dringend nodig. Niet voor ons, wel voor de andere  partijen. Die misbruiken nu trouwens nog steeds alle mogelijke achterpoortjes.
