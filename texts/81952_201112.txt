1.  UVOD
Visokocentralizirano državno upravljanje u funkciji uskih stranačkih i osobnih interesa pogodovalo je provedbi nepravedne i nemoralne privatizacije, jačanju kriminala i korupcije i legalizaciji nepravednih političkih i drugih privilegija.
Nepostojanje svrhovite nacionalne strategije gospodarskog razvoja imalo je za posljedicu porast nezaposlenosti, pad društvenog standarda, nestanak srednjeg građanskog sloja, opće osiromašenje građana i odlazak pretežito mlađih stručnjaka u metropolu, središta razvijenijih regija ili izvan zemlje.
Pri tome je razvojno zaostajanje Slavonije, Baranje i zapadnog Srijema koju čine pet županija na istoku Republike Hrvatske postalo nepodnošljivo za sve slojeve hrvatskog društva koje živi na ovim prostorima.
U oblikovanju nove političke i gospodarske razvojne strategije koja će u bitnome promijeniti nezadovoljavajuće stanje, ali i zaštiti hrvatske nacionalne interese u Europskoj uniji, potrebno je stvoriti sustav koji omogućava ujednačeni i ravnomjeran gospodarski rast i razvoj svih dijelova Republike Hrvatske
i ubrzani izlazak hrvatskog društva iz moralne, političke i gospodarske krize koja nas je dovela na rub samouništenja.
A za to su potrebite radikalne i jasne reforme.
HDSSB nastavlja svoju dosljednu politiku protiv centralizacije, metropolizacije,
korupcije i kriminala,
zalažući se za politički, financijski i gospodarski jake hrvatske regije
koje će hrvatskim građanima osigurati jeftino obrazovanje,
stalni posao, veće plaće
i pristojne mirovine,
a Republici Hrvatskoj značajnu ulogu regionalnog lidera u Europskoj zajednici naroda.
U TOM SMISLU, HDSSB KROZ SVOJE POLITIKE PREDSTAVLJA PROGRAM ZA IZLAZAK IZ SVEOPĆE KRIZE I BEZNAĐA
2.  NOVI TERITORIJALNI USTROJ REPUBLIKE HRVATSKE
Nema napretka, razvoja i prosperiteta Republike Hrvatske bez novog regionalnog teritorijalnog ustroja koji će osigurati ubrzan, ujednačen i ravnomjeran razvoj svih njenih krajeva.
Regionalizacija stimulira ekonomski razvoj čineći regionalne vlasti odgovornim za stvaranje pozitivne poduzetničke klime, pokretanje novih poslova u regiji i porast nedostajućih financijskih sredstava namijenjenih razvoju, pridonosi većoj ekonomskoj učinkovitosti, revitalizira gospodarski i kulturni život regije i time priječi odlazak radno aktivnog stanovništva i intelektualne elite u metropolu i druge razvijenije sredine.
Konačno, regionalizacija je dio strategije pristupanja Europskoj uniji i pretpostavka korištenja financijskih sredstava koncentriranih u njezinim fondovima.
Regije moraju preuzeti odgovornost za upravljanje svojim razvojem.
Decentralizacija se osobito nameće i kao cilj i kao sredstvo razvojne, a posebno regionalne razvojne politike.
Uspjeh decentralizacije, odnosno prijenosa nadležnosti na nižu razinu ovisi o sposobnosti jedinica te razine da djelotvorno izvršavaju povjerene ovlasti, a poglavito o njihovu fiskalnom kapacitetu, te raspoloživim ljudskim i materijalnim resursima.
Postojeće županije kao oblici područne (pod-regionalne) samouprave nedostatno su osposobljene za preuzimanje značajnijih decentraliziranih ovlasti, teritorijalno su premale, bez značajnijih financijskih prihoda i stoga bez mogućnosti vođenja razvojne politike koja zahtijeva regionalni obuhvat.
BEZ NOVOG TERITORIJALNOG USTROJA - PODJELE NA REGIJE KOJE ĆE BITI SNAŽNE JEDINICE POGODNE ZA ZNAČAJNIJI PRIJENOS DRŽAVNIH NADLEŽNOSTI, DAKLE, PROVEDBE STVARNE DECENTRALIZACIJE (DEVOLUCIJE) I RADIKALNE PROMJENE POSTOJEĆEG POREZNOG SUSTAVA KOJI ĆE REGIJI OSIGURATI DALEKO VEĆE POREZNE PRIHODE, NEMA IZLASKA IZ SADAŠNJE KRIZE i NEMA GOSPODARSKOG RASTA, NAPRETKA I PROSPERITETA REPUBLIKE HRVATSKE !
Polazeći od zahtjeva za snaženjem struktura za upravljanje regionalnim razvojem, a sukladno danim preporukama za povećanje konkurentnosti Hrvatske, potrebito je racionalizirati strukturu državne uprave na nižim razinama, a funkcionalna preklapanja sustava državne uprave i lokalne samouprave, kao i unutar samoga sustava državne uprave ukloniti i izgraditi suvremenu regionalnu samoupravu s temeljnim ciljem poticanja regionalnog razvoja.
U tom smislu, sadašnje urede državne uprave na županijskim razinama treba ukinuti, a njihove nadležnosti preuzeti jedinice regionalne (područne) samouprave.
Nova regionalna upravna tijela moraju biti racionalno ustrojena, stručno osposobljena, suvremeno opremljena i učinkovita u izvršavanju povjerenih im zadaća.
Zamjena postojećeg državnog centralizma regionalnim, neprihvatljiva je.
Demokratski izabrana tijela trebaju osigurati razvoj i afirmaciju svih dijelova svog područja.
Sjedišta regionalnih institucija bili bi gradovi s područja regije prema vlastitim usporednim prednostima.
Regionalna samouprava treba biti oslonac lokalnoj samoupravi osobito u oblikovanju i ostvarivanju strategije i politike razvoja, a primjenom načela supsidijarnosti preuzimati samo one lokalne poslove koji nadilaze mogućnosti i kapacitete tih jedinica.
Regionalna samouprava treba poticati i podupirati oblike suradnje jedinica lokalne samouprave te njihove zajedničke poduhvate u obavljanju javnih službi i zadovoljavanju razvojnih i drugih potreba.
Hrvatski demokratski savez Slavonije i Baranje (HDSSB) od samog svog osnutka zalaže se za novi teritorijalni ustroj Republike Hrvatske kroz formiranje PET hrvatskih regija kao samoupravnih i upravnih područnih jedinica:1.SLAVONIJA I BARANJA: Osječko-baranjska, Vukovarsko-srijemska, Brodsko-posavska, Požeško-slavonska, Virovitičko-podravska županija - 806 192 stanovnika
2.DALMACIJA: Zadarska, Šibensko-kninska, Splitsko-dalmatinska, Dubrovačko-neretvanska županija - 857 743 stanovnika
3.GRAD ZAGREB - 792 875 stanovnika
4.JUGOZAPADNA HRVATSKA: Istarska, Primorsko-goranska, Karlovačka, Ličko-senjska, Sisačko-moslavačka županija - 857 311 stanovnika
5.SJEVEROZAPADNA HRVATSKA: Međimurska, Varaždinska, Krapinsko-zagorska, Zagrebačka, Koprivničko-križevačka, Bjelovarsko-bilogorska županija - 976 491 stanovnika
Slijedom provedene regionalizacije potrebno je:1.Provesti fiskalnu decentralizacija prema jedinicama lokalne i područne samouprave i osigurati najmanje 30% poreznih prihoda budućim regijama uz preuzimanje određenih ovlasti i obveza
2.Osnovati regionalni fond poravnanja s ciljem podržavanja zaostalih regija RH, osigurati financijska sredstva za Regionalni fond poravnanja, definirati jasnu podjelu tih sredstava sukladno stupnju razvijenosti, te njihovu namjenu (u funkciji gospodarstva, proizvodnje i otvaranja novih radnih mjesta)
3.Transformirati državne urede po županijama uz preuzimanje svih njihovih nadležnosti od strane regionalne (područne) samouprave.
4. Radi zaštite regionalnih interesa i dosljedne provedbe politike regionalizacije, ustrojiti drugi dom parlamenta kao Dom regija za davanje suglasnosti na zakonske akte zakonodavnog doma koji se odnose na prava i ingerencije regija, državni proračun, strateške planske dokumente vezane uz kapitalne projekte i investicije, suglasnost na prijave infrastrukturnih projekata na kohezijske i strukturne fondove itd.
Osim toga, HDSSB se zalaže za demokratizaciju političkog sustava Republike Hrvatske i punu primjenu čistog parlamentarnog sustava u kojem izvršna vlast u cjelini proizlazi iz Sabora RH i izravno je odgovorna parlamentu.
HDSSB drži da promjenom Ustava Republike Hrvatske treba:1.Uvesti u izbore za oba doma Hrvatskog sabora i tijela regionalne i lokalne samouprave preferencijalno glasovanje i glasovanje po proporcionalnoj zastupljenosti (sustav otvorenih lista) koji biračima omogućavaju da biraju i pojedince kao i političke stranke.
2.ukinuti izvršne ovlasti predsjednika države u vanjskoj, obrambenoj i sigurnosnoj politici.
Ukidanjem ostataka polupredsjedničkog sustava predsjedniku države ostaju samo reprezentativne, protokolarne i ceremonijalne dužnosti.
3.ukinuti neposredne izbore za predsjednika države.
Predsjednika bi birao Sabor RH kvalificiranom dvotrećinskom većinom glasova.
Nakon provedenog regionalnog državnog preustroja uspostavljanjem pet hrvatskih regija, predsjednika države bi biralo zasebno izborničko tijelo sastavljeno od svih saborskih zastupnika i Ustavom propisanog broja zastupnika regionalnih skupština.
4.mandat predsjednika države ograničiti na jedan u trajanju od pet godina.
5.ukinuti ured bivšeg predsjednika RH
3.  POREZNI SUSTAV
Stanje
Više je nego jasno da sadašnji porezni sustav Republike Hrvatske pogoduje jedino političkoj eliti na vlasti koja slobodno raspolaže čak s 92% javnih financija.
Porazna je činjenica da s preostalih 4% raspolaže Grad Zagreb, a da je na dispoziciji svih općina, gradova i županija u Republici Hrvatskoj preostalo samo 4% javnih financija.
Drugim riječima, financije su u rukama Vlade RH, aktualne državne vlasti, odnosno političke stranke ili koalicije koja potpuno slobodno politički odlučuje kuda će i u što usmjeriti novce poreznih obveznika.
I tu treba tražiti glavni uzrok narasle korupcije i kriminala u vrhu državne vlasti i posljedično osiromašenje pojedinih regija u RH u koje politička opcija na vlasti nije imala interes ulagati.
Dosadašnja fiskalna i porezna politika bila je usmjerena isključivo na prikupljanje sredstava državnog proračuna i financiranje državne potrošnje, a nije bila usmjerena razvoju gospodarstva i ravnomjernom razvoju jedinica područne i lokalne samouprave.
Cilj
CiljDosadašnja fiskalna i porezna politika se mora promijeniti.
HDSSB traži da se lokalnoj i regionalnoj samoupravi kroz radikalnu promjenu poreznog sustava, decentralizaciju i dekoncentraciju osigura minimalno 30% sveukupnih javnih financija Republike Hrvatske s jasnim ciljem uspostave poreznog sustava koji će biti stimulativan za gospodarstvo, ali i za sve porezne obveznike.
U porezu na dohodak nužno je ponovno uvesti sustav plaćanja poreza prema financijskoj snazi poreznih obveznika.
Porezni prihodi se u većem dijelu moraju vratiti na područja gdje su ostvareni i trošiti za daljnji razvoj tih područja.
Mjere
Porez na dobit
Stopa poreza na dobit treba ostati na istoj razini od 20 %, ali on ne smije kao sada biti isključivi prihod države, nego zajednički prihod i države i jedinica lokalne i regionalne samouprave.
Porez na dobit mora se obračunavati prema mjestu nastanka, a ne prema sjedištu pravne osobe.
Dobit koja se reinvestira u modernizaciju proizvodnih kapaciteta ili u povećanje istih mora se osloboditi poreza kako bi se stimuliralo poduzetnike na povećanje gospodarske aktivnosti, otvaranje novih radnih mjesta i smanjenje nezaposlenosti.
Porez na dohodak
Potrebno je smanjiti doprinose iz i na plaće te povećati iznos minimalne plaće kako bi se efekt smanjenja bruto plaća odrazio na povećanje neto plaća po zaposlenom.
Moraju se ozakoniti učinkoviti mehanizmi za kontrolu isplata plaća kako se više ne bi događalo da se plaće ne isplaćuju po nekoliko mjeseci ili da se radnici prijavljuju na minimalnu plaću, a da se razlika do stvarne plaće isplaćuje na neki drugi način koji ulazi u sferu sive ekonomije.
U cilju pravednijeg poreznog opterećenja građana potrebno je ponovno uvesti oporezivanje dohotka od kapitala (dividendi i udjela u dobiti).
Zakonom o porezu na dohodak uvesti obvezu podnošenja poreznih prijava za sve građane koji ostvaruju bilo koju vrstu dohotka te ponovno vratiti olakšice za kamate na stambene kredite, dopunsko i dobrovoljno zdravstveno osiguranje, životno osiguranje i sl.
Porez na dodanu vrijednost
Porez na dodanu vrijednost mora postati zajednički prihod države, regionalne i lokalne samouprave jer je logično da se dio poreza vraća na područja na kojima je i ostvaren kako bi bio u funkciji razvoja tih područja.
Uvesti povlaštene stope PDV na hranu, obrazovanje, kulturu, šport, kao i sve ono što je u funkciji pronatalitetne politike.
Ostali porezi
Naplaćen porez na promet nekretnina mora biti isključivi prihod jedinica lokalne i regionalne samouprave.
Parafiskalni nameti
Parafiskalni nameti (njih 245) predstavljaju veliko opterećenje za gospodarske subjekte i građane.
Nužno je ukinuti sve parafiskalne namete plaćanjem kojih se ne dobiva nikakva protuusluga (razne naknade za razvoj, spomenička renta i dugi oblici renti, tv pretplata, naknade za razne certifikate i licence i sl.), a one namete koji su po svom karakteru neka od vrsta poreza na imovinu (npr. komunalna naknada) treba staviti u skupinu poreza kao fiskalnog prihoda.
4.  GOSPODARSTVO
Stanje
Stanje u hrvatskom gospodarstvu obilježava velika nelikvidnost i malih i velikih gospodarskih subjekata koja dovodi do stečajeva i otpuštanja radnika, slabe investicijske aktivnosti, zaostajanja investicija u proizvodne i prerađivačke industrije, a posljedica navedenog je veliki broj nezaposlenih.
Zaostajanje Slavonije i Baranje u odnosu na ostatak Hrvatske velikim dijelom je posljedica nekoordiniranosti Vladinih politika u stvaranju adekvatnog okruženja za poduzetništvo, mnoštvom administrativnih prepreka i regionalnim razlikama - manje investicijskih projekata, prometna zapostavljenost, maćehinski odnos prema poljoprivredi,...
Uspoređujemo li poduzetničku aktivnost prema regijama Slavonija i Baranja je na začelju, a veliki broj poduzetničkih poduhvata pokreće se iz nužde a ne uočenih poslovnih prilika.
Ciljevi
Gospodarski prioritet je zadržavanje postojećih radnih mjesta,
stimuliranje domaćih i stranih investitora na nova ulaganja u proizvodne pogone i otvaranje novih radnih mjesta,
te da svoju poslovnu aktivnost obavljaju u konkurentnoj, otvorenoj i transparentnoj Hrvatskoj koja svojim pravosuđem štiti vrijednosti tržišnog gospodarstva uz zaštitu prava radnika.
Hrvatskoj je neophodna provedba regionalne politike koja uzima u obzir regionalne konkurentske prednosti, ali i potrebu za potporu regijama koje zaostaju u razvoju o odnosu na ostatak Hrvatske.
Povećanje regionalne konkurentnosti postići će se kvalitetnijim obrazovanjem radne snage, korištenjem naprednih tehnologija, inovativnošću u svim aspektima gospodarske djelatnosti, umrežavanjem malih i srednjih poduzetnika i obrtnika u klastere koji će omogućiti uspješan nastup na globalnom tržištu.
Navedenim aktivnostima stvorit će se preduvjeti za snažniji izvoz prvenstveno na područje EU ali kojeg je neophodno podržavati kreditnim programima za izvoznike, istraživanjem inozemnih tržišta, nastupima na sajmovima, prezentacijama putem Interneta i sl.
Investicijski potencijal Slavonije i Baranje neophodno je sustavno i kontinuirano prezentirati potencijalnim domaćim i stranim ulagačima uz pružanje pune potpore pri pokretanju njihove djelatnosti što treba rezultirati prepoznatljivošću Slavonije i Baranje kao regije koja je orijentirana prema poduzetništvu.
Mjere
Jačanje poduzetničke aktivnosti
•poticanje strateških grana gospodarstva: poljoprivrede,
prerađivačke i prehrambene industrije,
obnovljivih izvora energije
i ruralnog turizma
•poticanje i obnova prerađivačke industrije s naglaskom na drvnu, kemijsku, metalnu, te prehrambenu industriju baziranoj na domaćim sirovinama
•  efikasna pravna zaštita od izbjegavanja plaćanja između pravnih subjekata
•skraćivanje roka plaćanja na 30 dana kako bi smanjili nelikvidnost gospodarstva
•smanjenje komunalnih i vodnih doprinosa kod velikih investicija
•  veća dostupnost financijskih instrumenata za  male poduzetnike (jamstvene agencije, fondovi, ...)
•izgradnja poduzetničkog okruženja i podizanje gospodarske konkurentnosti društva
•razvoj poduzetničkih inkubatora, tehnoloških parkova i centara za poduzetništvo s naglaskom na njihovu izvrsnost i održivost
•sustavno utjecanje na mobilnost i dodatno obrazovanje radne snage
•stimuliranje suradnje među poduzetnicima kroz udruženja, zadruge i klastere
•obrazovni programi u skladu s potrebama tržišta (poduzetnički pristup)
•inovativnost i otvorenost prema novim pristupima u poslovanju i tehnologiji čine okosnicu novog promišljanja razvoja poduzetništva u RH
•promoviranje uspješnih poduzetničkih primjera u školskom sustavu i široj javnosti
•pokretanje centara izvrsnosti u školskom sustavu i stimuliranje kreativnosti i inovativnosti
•deficitarna zanimanja stimulirati besplatnim školovanjem
Novozapošljavanje
•uvođenje posebnih programa s ciljem zadržavanja mladih, obrazovanih i radno sposobnih kadrova – ljudski kapital kao strateška konkurentnost RH u regiji
•smanjenje doprinosa iz i na plaće;
•oslobođenje doprinosa za svakog novozaposlenog na neodređeno vrijeme kroz određeno razdoblje; 100 % prva godina, 75 % druga godina, 50 % treća godina, 25 % četvrta godina;
•stimulacija novozapošljavanja kod izvozno usmjerenih proizvodnji
•sustavna aktivacija radno sposobnih uz bolju kontrolu raspodjele socijalnih naknada
Javne službe
•  učinkovitost javnih službi uz:
•   integriranje svih aktivnosti na jednom mjestu
• ubrzavanje procesa izdavanja dozvola/potvrda/suglasnosti o stalni monitoring brzine i kvalitete rješavanja zahtjeva
•   efikasnost u funkciji gospodarstva na svim razinama društva
• ukidanje ureda državne uprave na županijskim razinama a njihove nadležnosti dati jedinicama regionalne (područne) samouprave.
•  ukidanje suvišnih agencija i zavoda
5.  POLJOPRIVREDA
Stanje
Republika Hrvatska posjeduje sve potrebne resurse za razvoj poljoprivrede kao strateškog segmenta u razvoju hrvatskog gospodarstva i to od poljoprivrednog zemljišta, dovoljnih količina vode, šuma i očuvanog okoliša.
Na području istočne Hrvatske nalazi se 619.791 ha (ili 55,94% ukupnih oranica u Republici Hrvatskoj), a najviše ih je u Osječko-baranjskoj županiji 201.205 ha.
Ukupno stanje pogodnosti tla za navodnjavanje uz ograničenja korištenja prostora na području iznosi oko 400.000 ha, od toga najviše je u Osječko-baranjskoj županiji 150.769 ha, a buduće stanje pogodnosti tla za navodnjavanje uz izmjenu ograničenja korištenja prostora, te primjenu agro i hidrotehničkih mjera poboljšanja kvalitete tla iznosi 223.830 ha.
Osim toga iz rijeka Drave i Dunava, iz brdskih akumulacija, prirodnih i umjetnih vodotoka, te podzemne vode moguće je osigurati 223.800.000 m3/god.
Prekomjerni uvoz hrane, od 15 milijardi kuna uvezenih poljoprivrednih proizvoda u 2009. godini najbolji su pokazatelji stanja hrvatske poljoprivrede, sela i prehrambene industrije.
Usitnjenost poljoprivrednih površina razlog je povećanja troškova proizvodnje po jedinici proizvoda.
Ciljevi
Definirati jasnu politiku prema hrvatskoj poljoprivredi i hrvatskom selu koja je vidljiva kroz sljedeće odrednice razvoja:1. primarna poljoprivredna proizvodnja u funkciji zadovoljavanja potreba domaćeg tržišta i izvoza, razvoja prehrambene industrije koja mora stvoriti dodanu vrijednost iz kojeg će se financirati radna mjesta i biti servis primarnoj proizvodnji,
2.stvoriti konkurentnu poljoprivredu koja će biti sposobna odgovoriti zajedničkom europskom tržištu,
3.zaštiti domaću proizvodnju jačanjem svijesti kupca za kupovinu domaćih proizvoda
4.razvoj ruralnog turizma i jačanje ruralnog područja,
5.opstojnost hrvatskog sela na način da proizvodnja hrvatskog sela bude temelj razvoja ruralnog turizma kroz očuvani okoliš i prirodna bogatstva.
Od svega ovoga ne treba isključiti bogatu tradiciju i kulturnu baštinu koja je puna ponosa i želje za promjenama koje će uz jake politike osigurati bolje uvjete i standard života
Mjere
Izmijeniti strukturu poljoprivredne proizvodnje
Struktura poljoprivredne proizvodnje treba biti •60 % žitarice i industrijsko bilje, •20 % krmiva, •20 % povrće i voće
Izvršiti restrukturiranje poljoprivrednih proizvođača, na način da se poljoprivredni proizvođači koji obrađuju manje poljoprivredne površine opredijele za proizvodnju povrća i voća sa kojima se može ostvariti veći prihod po jedinici površine ili krmiva sa proizvodnjom mesa ili mlijeka, jer na manjim površinama ne mogu ostvariti rentabilnu proizvodnju žitarica i industrijskog bilja.
Ustrojiti robnu burzu
Osnivanje robne burze predstavljalo bi doprinos unapređenju tržišnog sustava poljoprivrednih proizvoda u Republici Hrvatskoj, doprinijelo bi većem stupnju izvjesnosti za proizvođače i prerađivače poljoprivrednih proizvoda o njihovoj tržišnoj poziciji u perspektivi, kao što bi doprinijelo i dinamičnijem razvitku tržišta kapitala.
Poljoprivredni proizvođači imali bi siguran plasman poljoprivrednih proizvoda, na taj način stabiliziralo bi se tržište poljoprivrednih proizvoda i time unaprijedila poljoprivredna proizvodnja.
Osiguranje preradbenih kapaciteta
Poljoprivredna proizvodnja koju ne prate potrebni preradbeni kapaciteti, bez obzira da li se radi o proizvodnji mlijeka, voća ili povrća ne stvara potrebnu dodanu vrijednost koja je osnova ukupnog gospodarskog razvoja, stoga je potrebno izgraditi preradbene kapacitete i povezati proizvođače da stvaraju finalne proizvode koji će imati tržište.
Preradbene kapacitete osigurat ćemo kroz :1.izgradnju hladnjača za prihvat, pakiranje, ambalažiranje i skladištenje svježeg voća, povrća i drugih poljoprivrednih proizvoda.
2.izgradnju pogona za proizvodnju zamrznute hrane.
3.izgradnju pogona prehrambene industrije s višim stupnjem finalizacije, prerada voća i povrća, prerada brašna, prerada mesa i mlijeka, prerada biljnih ulja, proizvodnja polugotovih proizvoda.
4.izgradnju pogona tzv. osnovne prehrambene industrije koji nisu dovoljno razvijeni ili ne postoje.
Mokra i suha prerada kukuruza, proizvodnja kvalitetnih i namjenskih tipova pšeničnog brašna, prerada uljarica i proizvodnja biljnih ulja, proizvodnja mesa, prerada soje,
5.osposobljavanje malih i srednjih obiteljskih gospodarstva za proizvodnju i preradu poljoprivrednih proizvoda. (proizvodnja, prerada i konzerviranje hlađenjem voća i povrća, proizvodnja i prerada mesa, proizvodnja i prerada mlijeka, prerada brašna, proizvodnja kvalitetnih i visokokvalitetnih vina i voćnih rakija).
Razvoj poljoprivredne infrastrukture
Intenzivna proizvodnja povrća, voća, kao i proizvodnja sjemenske robe traži, osim kvalitetnog zemljišta i potrebne količine vode, stoga je potrebno intenzivirati izgradnju sustava za navodnjavanje.
Uz navodnjavanje, odnosno dovođenje vode do parcela, potrebno je uspostaviti siguran sustav odvodnje viška vode s parcela, a to je moguće uređenjem kanala i uspostavom sustava koji će moći višak vode odvesti i umanjiti moguće štete u poljoprivrednoj proizvodnji.
Povezivanje poljoprivrednih proizvođača u proizvodne organizacije
Povezivanje poljoprivrednih proizvođača u proizvodne organizacija je temelj stvaranja konkurentnih proizvoda uz ostvarivanje dostatnih prihoda, a posebno u onim dijelovima gdje je vidljiv pad proizvodnje, smanjenje broja proizvođača, kao što je naglašeno u svinjogojstvu.
Nestankom domaće proizvodnje svinja i autohtonih pasmina nestati će i sirovina za naše autohtone proizvode, a što je nedopustivo uz svu tradiciju i znanje u ovoj proizvodnji.
Povezivanje poljoprivrednih proizvođača s znanstvenim institucijama, te primjena rezultata istraživanja u poljoprivrednoj proizvodnji rezultirao bi povećanjem same proizvodnje, smanjenjem unosa gnojiva i pesticida, a u konačnici vodi ka očuvanom okolišu i proizvodnji na načelima održive poljoprivrede.
Legalizacija svih poljoprivrednih objekata po jednostavnom postupku uz minimalnu naknadu
Žurna legalizaciju svih poljoprivrednih objekata jer samo s proizvodnjom u legalnim objektima u poljoprivredi mogu se povlačiti sredstva iz fondova EU.
Problem nelegalnih objekata u poljoprivrednoj proizvodnji prepoznat je od strane HDSSB stoga je i pripremljen prijedlog Zakona o izmjena i dopunama Zakona o prostornom uređenju i gradnji kojim je predložena legalizacija svih poljoprivrednih objekata izgrađenih do 31. 12. 2010. godine, a koji nije Vlada RH prihvatila već je donijela svoj Zakon o postupanju s nezakonitim građevinama, a kojem nije cilj legalizacija poljoprivrednih građevina nego apartmana i drugih stambenih građevina.
Jačanje proizvodnje certificiranih proizvoda i stvaranje brenda “proizvodi sela”
U stvaranju brenda „proizvodi sela“ potrebno je naglasak staviti na ekološku proizvodnja i prerada biološki vrijedne hrane budući da ti proizvodi imaju tržište, a koje će ulaskom u EU biti još veće.
Model financiranja
Poljoprivreda kao gospodarska djelatnost mora imati siguran model financiranja, a to je:•sredstva investicijskih fondova koje treba staviti u funkciju investicije
•stvaranjem agro-fonda dobili bi jamstveni fond za investicije u poljoprivredi, te bi bio u funkciji za sufinanciranja investicija u preradbene kapacitete
•sufinanciranjem kamata na kredite poslovnih banaka usmjerenih poljoprivredi
•smanjivanjem postojećih kamata na kredite u primarnoj poljoprivrednoj proizvodnji
•skladišnica mora postati financijski dokument
6.  PROSTORNO UREĐENJE I GRADITELJSTVO
Stanje
Osnovni problem prostornog uređenja u Republici Hrvatskoj je raskorak između stvarnog stanja i mogućnosti i formalno-pravnog i planskog stanja.
Propisi ne vode računa o realnosti i stvarnim mogućnostima, postavljaju se previsoki ciljevi koji se u pravilu ne ostvaruju.
Stvarnost se “pokriva” neutemeljenim dokumentima koji zadovoljavaju formu, ali ne i suštinu stvari.
Rezultat toga je sve manja kvaliteta i sve kompliciranije, duže i skuplje procedure.
Propisana je komplicirana i dugotrajna procedura donošenja prostornih planova u kojoj sudjeluje vrlo velik broj institucija, održavaju se stručne i javne rasprave, a konačan rezultat su nekvalitetni planovi koji predstavljaju prepreku investitorima.
Naselja i prostor izgledaju sve gore, a građani sve teže dolaze do potrebnih dozvola.
U graditeljstvu je slična situacija, građevine su sve nekvalitetnije i ružnije, a projekti se sastoje od sve više papira koji imaju potrebnu formu, ali ne i sadržaj.
Taj dugogodišnji raskorak je jedan od kompleksnih uzroka velikog broja bespravnih građevina na području RH.
Problem je vrlo velik i nerješiv u okviru sadašnjeg zakonodavstva.
Naročito je izražen u području poljoprivrede jer onemogućava korištenje sredstava EU za prilagodbu novim propisima.
Nedavno donesen Zakon o postupanju s nezakonito izgrađenim zgradama rješava samo dio problema uz znatne troškove i više pogoduje legalizaciji vila i vikendica na moru nego legalizaciji poljoprivrednih zgrada.
Konstantna je tendencija prebacivanja obveza države i svih institucija s javnim ovlastima na teret građana i investitora te stalno otimanje novca od istih uvođenjem mnogih neutemeljenih parafiskalnih nameta.
Primjeri su komunalni i vodni doprinos, skupa arheološka istraživanja koja idu na teret investitora, “spomenička renta” uz održavanje i uređenje zaštićenih zgrada na teret vlasnika, zaštita prirode koja vlasnicima nameće ograničenja bez nadoknade troškova itd..
Ne postoji sustav uređenja zemljišta i naselja, naime u uređenim društvima osim prostornih planova postoji niz drugih instrumenata koji omogućavaju lokalnoj samoupravi provedbu tih planova.
U RH je mali dio reguliran i to na nejasan način tako da JLS vrlo teško mogu provoditi svoje planove.
Naselja su nedovoljno komunalno opremljena, a gorući je problem opskrba vodom čiji nedostatak je faktor depopulacije pojedinih područja.
Zbog navedenog HDSSB postavlja sljedeće ciljeve i mjere za njihovo postizanje:Ciljevi Osnovni cilj je uspostava kvalitetnog, učinkovitog, realnog i provodivog sustava prostornog uređenja na načelima održivog razvitka.
Treba ići politikom „malih koraka“ prema zacrtanom cilju usklađeno s realnim mogućnostima društva.
Maksimalno u proces uključiti javnost te dati veći utjecaj pri odlučivanju.
Uređenje prostora je jedan od prioriteta svakog društva, a opće prihvaćanje pojedinih zahvata i projekata daje puno veću šansu uspjehu od onih koji budu nametnuti.
U području graditeljstva sustavno osigurati što veću kvalitetu vodeći pri tome računa o mogućnostima investitora i vlasnika građevina.
Prilikom ispunjenja obveza naročito onih koji proizilaze iz obveza prema EU potrebna je pomoć države.
Kao preduvjet bilo kakvom održivom sustavu gospodarenja prostorom razrješiti problem bespravnih građevina općom legalizacijom građevina izgrađenih do 31.12.1994. godine obzirom da je tada za veći dio RH nastupilo relativno stabilno mirnodopsko razdoblje i novim zakonima su postavljeni temelji današnjeg zakonodavstva.
Za područja koja su naknadno reintegrirana u pravni sustav RH odrediti kao datum opće legalizacije 31.12. godine u kojoj su reintegrirana (1995. odnosno 1998.).
Time bismo konačno prestali biti zarobljenici prošlosti i stalnih pokušaja ispravljanja stanja koje je nastalo u turbulentnim vremenima.
Tu je licemjerno govoriti o krivnji onih koji su gradili takve građevine tim više što velik broj sadašnjih vlasnika bespravnih građevina nisu oni koji su ih gradili.
Obzirom na važnost poljoprivrede za ovo područje legalizirati sve poljoprivredne građevine izgrađene do 31.12.2010. godine.
Potrebno je veće napore uložiti na komunalnom opremanju naselja, naročito pitkom vodom.
Mjere
1.Izmjena i dopuna Zakona o prostornom uređenju i gradnji i ostalih propisa koji su vezani s njim na slijedećim načelima:
•Zadržavanje načela prostornog uređenja iz sadašnjeg Zakona, ali korake do ostvarenja tih načela uskladiti s realnim mogućnostima ovog društva.
•Pojednostaviti proceduru donošenja planova u formalnom dijelu, a naglasak staviti na stvarno usklađenje međusobnih interesa korisnika prostora uz povećanje odgovornosti i digniteta urbanističke struke.
•Pojačati zaštitu pojedinaca u odnosu na sustav: oSpriječiti postavljanje zahtjeva, uvjeta, suglasnosti i slično javnih institucija kojima se na pojedinca prebacuje izvršenje radnji koje je institucija trebala po svojoj službenoj dužnosti izvršiti.
oObvezati donositelja plana na osiguranje dovoljnih sredstava za obeštećenje u razumnom roku vlasnika kojima plan umanjuje cijenu nekretnine ili ih sprječava u redovnom korištenju nekretnine, a istim mehanizmom osigurati da oni kojima plan povećava cijenu nekretnina ili im pogoduje na drugi način to moraju u realnom iznosu platiti.
oSpriječiti naplatu dodatnih troškova, naknada, pristojba i slično koji predstavljaju „harač“ (vodni doprinos, neutemeljene takse, naknada za parkirališna mjesta i slično).
Komunalni doprinos određivati u odnosu na stvarne troškove koje JLS ima na uređenju konkretnog područja.
Zaštititi one koji plate, a u roku ne bude izgrađena infrastruktura za koju je plaćeno.
o   Pojednostaviti postupke i „očistiti“ ih od bespotrebnih radnji i dokumenata.
oIzvršiti legalizaciju svih građevina izgrađenih do 31. 12. 1994. godine (za naknadno reintegrirana područja 1995. odnosno 1998.) „ex lege“ bez većih troškova jer je to jedina realna opcija za rješenje tog problema.
Osim toga legalizirati poljoprivredne građevine izgrađene do 31. 12. 1994. godine.
oUčiniti sve dokumente prostornog uređenja kao i druge akte koji se tiču gradnje dostupnim svima na jednostavan način.
oSpriječiti diskreciono pravo odlučivanja tijela koje sudjeluju u postupcima.
•Sadržaj projektne dokumentacije prilagoditi stvarnim potrebama temeljem pravila struke, a tehničke propise stvarnim potrebama i mogućnostima društva.
Naglasak staviti na kvalitetu sadržaja.
Pojačati odgovornost inženjerske struke, ali i njenu samostalnost.
U upravnom postupku se ne može i ne treba kontrolirati kvaliteta u stručnom smislu već samo ispunjenje zakonskih uvjeta za izdavanje akta.
•Osigurati lokalnoj i regionalnoj samoupravi jednostavne mehanizme provedbe dokumenata prostornog uređenja i uređenja građevinskog zemljišta.
Pojednostaviti i skratiti rješavanje imovinsko-pravnih odnosa i urediti katastar i zemljišnu knjigu.
•U najkraćem roku osigurati komunalno opremanje svih naselja naročito pitkom vodom.
7.  PROMET
Stanje
Općeniti problem je neravnomjeran i nedovoljan razvitak prometnih mreža i sustava na cijelom području Republike Hrvatske.
Prometnice i sustavi se financiraju prema političkim, a ne stručnim kriterijima te se prioriteti određuju prema slobodnoj procjeni političke većine.
Javni prijevoz je skup i nerazvijen te predstavlja jedan od faktora depopulacije pojedinih područja.
Problem je vrlo izražen na području Slavonije i Baranje koja je po većini pokazatelja prometno najslabije razvijen dio RH iako je geoprometno vrlo dobro smještena.
Investicije u razvoj prometnih mreža kasne u odnosu na preostali dio RH tako da se primjerice autocesta na koridoru Vc gradi tek sada i još nije izvjesno kada će biti dovršena iako se radi o relativno kratkoj i građevinski manje zahtjevnoj dionici, a vrlo bitnoj za šire okruženje.
Slično je i u željezničkom, riječnom i zračnom prometu u koje se nedovoljno i sa zakašnjenjem ulaže.
Nedovoljno je korištenje prednosti integralnog sustava prometa.
Planski dokumenti su nedovoljno utemeljeni te su podložni stalnim novim istraživanjima i izmjenama tako da se energija i sredstva troše stalno na izradu novih studija, strategija, planova i slično što je očit dokaz da, ili nisu kvalitetni ili su nepotpuni.
Takav način planiranja predstavlja znatan problem jer se radi o velikim i dugogodišnjim projektima koji ne trpe stalne izmjene.
Osim toga često su takvi dokumenti na državnoj, a posljedično i na nižim razinama međusobno neusklađeni što dovodi do nesagledivih posljedica.
Na našem području je očit primjer Višenamjenskog hidrotehničkog sustava za uređenje vode i zemljišta Osijek koji je u koliziji s ekološkom mrežom i Regionalnim parkom Mura-Drava.
HDSSB smatra da se navedeni problemi mogu riješiti ostvarenjem sljedećih ciljeva i mjera:Ciljevi Ravnomjeran razvitak prometnih mreža na temelju stručnih kriterija.
Kriteriji razvitka ne smiju biti isključivo ekonomski nego i u funkciji ravnomjernog razvitka cijelog područja RH.
Razvoj i veće korištenje svih sustava javnog prijevoza koji je zbog dugogodišnjeg zanemarivanja u nekim dijelovima postao nezanimljiv korisnicima koji su bili prisiljeni naći alternativna rješenja.
Na području Slavonije i Baranje povećati i ubrzati ulaganja kako bi se nadoknadilo zanemarivanje i dovršili započeti te pokrenuli novi projekti.
Maksimalno koristiti sredstva EU fondova za tu namjenu zbog čega je u najkraćem mogućem roku potrebno odrediti prioritete i pripremiti što više projekata.
Uspostaviti konzistentan, stručno utemeljen i međusobno usklađen sustav strateških i planskih dokumenata.
Mjere
1.   Uspostava jasnih, transparentnih, egzaktnih i stručno utemeljenih kriterija za financiranje  prometne mreže i sustava neovisnih o političkom lobiranju.
2.Javni prijevoz odrediti kao djelatnost od interesa za državu koja ga mora sufinancirati, ali i utjecati na znatno smanjenje cijena.
Sustav javnog prijevoza mora biti podređen politici ravnomjernog razvoja, ruralnog razvoja i populacijskoj politici i ne može se prepustiti tržištu.
Sustavno utjecati na povećano korištenje javnog prijevoza kako bi mu se vratio značaj.
Maksimalno integrirati sustave javnog prijevoza kako ne bi konkurirali jedni drugima već se međusobno nadopunjavali.
3.Hitno uskladiti strateške i planske dokumente na svim razinama.
4.Pripremiti što više projekata za financiranje sredstvima EU te pri tome odrediti stručno utemeljene prioritete na svim razinama.
5.Razvijati integralne sustave prometa na svim razinama.
6.Na području Slavonije i Baranje pojačati ulaganja u prometnu infrastrukturu kako bi se smanjilo zaostajanje prema drugim dijelovima RH.
8.  ZAŠTITA OKOLIŠA I ENERGETSKA UČINKOVITOST
Stanje
U Republici Hrvatskoj postoji vrlo velik raskorak između stvarnog stanja i propisa što se kompenzira neučinkovitim i nedosljednim provođenjem propisa te slabim inspekcijskim nadzorom.
Na papiru je sve idealno, produciraju se mnoge studije, propisuju mjere, ali kontrola je vrlo slaba i u stvari ne znamo točno kakvo nam je stanje okoliša dok se ne dogode incidenti.
Velik je problem gospodarenje otpadom i način rješavanja koji je planiran važećim dokumentima na razini države tako da je svakoj županiji omogućena izgradnja vlastitog centra za gospodarenje otpadom.
Nameće se jedna tehnologija (mehaničko-biološka obrada) bez konkretnih argumenata da se radi o najboljoj tehnologiji za naše potrebe.
Problematično zakonodavstvo koje nejasno razlučuje nadležnosti države, regionalne i lokalne samouprave čini sustav neučinkovitim.
Zaštita prirode nije utemeljena na stvarnim mogućnostima nego se štite pretjerano velika područja bez adekvatno osiguranih sredstava što dovodi do sustavnog umanjenja prirodnih vrijednosti.
Država sve veći teret zaštite prebacuje na pojedince, županije i lokalnu samoupravu te lokalna zajednica zaštićena područja većinom doživljava kao teret.
Postoji konstantna tendencija rasprodaje prirodnih i drugih bogatstava RH.
U području energetske učinkovitosti RH je preuzela određene obveze prema EU, koje su veoma stroge i moraju se provesti u vrlo kratkim rokovima (pretežito do 2020. godine).
To su direktive koje definiraju proizvodnju energije, uštedu energije, svojstva i uporabu građevinskih materijala te proizvodnju energije iz obnovljivih izvora.
HDSSB smatra da se navedeni problemi mogu riješiti ostvarenjem sljedećih ciljeva i mjera:Ciljevi Uspostaviti kvalitetan sustav zaštite okoliša i prirode usklađen s potrebama razvitka pojedinih područja.
Nadoknaditi lokalnoj zajednici i stanovništvu štete koje trpe radi ostvarenja tog cilja.
Sustavno raditi na stalnom podizanju svijesti o potrebi zaštite okoliša i prirode jer jedini efikasan sustav zaštite je onaj koji sami građani dobrovoljno provode u svakodnevnom životu i radu.
Mjere
1.Uspostaviti neovisan sustav praćenja stanja okoliša koji bi omogućio efikasno djelovanje inspekcijskim službama.
Izradu potrebne dokumentacije prilikom provedbe zahvata povjeriti neovisnim tvrtkama od strane tijela koje izdaju dozvole.
Nadležnosti objediniti da se sustav zaštite okoliša ne „rasprši“ na pojedine sastavnice bez sagledavanja cjeline.
Usprotiviti se rasprodaji i privatizaciji preostalih prirodnih vrijednosti kao što su vode i šume, te velikih infrastrukturnih sustava kao što je HEP.
Protivimo se izgradnji nuklearnih elektrana obzirom da nedavni događaji potvrđuju strah od NE bez obzira na uvjeravanja stručnjaka o sigurnosti istih.
2.Organizirati manji broj regionalnih centara za gospodarenje otpadom koji će poslovati profitabilno i učinkovito.
Tehnologiju obrade odabrati prema stručnim kriterijima vodeći računa o specifičnostima pojedinih područja.
3.U području zaštite prirode nužno je osigurati adekvatna sredstva iz državnog proračuna i/ili decentraliziranih sredstava.
Zaštita prirode ne smije ugrožavati kvalitetu života i rada stanovnika, a oni koji trpe ograničenja na zaštićenim područjima trebaju dobiti naknadu.
4.Povećati uporabu energije iz obnovljivih izvora.
U našim krajevima to je prvenstveno sunčeva energija te energija iz bio-mase i bio-plina.
Razraditi pravila i legislativu vezanu uz tu problematiku u svrhu organiziranja proizvodnje energije iz obnovljivih izvora na način da od toga imaju koristi i građani i lokalna zajednica, a ne samo privatni investitori.
Kroz niz godina se izdvajalo 0,005 kn po kWh potrošene energije.
Osigurati investiranje tih sredstava u proizvodnju električne energije iz obnovljivih izvora energije (OIE).
Razraditi način stimuliranja i sufinanciranja te oslobađanja od poreza pri provođenju takvih investicija.
Investiranjem prikupljenih sredstava u domaću proizvodnju potrebne tehnologije i proizvodnju energije iz OIE pridonijeti razvitku domaćeg gospodarstva.
5.Uspostaviti sustav stimuliranja i sufinanciranja projekata povećanja energetske učinkovitosti za građane.
Prvenstveno se radi o državnim subvencijama za ulaganje u takve projekte jer se ulaganja isplate tek nakon većeg broja godina.
Posredno bi to imalo višestruku korist jer bi potaklo domaću proizvodnju potrebne tehnologije i pokrenulo dio građevinskih radova.
Uključiti i lokalnu zajednicu stimulacijama i smanjenjem lokalnih davanja.
9.  TURIZAM I RURALNI RAZVOJ
Stanje
Republika Hrvatska po ostvarenju prihoda u turističkom smislu jest primarno mediteranska i primorska zemlja.
Kontinentalna Hrvatska je turistički izrazito privlačan prostor i ne možemo prihvatiti da je Hrvatska samo „Mediteran kakav je nekada bio!“.
Ne postoji strategija plasmana hrvatskih proizvoda, prvenstveno poljoprivrednih, u turističkoj sezoni na moru.
Slavonija i Baranja predstavljaju prirodno izrazito privlačan prostor bogat šumama, rijekama, florom i faunom.
Značajka ovog prostora je neistraženost, što može biti velika prilika u daljnjem razvoju turizma na ovim prostorima.
Potencijali nisu iskorišteni jer većina ulaganja države i dalje idu prema moru a kontinent i ruralni prostor su zanemareni.
Ciljevi
Na nacionalnoj razini potrebno je osigurati preduvjete za održivi razvoj turizma i na taj način spriječiti daljnju apartmanizaciju i betonizaciju obale, te osigurati razvoj temeljen na očuvanju prirodnih i kulturnih vrijednosti na moru i kontinentu.
Regionalni cilj je u razdoblju do 2015. godine udvostručiti broj noćenja u Slavoniji i Baranji do 600.000 uz praćenje strukture gostiju da se uz veći broj noćenja ne bi ostvarili niži prihodi zbog nižih cijena i slabije vanpansionske potrošnje kao na Jadranu.
Regija će uvijek primarno biti poljoprivredni kraj, ali ruralni turizam upravo temeljimo na nadogradnji poljoprivrede i dobivanju nove više vrijednosti proizvoda sa sela kroz ugostiteljsko-turističke usluge na vlastitom gospodarstvu.
Regulativu treba maksimalno pojednostaviti i pustiti Slavoncu, Baranjcu i Srijemcu da budu dobri domaćini, a onda će se turisti sigurno vraćati jer gostoprimstvo se kod nas ne mora učiti, ono je urođeno.
Mjere
1.Uskladiti planove razvoja turizma s prostornim planovima u cilju kvalitetnog upravljanja prostorom, kulturnom i prirodnom baštinom u funkciji razvoja turizma;
2.Osigurati programe poticanja vanpansionske potrošnje kroz unapređenje turističke ponude u cilju povećanja prihoda po gostu jer veći broj turista može osigurati niži prihod zbog nižih cijena smještaja i slabije vanpansionske potrošnje;
3.Omogućiti lokalnoj zajednici mogućnost odlučivanja o sudbini najznačajnijih turističkih resursa (U Slavoniji i Baranji su to parkovi prirode Papuk i Kopački rit, Ergele Lipik i Đakovo te Bizovačke toplice, Lječilište Lipik i Daruvarske toplice) jer danas se lokalnu zajednicu ne konzultira pri donošenju dugoročnih i strateških odluka.
Na svim gore navedenim primjerima, država se pokazala kao loš gospodar.
4.Pozicionirati Slavoniju i Baranju kao enogastronomsku destinaciju upotpunjujući ju ostalim sadržajima kao što su: biciklističke staze, arheološke rute, kulturne vrijednosti, sakralne objekte i baštinu, lovne i ribolovne sadržaje, manifestacije i dr.;
5.Poticati kongresni turizam koji u kombinaciji s ruralnom okolicom čini savršen spoj za teambuildinge poduzeća iz velikih gradova Hrvatske i inozemstva;
6.Graditi turizam doživljaja temeljen na lokalnim manifestacijama, običajima, living history programima, nematerijalnoj baštini (Vinkovačke jeseni, Svijet bajki Ivane Brlić Mažuranić u Slavonskom Brodu, Festival graševine u Kutjevu, Zlatne žice Slavonije u Požegi, Viteški turnir u Orahovici, Đakovački vezovi, Ljelje u Gorjanima, Slama u Baranji, Zemlja bez granica u Osijeku i dr.) i na taj način izbjeći sezonalnost i osigurati kontinuitet ponude, ali i potražnje u cijeloj godini;
7.Osigurati kvalitetnu edukaciju turističkog kadra tj. pokretanje Turističke akademije u suradnji gospodarstva, sveučilišta i lokalne zajednice;
8.Definirati točke posebnog zoološkog rezervata unutar Kopačkog rita i predložiti proglašenje Nacionalnog parka, dok bi rubna područja i dalje ostala pod zaštitom na razini Parka prirode.
Na taj način osigurao bi se brend koji nosi nacionalni park u svjetskim razmjerima, a u rubnim područjima nastavile bi se gospodarske aktivnosti kao i do sada uz određeni propisani nivo zaštite;
9.Ostvarivanje suradnje na razini nacionalne avio-kompanije, međunarodnih niskobudžetnih kompanija i Zračne luke Osijek jer Regija ima sve turističke preduvjete da postane avio-destinacija i da zadovolji najzahtjevnije inozemne goste.
10. OBRAZOVANJE I ZNANOST
Stanje
Obrazovanje i znanost u Republici Hrvatskoj prolazi značajnu, i nužnu, prilagodbu u mnogim dijelovima sustava pred skoro punopravno članstvo Republike Hrvatske u Europskoj uniji.
Nažalost, promjene koje bi pridonijele efikasnijem i kvalitetnijem obrazovanju i znanosti nisu provedene jer one traže donošenje vrlo konkretnih odluka u strategijskom, organizacijskom, programskom i financijskom smislu.
Programska preopterećenost učenika osnovnih i srednji škola, nedostatna i nepovoljna rješenja učeničkog prijevoza i smještaja u učeničke domove, niska razina izdvajanja za znanost, slaba i manjkava opremljenost obrazovnih ustanova, nekompatibilnost programa s potrebama tržišta rada, upisna politika pojedinih fakulteta orijentirana pretežito na profitabilnost ( kvantitet, a ne kvalitet ), visoka centraliziranost sustava, samo su dio problema koji opterećuju sustav obrazovanja i znanosti te njegove neposredne i posredne korisnike.
HDSSB predlaže sljedeće ciljeve i mjere radi rješenja problema u ovom području:CiljeviAfirmativna politika u sustavu obrazovanja i znanosti  mora se temeljiti na sljedećim odrednicama :•Republika Hrvatska mora učiniti dostupnim sve razine obrazovanja svim svojim građanima
•Paralelno s decentralizacijom, odnosno regionalizacijom Hrvatske potrebito je izvršiti i fiskalnu decentralizaciju te uspostavljanje učinkovitog okvira za regionalno planiranje i razvoj
•Objektivizirati upis učenika u srednje škole pri čemu ključnu ulogu mora imati učenikovo znanje, vještine i sposobnosti
•Stvoriti uvjete za izjednačenost i dostupnost izvora znanja na svim razinama obrazovanja
•Učiniti obrazovni sustav poželjnim za izbor budućeg zanimanja
•Omogućiti optimalno korištenje ljudskih potencijala u odgovarajućem vremenu i prostoru.
Mjere
Područje odgoja i obrazovanja
Republika Hrvatska odredila se za društvo znanja kao preduvjet društveno - ekonomskog i svakog drugog razvoja.
Da bismo to i ostvarili potrebito je:•      Svoj djeci u Republici Hrvatskoj učiniti dostupnim barem jedan od oblika predškolskog odgoja i naobrazbe.
•Osigurati dostupnost obrazovanja svima i nakon obveznog obrazovanja kroz besplatan ili subvencioniran prijevoz učenika u željenu srednju školu, odnosno kroz besplatan ili subvencioniran smještaj u učeničke domove.
•Stvarati centre izvrsnosti u specijaliziranim srednjim školama čime bi se omogućilo kvalitetno obrazovanje učenika zbog koncentracije stručnog osoblja, znatno bolje suvremene opremljenosti škola i svakodnevne provjere i primjene stečenih znanja.
•Značajno povećati ulaganja u poboljšanje standarda škola kroz nabavku suvremene opreme, nastavnih sredstava i pomagala; intenzivirati izgradnju, dogradnju ili obnovu školskih objekata te tako stvoriti uvjete za produženi boravak učenika.
•Primjerenije i poticajnije ulaganje u neposredne izvršitelje, učitelje i nastavnike, kroz objektivnije vrjednovanje i nagrađivanje njihova rada čime bismo ih značajno motivirali na kvalitetniji i efikasniji odgojno-obrazovni rad
•Promijeniti Zakon o udžbenicima na način da se odgovarajućim odredbama osigura sadržajna usklađenost udžbenika s nastavnim planovima i programima.
Za jedan nastavni predmet osigurati jedan kvalitetan udžbenik.
•U procesu regionalizacije Republike Hrvatske paralelno i odgovarajuće decentralizirati sustav odgoja i obrazovanja s posebnim naglaskom na fiskalnoj decentralizaciji i regionalnom planiranju razvoja obrazovanja.
•Uvođenje MALE MATURE kao završetak obveznog osnovnoškolskog odgoja i obrazovanja jer bi rezultati ostvareni na polaganju MALE MATURE omogućili objektivniji i poželjan upis učenika u odgovarajuću srednju školu.
•Upis u srednje škole elektronskim putem ( tzv. e-upis ) po uzoru na prijavu i upis na željeni fakultet nakon položene DRŽAVNE MATURE.
•Svim školama koje realiziraju isti program osigurati istu razinu opremljenosti, potpune stručne timove i kvalitetne objekte.
Područje znanosti i visokog obrazovanja
• Besplatno studiranje za sve studente koji uspješno završavaju svaku godinu studija sve do poslijediplomskog studija.
•Promjenu upisne politike na visokoškolskim ustanovama temeljem sveobuhvatne analize sadašnje upisne politike i njenog utjecaja na zapošljavanje visokoobrazovanih građana.
•Povećati izdvajanja za znanost tako da ona kroz srednjoročno razdoblje dostignu prosjek EU (umjesto sadašnjih 0,8 % na 2% )
•Omogućiti ustrojavanje nedostajućih studijskih programa na nekoj od sastavnica hrvatskih sveučilišta.
•Snažnije povezivanje fakulteta s gospodarstvom putem zajedničkih projekata.
•Umjesto fakulteta otvarati Odjele pri hrvatskim Sveučilištima, kao što je to slučaj u EU.
11.  ZDRAVSTVO
Stanje
Primarna zdravstvena zaštita (PZZ) u Republici Hrvatskoj je rascjepkana, sa raznolikom situacijom ordinacija na terenu: domovi zdravlja, zakupci, koncesionari, kvazi-privatnici.
To nikako nije sustav kojim bi javno zdravstvo moglo brinuti o zdravlju cjelokupne populacije.
Gomilaju se administrativni poslovi.
Zdravstvene ustanove prisiljene su se kontinuirano baviti sve većim brojem nezdravstvenih djelatnosti: zaštite na radu, protupožarne zaštite, spomeničke rente, planovima obrane itd.
I dalje cijeli niz stavki HZZO ne plaća poput: prava radnika zajamčena Kolektivnim ugovorom: regres, božićnice, darovi za djecu, otpremnine, financiranje uprave i upravnih vijeća ili financiranje specijalističkog usavršavanja koje je HZZO jednostrano ukinuo.
Povećanje režijskih i materijalnih troškova ne prati adekvatno povećanje prihoda od HZZO-a.
Financiranje neprofitabilnih djelatnosti (RTG, dijaliza) HZZO ne sufinancira.
Financiranje PZZ: cijene usluga nisu bitno promijenjene (u zadnjih 15 godina povećanje je manje od 10%.
Sustav glavarina ne prepoznaje stanovnike i područja koje imaju različite demografske, socijalne i ekonomske uvjete u zdravlju i bolesti.
Na taj način se regija Slavonije, Baranje i zapadnog Srijema stavlja u podređen položaj.
Nelogičnosti idu toliko daleko da se sustavno smanjuje razina kvalitete zdravstvene skrbi – nedavno je promijenjen Pravilnik o minimalnim uvjetima opreme prostora i kadrova za tzv. područna rodilišta koji od rodilja traži pismeni pristanak za porod u rodilištu i odricanje od svake odgovornosti, što je nedopustivo i nepoznato u modernim zdravstvenim sustavima.
Promijenjen je Zakon o radnom vremenu.
Temeljem istog zaposlenici nisu dužni raditi preko 48 sati tjedno, niti u pripravnosti, što praktično znači da se za dijagnostičke i ambulantne jedinice, te rodilišta u PZZ neće moći pronaći stručni kadar.
Ciljevi
•U duhu razvoja socijalne države osnovna zdravstvena skrb treba biti besplatna i dostupna svima
•PZZ treba rasteretiti i poticati njen razvoj, jer je ona garancija dostupnosti zdravstvene zaštite
•Razvijati polikliničko-dijagnostičke centre u svim većim mjestima u regiji, kako bi osnovna dijagnostika bila jednako dostupna
•Osnovati centre za hemodijalizu u svim gradovima regije
•Poticati nacionalne programe prevencije: raka, kardiovaskularnih bolesti, debljine, pušenja, ostalih ovisnosti
Mjere
•Nužno provesti regionalizaciju, kako bi zdravstvenu zaštitu mogli prilagoditi potrebama naše regije
•Mrežu ljekarničke djelatnosti prilagoditi potrebama terena kako bi i manjim mjestima osigurali ljekarne
•Ponovno oformiti depoe lijekova zbog dostupnosti svim stanovnicima regije
•Ojačati polikliničko-konzilijarnu službu u svim gradovima regije
•Pojačati aktivnosti da palijativna skrb i hospicij dobiju na važnosti
•Ministarstvo zdravstva mora donijeti čvrste zakonske okvire organizacije i funkcioniranja PZZ koji će jednako vrijediti za cijelo područje RH.
Privatizacija PZZ znači daljnje raslojavanje i znači mogućnost čak i osnovnog liječenja samo za one koji to mogu platiti.
•Potrebno je načiniti plan i program potrebnih specijalista u PZZ i iste u dovoljnom broju financirati.
•Sve rashodovne stavke u PZZ moraju biti plaćene, jer u protivnom zdravstvene ustanove neminovno posluju sa gubicima.
•Potrebno je odobriti dovoljan broj specijalizacija iz ortodoncije uz njihovo financiranje.
Nedopustivo je da se u tom smislu zapuštaju cijele generacije djece.
•Financiranje mora biti primjereno stvarnim potrebama stanovništva.
Ne može jednako biti valoriziran stanovnik velikog grada, prigradskog naselja, udaljenog sela ili otoka.
•Uključiti središnju državu u podržavanje projekata na razini PZZ
•  Sustav plaćanja usluga u zdravstvu („plava knjiga“) treba temeljito redefinirati  i ukinuti apsurdne situacije zbog kojih je nerentabilno učiniti osnovne zdravstvene zahvate.
12. KULTURA
Stanje
U sadašnjem ustroju jedinica lokalne samouprave institucije kulture dijele se na one koje su od nacionalnog značenja i od interesa su za Republiku Hrvatsku i one druge, koje su lokalnog značenja.
Ovakva gruba podjela prema sadašnjem ustroju pretpostavlja i način financiranja iako ne i uvijek, s obzirom da centralna vlast, tj. Ministarstvo kulture izravno iz državnog proračuna financira pojedine programe za koje ministarstvo smatra da su od nacionalnog interesa, ne uvažavajući prijedloge regionalnih jedinica lokalne samouprave.
U pravilu, tko je bliže centralnoj vlasti, čitaj: tko je uz stranku na vlasti, ima daleko veće šanse da dobije više sredstava, tako da vrlo često kriteriji financiranja nije kvaliteta predloženih programa, nego stranačka pripadnost.
Slično je i u slučajevima imenovanja čelnih ljudi institucija kulture, jer ministarstvo potvrđuje ravnatelje institucija kulture s nacionalnim predznakom, ili ih izravno imenuje, a što nije dobro s obzirom da je kriterij stranačka pripadnost, a ne rezultati, stupanj obrazovanja, znanje i slično.
Ciljevi
Novi regionalni ustroj Republike Hrvatske koji je predstavljen na početku ovoga programa pretpostavlja također i institucionalnu i financijsku decentralizaciju kulture.
Svaka od regija doista ima svoje kulturološke specifičnosti koje su uzrokovane već samim povijesnim slijedom, a koje nužno treba i njegovati i isticati, jer su upravo te kulturne raznolikosti one vrijednosti koje čine kulturno bogatstvo Hrvatske.
Baš te specifičnosti predstavljaju nacionalni interes Republike Hrvatske i treba nam biti cilj da se razvijaju, naglašavaju, njeguju i predstavljaju Republiku Hrvatsku u svijetu.
Cilj nam je da se kroz ulaganja poglavito u ljudske potencijale, te financijsku decentralizaciju i osamostaljenje kroz kulturnu autonomiju regija, da mogućnost da se regije približno na jednak način i uz iste uvjete i mogućnosti dokazuju i unapređuju i to kroz nacionalno-regionalne institucije kulture. nacionalno-regionalna kazališta, nacionalno-regionalne muzeje i galerije, nacionalno-regionalne knjižnice i slično.
Cilj je da Republiku Hrvatsku u svijetu predstavljaju u prvom redu nacionalne i nacionalno-regionalne institucije kulture.
Cilj je također obaveza nacionalno-regionalnih institucija da vode brigu i daju punu potporu kulturnom identitetu nacionalnih manjina na svom prostoru, te da ostvaruju kulturnu suradnju s graničnim zemljama, a kulturnu politiku prema Europi i svijetu neka vodi Ministarstvo kulture i financira na odgovarajući način.
Mjere
1.Izvršiti reorganizaciju i ustroj institucija kulture na: a)nacionalne institucije kulture b)nacionalno-regionalne institucije kulture c)lokalne institucije kulture.
2.U skladu s ustrojem iz točke 1. izmijeniti sustav financiranja i to: 1a) Financiranje iz proračuna Republike Hrvatske
1b) Najveći dio mora se financirati iz državnog proračuna na način da nacionalno-regionalne institucije kulture dođu u položaj da umjetnici, zaposlenici u takvim institucijama imaju približno isti ili sličan socijalni status u cijeloj Republici Hrvatskoj.
Iz državnog proračuna moraju se financirati regionalni programi sukladno pravilima i kriterijima, to mora postati obveza središnje vlasti, a ne volja pojedinca, s obzirom na političku ili stranačku pripadnost.
Izbor i imenovanje čelnih ljudi u navedenim institucijama trebaju se provoditi kroz javne natječaje, a imenovati od strane regionalne jedinice lokalne samouprave.
1c) Financiranje iz proračuna jedinica lokalne samouprave.
3.Da bi se ostvarili predloženi ciljevi, nužno je donijeti i nove zakone ili pristupiti izmjeni postojećih, a posebice se to odnosi na Zakon o kazalištima i Zakon o muzejima, s obzirom da treba suštinski mijenjati ustroj kao i način financiranja, te položaj i status umjetnika u institucijama kulture.
13.   ŠPORT
Stanje
Šport je visoko vrijedna djelatnost hrvatskog društva koja je u najtežim trenucima naše rane povijesti bila najbolji promotor Hrvatske i gotovo jedina poveznica sa svijetom.
Športski rezultati ostavljali su bez daha svjetsku javnost, a športaši su postajali moralne ikone naše borbe za samostalnost.
Šport Republike Hrvatske suočen je s temeljnim problemom vođenja, ustroja i organizacije koji je u ovom trenutku disperziran na tri športska tijela – Ministarstvo znanosti, obrazovanja i športa, Hrvatski olimpijski odbor i novoosnovano Nacionalno vijeće za šport, te nije definirano krovno i odgovorno športsko tijelo.
Financiranje športa uglavnom se vrši iz proračuna općina, gradova i županija, te se čak 70-80 % športa odvija na lokalnoj razini (trenažni proces, stručni rad, sustav natjecanja, športski objekti).
HDSSB podržava sljedeće ciljeve i mjere u rješavanju sadašnjeg stanja: Ciljevi Važnost i provedba cijeloživotnog tijelovježbanja, danas je standard svakog demokratskog i humanog društva, što za posljedicu ima zaokret prema zdravom načinu života, te zadovoljnom i prosperitetnom društvu u cjelini.
Cijeloživotno tijelovježbanje provodit će se putem tjelesne i zdravstvene kulture i športa djece predškolske, školske i studentske dobi, treninga i natjecanja perspektivnih, kvalitetnih i vrhunskih športaša, rekreacije građana, te športa osoba s invaliditetom.
Ustroj i organizacija športa, potpomognuta zakonskim regulativama, omogućit će dostupnost športa svim zainteresiranim subjektima društva, darovitim napredovanje, a ostalima zadovoljstvo sudjelovanja u športskim aktivnostima.
Tjelesna pismenost društva i pojedinca integralni je dio društva znanja
Mjere
Kvalitetnijim ustrojem i organizacijom športa kroz jedno titulirano, odgovorno tijelo (Ministarstva športa ili Državne uprava za šport), u suradnji s Hrvatskim olimpijskim odborom, sustavno će se, kvalitetnije i racionalnije, definirati i primjenjivati cijeloživotno tijelovježbanje kroz obrazovni sustav, školski i studentski šport, zakonsku regulativu (Zakon o športu), nadzor, primjenu i poštivanje Zakona, strategiju, stručni rad, planiranje, izgradnju, održavanje i upravljanje športskim objektima, zdravstvenu zaštitu športaša, rekreaciju, status vrhunskih športaša za vrijeme i nakon njihove športske karijere.
Inkluzija u rekreativne športske aktivnosti što većeg broja osoba s invaliditetom, posebice invalida domovinskog rata, dostupnost prilagođenih športskih terena i objekata, kao i senzibilizacija društva za probleme osoba s invaliditetom dovest će do poboljšanja općeg zdravstvenog stanja i kvalitetnije socijalizacije osoba s invaliditetom.
Najkvalitetniji športaši s invaliditetom, vrhunski šport zadovoljavat će putem Hrvatskog paraolimpijskog odbora.
Lokalni šport zasigurno je manje atraktivan za moguće sufinancijere (sponzore), u odnosu na reprezentativni, nacionalni šport, pa se decentralizacija športa nameće kao jedino moguće rješenje.
Isto tako, usklađenje porezne politike s Europskim trendovima u odnosu na šport, povećanje poreznih olakšica za gospodarstvenike, povećanje postotka izdavanja za šport od „Igara na sreću“, racionalizacija sustava športa (u odnosu na školski i klupski šport i sl.), povećanje izdvajanja iz Proračuna (općinskog, gradskog, županijskog i državnog), definiranje obveznog postotka izdvajanja iz Proračuna za šport, smanjenje nameta klubova prema Nacionalnim savezima (članarine, kotizacije, suci, delegati, i sl.) uvelike će doprinijeti povećanju financijskih sredstava potrebnih za šport.
Hrvatska nije spremna, niti ima uvjete za privatizaciju klubova.
Postojeću problematiku „preoblikovanja“ klubova koji su se našli u problemima (nogomet, košarka, rukomet…) treba riješiti prilagodivši postojeće Zakone, vodeći računa da se ne uruši sustav hrvatskog športa, ali i da se zaštiti tradicija i vrijednost koju Hrvatska ima kroz te klubove.
Sustav športa ne treba miješati profesionalne i amaterske klubove.
14. HRVATSKI BRANITELJI I DOMOVINSKI RAT
Stanje
Domovinski rat najvažniji je dio novije hrvatske povijesti.
Hrvatski narod je u nametnutom, pravednom i oslobodilačkom ratu protiv agresije velikosrpskih snaga izborio svoju slobodu i život u nezavisnoj, samostalnoj i suverenoj, svojoj Državi.
Brojne ljudske žrtve, razrušeni domovi, uništeno i osiromašeno gospodarstvo i ogroman teritorij koji je i dalje pod minama, još i danas predstavljaju problem s čijim se posljedicama svakodnevno susreću svi građani Hrvatske.
Hrvatski branitelji najzaslužniji su za slobodnu, samostalnu i neovisnu hrvatsku Državu, Državu u kojoj žive naša djeca i u kojoj trebamo graditi sigurnu budućnost za sve slojeve hrvatskih građana.
Upravo zbog nemjerljivog doprinosa hrvatskih branitelja u stvaranju hrvatske Države, hrvatski narod je posebno osjetljiv na nepravdu i pogreške pričinjene braniteljskoj populaciji koje su dovele do kriminalizacije Domovinskog rata.
Neprimjeren odnos središnje državne vlasti prema braniteljskoj populaciji i Domovinskom ratu opravdano je izazvao nezadovoljstvo, nemir i razočaranje.
Izostala je reakcija vlasti na sramotne kvalifikacije haškog tužiteljstva o „Oluji“ kao udruženom zločinačkom poduhvatu i odgovornosti cjelokupnog vojnog i političkog vrha na čelu s prvim hrvatskim predsjednikom dr. Franjom Tuđmanom.
Kriminalizacija Domovinskog rata nastavila se s progonom hrvatskih branitelja i izručivanjem hrvatskih generala Haškom sudu, ali i progonima i presudama na hrvatskim sudovima.
Hrvatskoj politici bilo je važnije udovoljiti zahtjevima europskih i svjetskih centara moći od zaštite hrvatskih nacionalnih prava i interesa.
Branitelji su svakodnevno izloženi diskriminaciji, oduzimaju im se stečena prava, neopravdano ih se proziva povlaštenom populacijom građana unatoč činjenici da je ogromna većina bez posla, bez stalnih primanja i riješenog stambenog pitanja, većinom ugrožena zdravlja i da živi na rubu životne egzistencije.
Svjedoci smo zabrinjavajućeg podatka da je preko 2 000 hrvatskih branitelja počinilo samoubojstvo.
Do kada će branitelji podizati ruku na sebe ?
Do kada će biti prisiljeni zahtijevati istinu i pravdu ?
Do kada će biti primorani zahtijevati poštovanje ?
Ono poštovanje koje im istinski pripada jer su dali svoje živote, svoje dijelove tijela i sve što su imali, za ono što svi mi imamo danas.
Šesnaest godina nakon završetka Domovinskog rata, hrvatski narod je frustriran činjenicom da velikosrpski agresor još uvijek nije sankcioniran za koncentracijske logore, masovna ubojstva i silovanja žena i da se ne procesuiraju oni koji su činili sve te zločine na hrvatskom tlu.
HDSSB će se trajno zalagati za očuvanje i zaštitu povijesne istine, dostojanstva i značenja Domovinskog rata.
Polazeći od ovih činjenica smatramo da su hrvatski branitelji sastavni i zaslužni dio hrvatskog društva i Države, da im se mora osigurati sustavna briga, skrb i pomoć u rješavanju problema s kojima se svakodnevno susreću.
Ciljevi i mjere:
-poboljšanje zakonske regulative i uklanjanje svih negativnosti koje su proistekle iz postojećeg zakona o braniteljima
-zaštita dostojanstva i prava hrvatskih branitelja i članova njihovih obitelji
-poboljšati materijalni i društveni položaj hrvatskih branitelja kroz zapošljavanje i stručno osposobljavanje za nova radna mjesta i samozapošljavanje
-dosljedna provedba stambenog zbrinjavanja hrvatskih branitelja, poglavito invalida i dragovoljaca
-osigurati što veću dostupnost psihološke i pravne pomoći svim braniteljima
-kroz besplatno liječenje i rehabilitaciju na svim razinama, osigurati cjelovitu zdravstvenu zaštitu branitelja i članova njihovih obitelji
-pojačati aktivnosti traženja nestalih branitelja i civila
-osigurati zaštitu digniteta Domovinskog rata i zaštitu hrvatskih branitelja od progona
-ustrajati na pravnom sankcioniranju za zločine počinjene od strane velikosrpskog agresora i nadoknadi za pričinjene ratne štete sukladno međunarodnom pravu
-objaviti službeni registar hrvatskih branitelja
-kroz redovan nastavni program povijesti u osnovnoj i srednjoj školi uvesti predmet o Domovinskom ratu i stvaranju Republike Hrvatske
-pojačati aktivnosti na prikupljanju sredstava za deminiranje miniranih površina i aktivnosti samog deminiranja
15. RAVNOPRAVNOST SPOLOVA I PRONATALITETNA POLITIKA
Stanje
Hrvatski sabor je 2003. godine po prvi put donio Zakon o ravnopravnosti spolova koji ravnopravnost spolova definira kao jednaku prisutnost muškaraca i žena u svim područjima javnog i privatnog života, dok je Zakonom iz 2008. godine uređeno niz posebnih mjera u cilju ravnopravnosti spolova u svim segmentima života i rada.
Pa ipak, i dalje je u svakodnevnom životu niz primjera i situacija u kojima žene i muškarci nisu ostvarili željenu ravnopravnost.
Iako se kroz posebne mjere kao specifična pogodnost osobama određenog spola omogućuje ravnopravno sudjelovanje u javnom životu, odnosno otklanjaju postojeće nejednakosti, primjerice zaštita žena u vezi s trudnoćom i materinstvom, ove mjere u praksi još uvijek ne postižu one rezultate koji su Zakonom zajamčeni.
U praksi se očituje činjenica da trudnice i majke s malom djecom nisu jednako poželjni radnici kod mnogih poslodavaca, osobito u privatnom sektoru, iako niti javni sektor u tom smislu nije izuzet.
Žene majke i dalje ne mogu jednako uspješno napredovati u karijeri, one su u svojoj „ravnopravnosti“ dobile dodatne obvezne, uz obiteljske moraju se dokazivati i na poslu kako bi uvjerile poslodavca da mogu ravnopravno i jednako kvalitetno obavljati poslove kao i njihovi kolege.
Populacijska politika je važan dio ukupne politike jer negativna demografska kretanja ne samo da dovode do izumiranja nacije, nego stvaraju znatne probleme u mirovinskoj i socijalnoj politici.
Već je sada omjer zaposlenih i umirovljenika 1,4:1.
Podaci govore i o sve manjem broju novorođene djece u odnosu na broj umrlih građana Republike Hrvatske.
U 2010. godini umrlo je u Republici Hrvatskoj 52 414 građana, a rođeno tek 44 577 djece.
Brojke govore o situaciji koja je izuzetno zabrinjavajuća, dok pojedina relevantna istraživanja pokazuju da će uz ovakav negativan prirast stanovništva, Republika Hrvatska do 2050. godine imati čak milijun stanovnika manje !
Kvalitetna pronatalitetna politika postiže se povećanjem životnog standarda građana i stvaranjem materijalnih preduvjeta koji će potaknuti bračne parove na roditeljstvo.
Jer, strah od siromaštva i opći nedostatak bilo kakve perspektive, za najveći broj hrvatskih građana ne mogu poticajno djelovati na populacijsku politiku
Ciljevi:
-stroga kontrola primjene propisa vezanih uz ravnopravnost spolova, a posebice zaštita majki i trudnica na tržištu rada
-razvijati svijest građana da su oba spola potpuno ravnopravni sudionici u društvu, od statusa u obitelji i poslu do bavljenja politikom
-ostvarivanje jačih mjera nacionalne pronatalitetne politike
-   osigurati mjere koje će mladima osigurati financijsku  sigurnost i dati mogućnost za zasnivanje bračne zajednice i roditeljstvo
-osigurati dovoljne kapacitete javnih ustanova koja skrbe o djeci (jaslice, vrtići, cjelodnevni boravci za školsku djecu nižih uzrasta)
-ravnomjerni razvoj svih područja Republike Hrvatske, osobito razvijati selo kao poželjno mjesto stanovanja i rada
-zaustaviti proces kontinuirane koncentracije stanovništva u velikim gradovima i izumiranje pojedinh dijelova Hrvatske
Mjere:
-pojačati nadzor nad primjenom propisa o ravnopravnosti spolova u svim segmentima, naročito kod zapošljavanja
-osigurati primjerenu naknadu za vrijeme rodiljnog dopusta i bolovanja u visini pune plaće
-za troje i više djece osigurati poseban mjesečni dodatak za svako dijete do završetka školovanja
-mladim obiteljima osigurati povoljnije uvjete za kupovinu prvog stana po propisanim standardima
-osigurati određeni broj stambenih jedinica na području cijele Republike Hrvatske za mlade obitelji u tretmanu socijalne skrbi
-iz državnog proračuna pomoći lokalnoj samoupravi na ruralnom području za otvaranje predškolskih ustanova i jaslica po modelu prihvatljivom za manje zajednice
-razvijati mrežu škola radi što bolje dostupnosti učenicima
-razvijati mrežu zdravstvenih usluga, posebice na primarnoj razini zdravstvene zaštite
-samohranim roditeljima uz iste uvjete zakonski dati prednost kod zapošljavanja i kod rješavanja stambenog pitanja na razini lokalne samouprave
-adekvatnim mjerama osigurati provođenje zakonskih obveza uzdržavanja djece nakon razvoda braka, odnosno izvanbračno rođene djece
-propise o postupcima umjetne oplodnje uskladiti s europskim propisima.
16. SOCIJALNA POLITIKA
Stanje
U svjetlu odredbi Ustava Republike Hrvatske, Programa Hrvatskog demokratskog saveza Slavonije i Baranje i u skladu sa stajalištem da je socijalna sigurnost, u socijalnoj državi, naravna posljedica gospodarskoga napretka Republike Hrvatske te institucija koja pridonosi gospodarskom razvoju, HDSSB se zalaže:•za razvoj gospodarstva koje potiče materijalno blagostanje i svojim širenjem sigurnosti zarada i sigurnosti u zapošljavanju, svojom uspješnošću - povećava kvalitetu življenja i izaziva poštovanje i zahvalnost,
•za stupanj socijalne sigurnosti koji jamči svim građanima, zaštitu od glavnih rizika: bolesti, materinstva, nezaposlenosti, starosti, povrede na radu, obiteljskih neuravnoteženosti i dr.
•za smanjenje društvenih (socijalnih) nejednakosti kao: etičkog, socijalnog, političkog i gospodarskog imperativa hrvatskoga društva,
•stalnu borbu protiv socijalne isključenosti i siromaštva,
•za promicanje modela pravednog društva u kojemu se društvena pravednost provodi ispravnom raspodjelom društvenih povlastica i tereta na članove društva, od kojih su najvažniji bogatstvo, dohodak i druga materijalna sredstva.
Međutim, tu se mora uključiti i nematerijalna društvena dobra, poput različitih prava, mogućnosti, moći i puno poštovanje ljudskog dostojanstva - kao jednoga apsolutnog kriterija vrednovanja tj. takvoga koji ne može biti dan na milost i nemilost ničijoj samovolji, jer puno dostojanstvo čovjek postiže time, što uz prikladna sredstva efikasno  slijedi svoj cilj u slobodnom izboru dobra,
•za otvorenost, tj. veću ili manju mogućnost za svakoga da se uspne do željene duhovne i društveno-gospodarske razine,
•za usklađivanje socijalne pravde, kolektivnog preuzimanja troškova i učinkovitost upravljanja gdje nema izrabljivanja, marginalizacije, nemoći, kulturnog imperijalizma, nasilja, nepravednosti u raspodjeli niti socijalne isključenosti.
Ciljevi
•HDSSB ima za cilj unaprjeđenje demokracije, njezinih vrijednosti i dobrobit svih građana Republike Hrvatske.
HDSSB nudi svim građanima Slavonije i Baranje i cijele Republike Hrvatske, prostor slobode, sigurnosti i pravde, te jedinstveno tržište na kojemu je utakmica slobodna i nije lažna,
•HDSSB djeluje za trajni razvoj regije Slavonije i Baranje i Republike Hrvatske, zasnovan na uravnoteženom gospodarskom rastu, socijalnom gospodarstvu i visoko konkurentnom tržištu, koje stremi punoj zaposlenosti i socijalnom napretku, te višoj razini zaštite i kvaliteta okoliša.
On promiče znanstveni i tehnički napredak,
•HDSSB se zalaže za suzbijanje socijalne isključenosti i diskriminacije i promiče pravdu i socijalnu zaštitu, jednakost između muškaraca i žena, solidarnost među generacijama i zaštitu prava djece,
•HDSSB promiče ekonomsku, socijalnu i teritorijalnu koheziju Republike Hrvatske i solidarnost između regija Republike Hrvatske,
•HDSSB doprinosi miru, sigurnosti, trajnom razvoju Republike Hrvatske,
solidarnosti i uzajamnom uvažavanju među građanima Republike Hrvatske,
slobodnoj i pravednoj trgovini,
suzbijanju siromaštva i zaštiti prava čovjeka, osobito prava djece,
kao i strogom poštovanju hrvatskoga prava, osobito poštovanju načela Hrvatskoga ustava,
•HDSSB, kao politička stranka slobodarske i regionalne orijentacije, zalaže se za princip socijalne države koja štiti egzistencijalni minimum građana.
Socijalna država mora biti država zajamčenih i ostvarivih socijalnih prava.
•HDSSB se protivi gomilanju normativne regulative iz područja socijalnog zakonodavstva bez ekonomskog pokrića.
Prava bez ekonomskog pokrića nisu ništa drugo nego manipulirana i fiktivna sredstva.
HDSSB se zalaže za:•politiku osiguravanja i zajamčenog egzistencijalnog minimuma
•politiku socijalnog zbrinjavanja građana
•politiku ispunjavanja obveza prema umirovljenicima
•politiku reforme zdravstvenog sustava
•politiku participacije u zdravstvenom sustavu ili kombinacije uloge države i pojedinca
•politiku zaštite prava hrvatskih branitelja i njihovih obitelji
•politiku socijalnog partnerstva kao najprimjereniju politiku dijaloga između udruga poslodavca, posloprimca i vlasti
•politiku socijalnog dijaloga radi bolje i učinkovitije artikulacije društvenih interesa.
•reformu mirovinskog sustava.
HDSSB će se zalagati za takvu socijalnu sigurnost kojom će se jamčiti minimum socijalne sigurnosti građanima u određenom društvu i socijalnim grupama, da se njihov ekonomski i socijalni položaj u dogledno vrijeme ne bi pogoršao, da se sve okolnosti, uzroci koji negativno utječu na taj položaj u pravo vrijeme predvide i otklone raznim davanjima s ciljem zadovoljavanja potreba i preventivnog djelovanja, ali i otklanjanja negativnog utjecaja u socijalnom slučaju.
Mjere
•  donijeti nove zakone usmjerene prema poboljšanju zakonodavstva na području socijalne sigurnosti,
•kreirati održivi sustav financiranja i definiranja jasnih kriterija za određivanje socijalnih pomoći, uz neophodne napore na ujednačavanju standarda u sustavu socijalne sigurnosti u Hrvatskoj,
•popraviti već donesene ali malo pravedne i domišljene zakone s točno definiranim sankcijama, uključujući i one koji će konačno omogućiti stvarnu odgovornost političara i svih drugih javnih djelatnika,
•kreirati zakone kojim bi se postavljeni ciljevi iz našega Programa i realizirali,
•početi poštivati zakone kao pravne norme koje obvezuju jednako sve građane od predsjednika do posljednjeg čovjeka,
•prestati isticati potrebu nerealnih obećanja ili najavljivanja programa koje je ekonomska struka davno napustila kao promašene ili neizvodive,
•početi upravljati državom kroz institucije a ne kroz stranačku strukturu,
•iskoristiti svoje gospodarske mogućnosti i stvoriti prostor za veću proizvodnju, zaposlenosti i izvoz, što viši ali i trajan, stabilan rast bruto-domaćeg proizvoda,
•ostvariti što veću socijalnu uključenost vlastitih građana, što se ostvaruje njihovim radnim angažmanom i vlastitim izvorima prihoda.
•rasvijetliti problem sive ekonomije i poduzeti mjere za njezino suzbijanje.
17. MIROVINSKI SUSTAV
Stanje
Republika Hrvatska je suočena s problemima funkcioniranja mirovinskog sustava kao sastavnog dijela socijalne sigurnosti, koji se odražavaju u svim segmentima njezinog društvenog i ekonomskog života.
Rješenje ovoga problema moguće je izvesti odgovarajućim institucijama, koje će moći razriješiti isprepletenost i poboljšati racionalnost mirovinskog sustava u ekonomskom, pravnom i sociologijskom smislu, ali i utvrditi njegove implikacije i učinak na gospodarski razvoj Republike Hrvatske.
U uređenom se društvu i pravnoj državi mora institucijski zaštititi pravo na sigurnost i pravdu.
U mirovinskom sustavu Republike Hrvatske oblikovano je i ozakonjeno tri različita tipa mirovinskog osiguranja i to:•prvi stup (I.) – obvezno mirovinsko osiguranje na temelju međugeneracijske solidarnosti•drugi stup (II.) – obvezno mirovinsko osiguranje na temelju individualne kapitalizirane štednje i•treći stup (III.) - dobrovoljno mirovinsko osiguranje na temelju individualne kapitalizirane štednje.
Raščlambom i ustrojstvom mirovinskog sustava na trodijelno mirovinsko osiguranje ( I., II. i III. stup) u Republici Hrvatskoj nije uspjela mirovinska reforma (racionalizacija, kapitalizacija, konsolidacija te stabilizacija mirovinskog sustava) koji treba biti učinkovit, pravedan i dugo održiv.
Mirovinsko osiguranje je sustav novčanih naknada kojim upravlja država putem obveznih doprinosa.
Pravo na naknade mirovinskog osiguranja proizlazi iz doprinosa što ih je pojedinac uplaćivao u razdoblju dok je bio zaposlen.
Najznačajnije naknade mirovinskog osiguranja su mirovine: starosne, invalidske i obiteljske.
Neodrživo stanje u sustavu mirovinskog osiguranja nastavilo se i pogoršava se sve više i više.
Kako je budućnost nesigurna, postojeća mirovinska shema tekućeg financiranja  i/ili kapitalnog financiranja ne može dati pouzdanost, jer u Hrvatskoj postoje šokovi i velike nepouzdanosti koji se ogledaju u sljedećem:•demografski problem – starenje stanovništva, niska stopa ekonomske aktivnosti stanovništva i ostali strukturni problemi mirovinskog sustava,
• financijski  problem – financijska  stabilnost i održivost, financijsko  stanje i deficit  mirovinskog sustava odnos prihoda od doprinosa za mirovinsko osiguranje i prihoda iz Proračuna Republike Hrvatske iznosi  54 : 46,
•stopa ovisnosti - označava odnos i/ili omjer broja zaposlenih i umirovljenika i on u Republici Hrvatskoj sada iznosi 1,23 : 1.
Sa tendencijom pogoršanja jer se broj umirovljenika, unatoč provedenoj reformi, nastavio povećavati i nakon 1999. godine.
•stopa zamjene – označava odnos posljednje plaće i prve mirovine.
Općenito se smatra da je optimalna stopa zamjene oko 70%.
U 2010. godini udjel prosječne mirovine u prosječnoj neto plaći iznosio je 39,71%. a udjel prosječne starosne mirovine u prosječnoj neto plaći za prosinac 2010. godine iznosio je 44,10%.
Kombinacija nepovoljne stope ovisnosti ( 1,23 : 1) i niskog fertiliteta ne omogućuju porast stope zamjene sa današnjih opasno niskih 39,71% na prihvatljivije razine do 70%.
Ciljevi i mjere
Za bolju budućnost mirovinskog sustava u Republici Hrvatskoj, HDSSB se zalaže:•za mirovinski sustav koji se mora prilagoditi potrebama građana za primjerenim primanjima u starosti, vodeći računa o gospodarskim mogućnostima i budućim demografskim izazovima,
•za poticanje rada i zapošljavanja u okviru svih mjera i politika,
•za rješavanje problema niskih mirovina na način povećanja iznosa mirovina iz mješovitog sustava, ali to podrazumijeva određene fiskalne troškove,
•za racionalnost kao konceptualnu uređenost, nepriznavanje iznimki, odlučnost da se slične slučajeve slično i tretira te da ih se objedini u najvećoj mogućoj mjeri, u jedan opći uređeni mirovinski zakon (sada ovu materiju regulira 99 različitih propisa – 42 zakona, 33 međunarodna ugovora, 6 uredbi i 17 drugih propisa).
Istovremeno na institucijskoj razini proces racionalizacije istovremeno širi i ograničava mirovinski sustav.
To postaje očigledno čim se predloži prisila radi pravednijeg raspoređivanja dohotka, sigurnosti i dokolice.
Iako ograničenje treba važiti za sve, povlašteni su skloni negodovati, kao da je to usmjereno jedino protiv njih,
•za ojačavanje svijesti o individualnoj odgovornosti za primanja u starosti, te upoznavanje građana o prednostima i rizicima različitih oblika osiguranja primanja u starosti u okviru promoviranja financijske i mirovinske pismenosti odnosno dugoročnom planiranju štednje i borbi protiv rizika od siromaštva u trećoj životnoj dobi što može doprinijeti ublažavanju rizika od siromaštva i povećanja individualne dobrobiti,
•za rješavanje deficita javnog mirovinskog sustava koji je veoma visok, a kako bi se postigla financijska održivost sustava,
•za financijsko uravnoteženje javnog mirovinskog sustava na način da se prekine njegova ovisnost o transferima iz državnog proračuna, čime bi se smanjila izloženost mirovinskog sustava političkim intervencijama,
•za osnaživanje veze između uplaćenih doprinosa i primljenih mirovina kako bi se povećali poticaji za rad i zapošljavanje, a smanjili poticaji za sivu ekonomiju, što je poželjno postići konvergencijom povlaštenih mirovina ka općem sustavu, promjenama u sustavu najniže mirovine, strožim pravilima za prijevremeno umirovljenje, jačanjem poticaja za kasnije umirovljenje te snažnijim vezivanjem mirovina iz prvoga stupa s uplaćenim doprinosima,
•za financiranje najniže mirovine ( koja se ostvaruje od 1. siječnja 1999. godine) iz državnog proračuna što bi omogućilo da u prvom stupu mirovinskog osiguranja postane razvidno koji dio mirovine se ostvaruje na temelju uplaćenih doprinosa, a koji na temelju solidarnosti ali ne samo osiguranika nego i svih poreznih obveznika,
•za uravnotežene mirovine koje se isplaćuju iz mješovitog sustava s mirovinama koje se isplaćuju samo iz prvog stupa,
•za uvođenje temeljnog mirovinskog stupa (0 - nultog stupa) na načelu provjere resursa koji bi osigurao nužna primanja za siromašne umirovljenike i starije osobe koje ne primaju mirovinu (taj dio mirovinskog i socijalnog sustava trebao bi se financirati iz državnog proračuna)
•za uvođenje pravila za automatsku korekciju parametara javnog mirovinskog sustava, poput zakonske dobi umirovljenja ili visine mirovine, s očekivanim trajanjem života i gospodarskim kriterijima,
•za transparentan način osiguravanja dostatnih sredstava za isplatu primjerenih mirovina, koje mogu osigurati građani na način da doprinesu dužim postupno produžavanim prosječnim radnim vijekom i radnim stažem, dodatnom privatnom mirovinskom štednjom a moguće i plaćanjem više stope doprinosa za obavezno mirovinsko osiguranje,
•za uvođenje socijalno prihvatljivog i fiskalno održivog sustava valorizacije i usklađivanja (indeksacije) mirovina,
•za povećanje transparentnosti mirovinskog sustava kao trajni zadatak svih dionika mirovinskog sustava, pri čemu su neke od mogućih mjera omogućavanje jednostavnog pristupa informacijama o uplaćenim doprinosima u prvi stup, dostupnost informacija o očekivanoj visini mirovine i detaljnije informacije o izračunu mirovine iz drugog stupa,
•za jačanje stručnih i administrativnih kapaciteta ključnih dionika mirovinskog sustava, u novim regionalnim centrima mirovinskog sustava (HZMO Zagreb–centralna služba i HZMO Regionalni centar Zagreb, Split, Rijeka, Osijek i Varaždin) u pet regija,
•dekoncentraciju stručne službe Zavoda prema pravednijim parametrima i omjerima broja osiguranika i umirovljenika, prema regijama, uz primjereno preusmjeravanje i smanjenje broja radnika u Središnjoj službi Zavoda,
•reorganizaciju i usklađenje položaja i funkcije Zavoda s činjenicom postojanja drugog i trećeg stupa mirovinskog sustava, (unaprijediti: financijski menadžment, primjenu informatičke tehnologije, sustav interne kontrole, odnose s javnošću, sustav obračunavanja, naplate i kontrole naplate doprinosa),
•za unaprjeđenje mehanizama kontrole rizika prinosa u drugom stupu, što između ostalog uključuje propitivanje ograničenja ulaganja mirovinskih fondova, diverzifikaciju  njihovog portfelja i razumne naknade za upravljanje,
•da buduće stope prinosa obveznih fondova u dužem vremenskom razdoblju budu od 2 -3 postotna poena iznad stope inflacije.
18. MEĐUNARODNA SURADNJA I EUROPSKE INTEGRACIJE
Stanje
Diplomatske aktivnosti naše države, uz rijetke izuzetke, nisu dovoljno profesionalne niti odgovarajuće.
Zapošljavanje u MVPEI vrši se isključivo po političkom ključu a ne po stručnosti i izvrsnosti, kockanje, opijanje, zlostavljanje i švercanje, sve nas je to skupo koštalo u međunarodnim krugovima.
Još uvijek postoje organizacije u svijetu koje na međunarodnim događanjima govore kako je u Hrvatskoj vođen građanski rat.
Nestručno zastupanja interesa RH u pregovorima s EU je neoprostivi propust zbog kojeg ćemo svi osjetiti posljedice.
Vlada RH, u strahu od mogućeg neuspjeha referenduma za ulazak RH u EU, pribjegla je promjeni Ustava (članak 141), a EU kampanja koju provodi kako bi informirala i motivirala građane je nedostatna, neadekvatna, s infantilinim primjerima.
Osječko-baranjska županija je još 2006. godine, predvođena HDSSB-om, postala prva županija u Hrvatskoj koja je u vlastitom prostoru otvorila predstavništvo Slavonije i Baranje u Bruxellesu.
Zahvaljujući tom predstavništvu ostvareni su brojni kontakti s raznim zemljama i projektnim partnerima.
Preko Predstavništva u Bruxellesu uspjeli smo ispravili još jedan veliki propust naše Vlade, uvrstili smo Hrvatsku na popis prioritetnih zemalja za pomoć u razminiranju te tako potaknuli reprogramiranje IPA komponente I, zahvaljujući čemu smo dobili 4 milijuna Eura za razminiranje Vukovarsko-srijemske i Osječko-baranjske županije.
Razminiranje smo ugradili i kao prioritet u Dunavsku strategiju, a već je u okviru programa IPA CBC Hrvatska - Mađarska odobreno 3,5 milijuna Eura za razminiranje državne granice.
Ciljevi
Međunarodna i regionalna suradnja
HDSSB želi jaku Hrvatsku, lidera mediteranske, jadranske i podunavske Regije.
HDSSB podupire članstvo Republike Hrvatske u Ujedinjenim narodima
i NATO-u.
Strateško partnerstvo sa SAD-om i članicama NATO saveza nacionalni je interes RH te je jamstvo mira i stabilnosti u regiji i šire.
U tom smislu HDSSB podupire suradnju i partnerstvo Republike Hrvatske sa svim demokratskim državama i regijama svijeta, s posebnim naglaskom na zemlje u okruženju.
Europske integracije
HDSSB je stranka proeuropske orijentacije koja Republiku Hrvatsku vidi kao regionalnog lidera u Europskoj Uniji.
Smatramo da RH u EU treba ući spremna pri čemu građani trebaju biti cjelovito i točno informirani o pravima i obvezama koje ih očekuju u EU.
Rezultati pregovora o ulasku u EU moraju jamčiti očuvanje nacionalnog i teritorijalnog integriteta i identiteta te povijesnih, tradicijskih, religijskih, kulturnih i prirodnih vrijednsti koje Hrvatska kroz proces pristupanja „unosi“ u EU.
Europsku uniju vidimo kao sredstvo, a ne kao cilj!
Očekujemo da će skoro članstvo u EU omogućiti stanovnicima Hrvatske podizanje razine vladavine prava, povećanje životnog standarda, uređenje gospodarskih odnosa, političku i teritorijalnu stabilnost.
HDSSB-a se zalaže za mobilnost u smislu rušenja granica u razmjeni znanja i dobre prakse iz područja znanosti, obrazovanja, sporta, gospodarstva putem umrežavanja i partnerstva na međunarodnoj razini (među znanstvenim institucijama, gospodarskim subjektima, jedinicama lokalne i regionalne samouprave, udrugama građana).
Za uspješno korištenje sredstava iz predpristupnih, odnosno strukturnih i Kohezijskog fonda kada RH bude članica EU, potrebno je kontinuirano raditi na izgradnji apsorpcijskih kapaciteta za povlačenje sredstava iz EU fondova svih dionika u razvoju naše regije i Hrvatske, općenito što Osječko-baranjska županija u suradnji s Ekonomskim fakultetom i Pučkim otvorenim učilištem Osijek radi već godinama.
Zahvaljujući i ovoj edukaciji razni razvojni subjekti s područja Osječko - baranjske županije do sada su aktivno sudjelovali u 177 projekta odobrenih od strane Europske komisije i drugih međunarodnih izvora, ukupne vrijednosti 474.678.878,88 HRK.
Temeljem sveukupnog našeg iskustva, smatramo nužnim osnivanje nacionalnog fonda koji bi financijski pomogao u rješavanje tri ključna problema kada su u pitanju EU projekti.
1)Izrada projekata i ishođenje potrebne dokumentacije
2)Sufinanciranje projekata
3)Predfinanciranje projekata.
Ukoliko ne osnujemo ovaj fond, postoji objektivna opasnost da će Hrvatska uplaćivati više sredstava na ime godišnje članarine u EU - više od 600 milijuna Eura, nego što ćemo uspjeti povući sredstava iz EU koja nam budu stavljena na raspolaganje kroz EU fondove.
Mjere
•zastupanje svekolikih interesa Slavonije i Baranje kao hrvatske regije u EU i svijetu
•privlačenje sredstava za razvoj regije iz fondova EU i drugih međunarodnih izvora
•dodatno pojačati aktivnosti ureda Predstavništva Slavonije i Baranje u Bruxellesu
•suradnja sa zemljama u okruženju i svim drugim prijateljskim i demokratskim državama u svrhu regionalne i međunarodne stabilnosti i održivog razvoja
•informiranje i edukacija građana o svim pitanjima važnim za međunarodnu suradnju i članstvo Republike Hrvatske u EU
•promoviranje Dunavske strategije kao temelja suradnje sa zemljama uz Dunav
•sudjelovanje u grupacijama političkih stranaka u EU Parlamentu – učlanjenje u međunarodne asocijacije omogućit će nam još jače lobiranje za projekte od interesa za našu regiju.
•suradnja s partnerima iz cijelog svijeta u razvoju strateških resursa regije Slavonije i Baranje, a to je poljoprivreda i prerađivačka industrija uz povećanje robne razmjene i izvoza, te ruralno-turistički potencijal regije
•iskoristiti sredstva koja nam budu na raspolaganju kroz fondove EU (članarina koju ćemo plaćati kao članica EU treba biti temelj za provedbu projekata)
• potaknuti osnivanje nacionalnog fonda za pomoć u financiranju izrade dokumentacije projektnih prijedloga, sufinanciranju i predfinanciranju EU projekata.
