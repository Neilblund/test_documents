Venstre '77  En liberal politik  8 Hovedpunkter  Valget kom, fordi regeringen var kørt fast.  Vi har fået flere forlig i de to sidste år end nogensinde før, men forligene har ikke hjulpet nok.  Der er flere arbejdsløse i dag end da socialdemokratiet kom til.  Underskuddet på betalingsbalancen er større i dag, end da socialdemokratiet kom til.  Underskuddet på statsbudgettet er større i dag, end da socialdemokratiet kom til.  Renten er højere i dag, end da socialdemokratiet kom til.  Den socialdemokratiske politik har ført  landet dybere og dybere ind i vanskelighederne.  Venstres mål er et samfund, hvor den enkelte har større personlig frihed og større personligt ansvar. Vi ønsker et samfund, hvor der ikke hersker usikkerhed om Danmarks vilje til at forsvare sin frihed eller om viljen til at løse de økonomiske problemer.  Venstre har konsekvent fremlagt den nødvendige politik. Det gør vi igen ved dette valg. Den kræver offervilje hos befolkningen og forståelse for, at beslutsom handling er nødvendig. Den vil til gengæld gøre det muligt for det danske samfund at genvinde sin selvrespekt og at løse sine problemer.  Danmarks  økonomi  Hovedmålet for de næste fire års økonomiske politik er genskabelsen af fuld beskæftigelse og balance i Danmarks valutaregnskab. Det skal ske ved at holde omkostninger og priser i ro.  Derfor vil Venstre:  1. Være med til at sikre, at augustforligets indkomstramme på 2 procent fastholdes.  2. Arbejde for skattelettelser i stedet for dyrtidsportioner som en bedre ordning for både lønmodtagere og virksomheder.  3. Offentlige besparelser, der kan mindske det store underskud på finansloven.  4. Lette virksomhedernes byrder og dermed opmuntre dem til at ansætte ny arbejdskraft.  5. En effektiv indsats mod ungdomsarbejdsløsheden.  Derimod afviser Venstre:  1. Regeringens planer om at belaste virksomhedernes omkostninger med milliardbeløb i form af råenergiafgift og virkningerne af 16. almindelige vurdering.  2. Regeringens planer om at tilføre ATP-fonden milliardbeløb, der vil åbne for LOs krav om etablering af en central ØD-fond.  3. Regeringens planer om øget kontrol med erhvervslivet i form af kapitalstyring, statsovertagelse af hele erhvervsområder, produktkontrol og restriktioner.  Virksomhederne  Det vigtigste middel mod arbejdsløshed og valutagæld er en styrkelse af danske virksomheders indtjeningsevne og en opmuntring til ansættelse af flere.  Derfor vil Venstre:  1. At dagpengeudgifterne først afholdes af virksomhederne efter 80 timers beskæftigelse mod nu 40 timer.  2. At staten udbetaler dagpenge til de selvstændige efter 3 ugers sygdom mod nu 5 uger.  3. Afskaffe virksomhedernes pligt til at opkræve kildeskat. Opgaven varetages i fremtiden af banker og sparekasser.  4. Åbne adgang for valgfri henlæggelser af overskud i personligt drevne virksomheder enten til de nuværende investeringsfonds eller til konjunkturudligningsfonds.  5. En lettelse af kapitalvindingsskatten, således at bl. a. generationsskiftet inden for såvel landbrug som byerhverv kan ske på normal måde.  6. At de medhjælpende ægtefæller skal have ret til at lade sig beskatte af hele den indtægt, de tilfører den fælles virksomhed. Dog højst halvdelen af virksomhedens indtægt.  7. At enhver bør have adgang til at anvende op til 5.000 kroner skattefrit pr. år til indskud i investeringsforeninger, køb af aktier eller andele, eller køb af medarbejderaktier m.v., såfremt disse investeringer bindes i mindst 7 år.  Boligen  Samfundet bør ikke gennem højere skatter fordyre boligen, og dermed forhindre den enkelte i at vælge den boligform, der passer bedst til behov og ønsker.  Derfor vil Venstre:  1. Forhindre, at 16. almindelige vurdering fører til øgede boligudgifter.  2. Lægge loft over de huslejestigninger, der er en følge af rentesikringens aftrapning.  3. Åbne adgang for, at lejere i socialt boligbyggeri kan overtage deres lejlighed som andelsbolig.  4. Lade de offentlige vurderinger ske efter ejendommens værdi ved kontant handel.  Arbejdspladsen  Mere frihed og mere smidige regler på arbejdsmarkedet vil både gavne beskæftigelse og give den enkelte større arbejdsglæde.  Derfor vil Venstre:  1. At arbejdsformidlingen foretager en mere effektiv arbejdsanvisning.  2. Gennemføre regler, som stiller den enkelte frit overfor, om han vil støtte politisk arbejde via kontingent til interesseorganisationer.  3. At man ikke via eksklusivaftaler kan tvinge virksomheder til kun at beskæftige medlemmer af en bestemt organisation.  4. At livsvigtige områder friholdes for strejker og lockouter.  5. Gennemføre smidigere regler for pensionering, således at ældre mennesker får bedre mulighed for helt eller delvis at forblive erhvervsaktive.  6. Sikre muligheder for deltidsarbejde.  Pensionen  Skævhederne i det nuværende pensionssystem må fjernes gennem en pensionsreform.  Derfor vil Venstre:  1. At folkepensionen gøres ens for alle.  2. At allerede ansatte tjenestemænd beholder deres pension og pensionsrettigheder, men i fremtiden ansættes tjenestemænd ikke med særlige pensionsrettigheder.  3. At mulighederne for at spare op til yderligere alderdomssikring gøres ens for alle og med skattebegunstigelse.  4. At pensionister kan have ekstraindtægter, uden at pensionen nedsættes.  Uddannelse  og kultur  I folkeskolen må der lægges vægt på kundskaber og menneskelige udviklingsmuligheder. I de højere uddannelser skal der lægges vægt på uddannelsernes faglige kvalitet og i kulturlivet må alsidighed og frisind være målet.  Derfor vil Venstre:  1. At den afgørende indflydelse på folkeskolens timefordeling og valg af undervisningsmaterialer lægges i skolenævnene.  2. At der skal være mulighed for at få en bedømmelse af eleverne i folkeskolen i form af prøver, karakterer og afgangsbeviser.  3. At private og frie skoler fortsat skal have gode eksistensmuligheder ved siden af folkeskolen.  4. At adgang til gymnasiet fortsat betinges af elevernes faglige standpunkt.  5. At forbedre de erhvervsfaglige grunduddannelser med bevarelse af mesterlæren og de frie erhvervsuddannelser.  6. At styrelsesloven for de højere uddannelser strammes, så det  faglige niveau styrkes og administrationen begrænses.  7. At udbygningen af de højere læreanstalter nyvurderes ud fra en behovsanalyse.  8. At ansættelser alene sker på fagligt grundlag. Ingen skal kunne ansættes eller udelukkes på grund af politiske anskuelser.  9. At radio- og Tv-monopolet brydes og at radio- og Tv-formidling decentraliseres.  10. At offentlig støtte til kultur og kunst ikke må misbruges til racistiske og blasfemiske formål.  Det nære  samfund  Det nære samfund må styrkes, fordi det giver større frihed og indflydelse for den enkelte, når afstanden mellem borger og samfund er kort.  Derfor vil Venstre:  I. At mindre enheder inden for sygehusvæsen, undervisning og andre offentlige serviceområder skal være naturlige led i al planlægning.  2. At lands- og regionplanlægningen skal sigte mod en mere ligelig fordeling af befolkning og erhvervsliv.  3. At det kommunale selvstyre styrkes, og at flere opgaver som f. eks. administration af fritidsloven og statsgymnasierne overføres til henholdsvis kommuner og amter.  4. At by- og landzoneloven skal administreres, så det moderne landsbysamfund kan leve og udvikle sig naturligt.  5. At statsamterne ophæves.  6. At der ikke lægges hindringer i vejen for mindre og mellem  store virksomheder, nærbutikker o.s.v.  7. At der sker en decentralisering af offentlige kontorer og myndigheder.  8. At regeringens forslag om at forringe den økonomiske udligning mellem landets rige og fattige kommuner afvises.  9. At landskaber og miljøer beskyttes.  Forsvaret  Dansk forsvar, der fortsat baseres på Danmarks medlemsskab af NATO, må have sådanne vilkår, at tilliden til forsvaret styrkes, og arbejdsroen inden for forsvaret sikres.  Derfor vil Venstre:  1. At den nuværende forsvarsordning videreføres i en flerårig periode med uændrede styrkemål, uændret tjenestetid for værnepligtige og uændret struktur.  2. At de økonomiske rammer skal være tilstrækkelige til at sikre en fortsat opbygning af et troværdigt forsvarsberedskab.  3. At Øgede udgifter til hjemmeværn, udvidet fiskeriinspektion, fredsbevarende operationer under FN o.s.v. samt udgifter til værnepligtsløn afholdes ud over det egentlige forsvarsbudget.  Venstre.  Først og  fremmest en  holdning  Venstre er mere end en folketingsgruppe. Venstre er først og fremmest en fælles grundholdning, som deles af over 100.000 medlemmer.  Vi mener, at det liberale samfund forudsætter, at den enkelte tager aktivt del i samfundets udvikling. Det, at stemme ved valgene, er en ret. Men det liberale samfund bliver først rigtigt, når den enkelte også deltager aktivt i det politiske arbejde.  Vil du vide mere om Venstre? Så send kuponen i dag. 
