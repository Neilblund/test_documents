Puoluetoimikunnan hyväksymä. Julkinen 27.1.83 jälkeen.  VALTIOVALTA SUOMESSA KUULUU KANSALLE  (Hallitusmuodon 2 §)  Kansa koostuu ihmisistä. Päätösvalta kuuluu ihmiselle itselleen. Monet asiat toteutuvat kuitenkin vain yhteisvoimin. Solidaarisuus on yhdessä toimimisen ehto. Yhteinen tahto syntyy eri mielipiteistä keskustellen, toisen vakaumusta kunnioittaen.  Sosialidemokratia on kanava ihmisen tahdolle.  VALTIOVALTA SUOMESSA KUULUU KANSALLE  Suomi on puutteineenkin maailman valtioiden joukossa onnekkaimpia. Yhdessä olemme maata rakentaneet. Turvallinen perusta on luotu. Huomista ei voi jättää onnen huomaan. Tulevaisuus on kohdattava rehellisesti tyhjän lupaajiin luottamatta. Uuden ajan ongelmat vaativat rohkeita ratkaisuja ja yhteisvastuuta.  Liikettä parempaan on jatkettava.  VALTIOVALTA SUOMESSA KUULUU KANSALLE  Työ on tulevaisuuden rakentamista. Se kuuluu kaikille. Työttömät eivät pääse osallisiksi Suomen rakentamisesta. Sitä ei voi kokonaan korvata edes markoilla.  Vastuu työllisyydestä on yhteinen: yhteiskunnan, yritysten ja työssä käyvien.  Oikeus työhön ja rakentamiseen kuuluu koko kansalle.  VALTIOVALTA SUOMESSA KUULUU KANSALLE  Kansallinen rikkautemme on elävä kosketus luontoon. Sitä ei saa omistajankaan oikeudella katkaista. Yhteiskunnan rakentaminen sopusoinnussa luonnon kanssa on todellista kasvua ja kehitystä. Sen vaaliminen on tahdon asia.  Ympäristö on yhteinen. Vastuu sen säilymisestä kuuluu kaikille.  VALTIOVALTA SUOMESSA KUULUU KANSALLE  Lapsi on tärkein kansalainen. Lapsella on oikeus henkiseen ja aineelliseen turvallisuuteen. Varttuminen vaatii vanhempien ja yhteiskunnan täyden tuen. Lapsella ei ole äänioikeutta. Kuuntele häntä. Käytä Sinä äänioikeutesi hänen hyväkseen.  Tulevaisuus kasvaa kanssamme.  VALTIOVALTA SUOMESSA KUULUU KANSALLE  Yksin emme selviä.  Itsenäisenä kansakuntana olemme osa yhteistyön maailmaa.  Se vaatii uhrauksiakin.  Rauha on kaiken edellytys. Rauhaa emme uhraa.  SDP uudistuva  uudistaja
