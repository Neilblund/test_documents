WERK EN ZEKERHEID.  Er is geen reden om de teloorgang als onvermijdelijk te beschouwen en in de ondergang te berusten. Als we het écht willen, is er een uitweg uit de crisis. Daarvoor bestaan echter geen tovermiddelen.  Er zal een harde inspanning moeten geleverd worden, op velerlei terreinen.  De tewerkstelling.  De Volksunie stelt het behoud van de werkgelegenheid vooraan in haar bekommernis.  Het aanbod van arbeidskrachten zal ingevolge de demografische ontwikkeling in Vlaanderen sterk blijven toenemen tot 1985. De VU wil dan ook een vijfjarenplan met als prioritair doel, naast hst behoud van de bestaande arbeidsplaatsen, het creëren van 50.000 nieuwe arbeidsplaatsen per jaar.  Dit is nodig, willen wij vooral de 150.000 jongeren die in deze periode aan het werk moeten gaan, niet tot werkloosheid veroordelen.  Tijdens een tweede vijfjarenplan zal, in het kader van het dan vigerende nieuw industrieel beleid, de volledige tewerkstelling moeten verwezenlijkt worden.  Deze tewerkstelling moet gevonden worden in de nijverheid, de handel en de diensten maar ook in de culturele en de welzijnssector vermits de technologische evolutie (automatisering, elektronica) de tewerkstelling in de economische sector eerder zal afremmen dan doen toenemen. Wel is het nodig dat de economische sector winsten oplevert om de tewerkstelling in andere sectoren te bekostigen.  Concreet stelt de Volksunie voor:  - bij- en omscholing, betere beroepsoriëntering.  - drastische aanpassing van de onderwijsprogramma's aan de industriële vernieuwingen en de mogelijkheden van de tewerkstelling.  - glijdende werktijden, parttime arbeid, invoeren van verlofrecht (bijvoorbeeld sabbatjaar).  - uitbouw van een stelsel van wederkerend onderwijs, met als uitgangspunt het recht op permanente opvoeding voor elke burger. Vooraleer het gestelde doel bereikt is dreigen vele duizenden medeburgers korte of langere tijd werkloos te vallen, met het gevaar van sociale en professionele vervreemding. Teneinde hun betrokkenheid bij het maatschappelijk gebeuren en hun herinschakeling te vrijwaren vraagt de VU het onmiddellijk uitwerken van een begeleidingspolitiek voor werklozen;  - verruiming van de kans voor werklozen, zich bij- en om te scholen of opnieuw studies aan te vatten.  - opzetten van een open school voor werklozen in multimediale aanpak, mede gedragen door radio en televisie.  - opzetten van een globaal beleidsproject, met medewerking van verschillende instanties (onder meer R.V.A., sociale en sociaal-culturele verenigingen, volkshogescholen, universiteiten, gemeenten en provincies) op het vlak van programmering en de begeleidingsstructuren voor werklozen.  - steun aan zelfhulpgroepen van werklozen die zich spontaan organiseren (b.v. in "dopperateliers").  Intussen willen wij in alle duidelijkheid stellen dat de VU geen misbruik van de werkloosheidsverzekering kan aanvaarden. Wie kan werken moet ook werken, wanneer daartoe de gelegenheid geboden wordt.  De strenge controle op de toegang of het behoud van de werkloosheidsuitkering kan gepaard gaan met het afschaffen van de dagelijkse stempelcontrole, die trouwens een bedroevende Belgische exclusiviteit is.  Tevens moeten de nog bestaande discriminaties afgeschaft worden op het vlak van werkloosheidsuitkering.  Een gezonde economie.  Onze economie is het draagvlak van gans het systeem van sociale zekerheid. Ons land is bijna volkomen aangewezen op de uitvoer; Vlaanderen neemt daarvan 70 percent voor zijn rekening. We zijn dan ook veroordeeld om meer producten, van een betere kwaliteit, concurrerend aan te bieden op de wereldmarkt en te verkopen met voldoende winst.  Meer VERDIENEN.  Willen wij de tewerkstelling voor de actieve personen en de zorg voor de zwakken kunnen blijven betalen, dan zullen wij opnieuw méér moeten verdienen.  De VU wil dan ook dat een gezond winst— principe zou gewaardeerd worden, op voorwaarde echter dat de winst niet bestemd blijft voor individuele verrijking maar voor de instandhouding van een dynamisch welvarend en sociaal rechtvaardig maatschappijmodel en voor de tewerkstelling.  De herinvestering van de winst in het scheppen van nieuwe werkgelegenheid verdient speciale aandacht en aanmoediging.  De concurrentiekracht herstellen.  De kostprijzen van onze nijverheid en diensten liggen te hoog om doelmatig te kunnen concurreren met het buitenland. Wij verliezen dagelijks geld: onze betalingsbalans vertoonde in 1980 een tekort van 172 miljard. Onze handelsbalans verslechtert met de dag (in 1980 een tekort van 220 miljard). Willen wij opnieuw méér verdienen, dan moeten wij onze productiekosten drukken en onze producten verfijnen en moderner maken.  Kosten drukken.  De kostenelementen die wij zelf in handen hebben moeten systematisch gedrukt worden.  De V. U. stelt voor:  - Een absolute blokkering van de fiscale en parafiscale lasten (de voorspiegelingen van belastingsvermindering op korte termijn zijn valse beloften; deze vermindering zal alleen mogelijk worden van zodra het economisch en financieel opnieuw beter gaat).  - Vooral voor de kaders en de zelfstandigen heeft de fiscale en parafiscale druk een dergelijk peil bereikt, dat deze voor het economisch leven zo belangrijke bevolkingsgroepen meer en meer ontmoedigd worden. Het moet opnieuw lonend worden, hier risico's te dragen en te ondernemen in plaats van het kapitaal in het buitenland te beleggen.  - Afremmen en saneren van de overheidsuitgaven. Onder meer door een doeltreffender beheer van het overheidshuishouden; het stopzetten van de overheidsverspillingen en prestigeprojecten;  het selectiever toekennen van subsidies in de sociaal-culturele sector; het volledig stopzetten van de subsidiëring van onleefbare en ten dode opgeschreven bedrijven; het nemen van energiebesparende maatregelen (bv. overbodige expreswegen en verlichtingen); de vermindering van de uitgaven van ondergeschikte besturen: ook gemeenten en provincies moeten zuinig beheren; het uitvoeren van saneringsplannen voor Sabena en NMBS; het opheffen van elkaar overlappende of door de tijd voorbijgestreefde instellingen of diensten, enz.- een drastische ontleding en doorlichting van de administratieve, wettelijke en reglementaire rompslomp met als doel een sterke vereenvoudiging en versnelling van de formaliteiten.  - Inlevering zo nodig, indien het echt niet anders kan, om onze economie op te vijzelen. De inlevering kan op twee manieren gebeuren. Ze kan gebeuren in loon; ze kan ook gebeuren in tijd en prestatie met behoud van loon. Deze keuze, die overigens verschillend kan zijn al naargelang de activiteit, zal het voorwerp uitmaken van een eerlijk overleg met alle betrokken partijen, waarbij echter het laatste woord toekomt aan het parlement en de regering. Het Planbureau moet snel de effecten van beide oplossingen onderzoeken. In geen geval echter mag de opbrengst van de inlevering aangewend worden voor individuele verrijking of voor het vullen van Waalse bodemloze putten, maar moet ze integraal besteed worden aan het herstel van het concurrentievermogen, de tewerkstelling en de investeringen.  Deze tijdelijke opoffering effent de weg naar de expansie in de toekomst.  Doelgericht investeren.  We moeten onze producten verfijnen en vernieuwen. Dit veronderstelt:  - vernieuwende investeringen, waarvoor kapitaal vereist is.  - herstructurering van onze traditionele nijverheden.  - het stimuleren van nieuwe technologieën het ontwikkelen van spitstechnologie en van de informaticasector.  - promotie ven de nijverheden die voor de uitvoer werken.  Daartoe stelt de Volksunie voor:  - Een betekenisvolle fiscale vrijstelling voor terug geïnvesteerde winsten.  - Selectieve steun aan het bedrijfsleven, slechts gericht op gezonde ondernemingen met toekomstmogelijkheden.  - Nauwere samenwerking tussen universiteit en industrie voor de exploitatie van het wetenschappelijke onderzoek, waarin de Vlaamse achterstand onmiddellijk moet goedgemaakt worden.  - Herziening van het fiscaal statuut van het onroerend bezit;  treffen van maatregelen tot het bevorderen van de bouw zoals voorgesteld in het Volksuniebouwplan.  - Een nieuwe expansiewetgeving.  Opnieuw samenwerken.  Om te komen tot de noodzakelijke gemeenschappelijke wil om ons uit de crisis op te werken, is een vernieuwde verstandhouding tussen alle klassen en standen nodig. De bedrijven mesten een reële belangengemeenschap vormen dank zij het wegwerken van de al te agressieve oversindicalisering en van een verkrampte patroonshouding. Dit veronderstelt effectief inkijkrecht en inspraak van alle betrokkenen binnen de onderneming zelf, zonder monopolies van drukkingsgroepen en vakbonden.  De VU wil dan ook het uitwerken van een reëel systeem van medebeheer en participatie in de schoot van de onderneming, waarin vooral de kaders een belangrijke rol moeten spelen.  X X  Deze realistische en haalbare politiek kan ons op vrij korte tijd er weer bovenop helpen. Zij veronderstelt een nuchter overleg tussen alle betrokken en een gemeenschappelijke volgehouden inspanning.  Eensgezindheid hierover is met de Walen niet te bereiken, wat bewezen wordt door de feiten (bijvoorbeeld de verschillende houding van Waalse staalarbeiders en Vlaamse scheepsherstellers inzake werktijd en loon).  Vandaar de absolute noodzakelijkheid, de staatshervorming radicaal te herzien en door te drijven. Diegenen die beweren dat de economische en sociale problemen de voorrang hebben bedriegen zichzelf en de bevolking, in deze zin dat de tewerkstelling en de sociale zekerheid in Vlaanderen niet meer kunnen gered worden als wij niet de kans krijgen een eigen economische politiek te voeren die ons daartoe de middelen moet verschaffen.  Alleen los van Wallonië kunnen wij ontsnappen aan het failliet. Er wordt wel eens beweerd dat het invoeren van sociaal-economisch zelfbestuur in het reeds kleine België onzin zou zijn. De feiten bewijzen het tegendeel. Kleine landen zoals Zwitserland, Oostenrijk of Denemarken (dixit Eyskens) vangen de crisis beter op dan wij. Zes miljoen Vlamingen, met een veel betere ligging op de wereldkaart, moeten dit zeker kunnen. Daarom zegt de Volksunie omwonden: geen halve maatregelen meer, Vlaams geld in Vlaamse handen, en een Vlaamse staat.  II - Een Vlaamse staat.  Sinds 1970 hebben Eyskens, Tindemans en Martens een reeks halfslachtige staatshervormingen door het Parlement gejaagd.  De ondeugdelijkheid van deze hervormingen springt in het oog. Het gekibbel, het getwist en de spanningen zijn er alleen maar groter door geworden.  In de scherpe sociaal-economische crisis heeft ons volk meer dan ooit in de eerste plaats behoefte aan een eigen staatsgezag, dat in een sfeer van rust en zekerheid de problemen doeltreffend aanpakt.  De tijd van de halve oplossingen is voorbij. Vlaanderen is het gekibbel en het getwist meer dan beu.  Radicaal en realistisch wil de Volksunie Vlaamse staatsvorming. NU! Het is doenbaar, de ontwrichte staat België op korte termijn te hervormen tot een statenbond waarin Vlaanderen en Wallonië vreedzaam naast elkaar voortbestaan.  Eenvoudige instellingen:  - een rechtstreeks verkozen parlement, nationale apparentering en strikte proportionaliteit.  - een regering aangesteld door dit parlement.  - een eigen administratie.  - geen vermenging of overlapping van mandatarissen en/of instellingen.  Maximale bevoegdheden:  Alles wat op Vlaams niveau kan behandeld worden, mag niet overgedragen worden naar het Europees of Bondsniveau.  Dit bevat onder meer; sociaal beleid, industriële politiek, buitenlandse handel, energiebeleid, milieubeleid, volksgezondheid, onderwijs, justitie, grondstoffenbeleid, ontwikkelingshulp. Kortom, volwaardig zelfbestuur: niet alleen cultureel, maar ook sociaal-economisch.  Vlaams geld in Vlaamse handen:  Om dit zelfstandig beleid te kunnen voeren moet Vlaanderen baas zijn over de eigen geldmiddelen, in hun volle omvang. De Vlaamse staat moet beschikken over eigen inkomsten en zal dus een eigen fiscale verantwoordelijkheid dragen.  De Volksunie verwerpt het woordfetisjisme en het verwarrend of misleidend hanteren van de begrippen federalisme, confederalisme of separatisme. Niet de naam van de hervorming is belangrijk, maar de inhoud ervan en het doel waarop ze gericht is.  Indien mogelijk wil de Volksunie voor o.m. het buitenlands beleid en de defensie het behoud van een confederaal kader, dat dan zal gefinancierd worden door afdrachten van Wallonië en Vlaanderen.  Eventuele solidariteit tussen de staten van de confederatie kan slechts gebeuren op basis van vrijwilligheid, in het teken van welbegrepen eigenbelang en nabuurschap.  Indien Wallonië dit confederaal kader wil verwerpen, zullen wij het niet weerhouden. Vlaanderen kan het best zélf rooien.  Ook wat Brussel betreft, verwerpt de Volksunie ieder woordfetisjisme. De VU wil voor de Bondshoofdstad een speciaal statuut dat best beantwoordt aan de specifieke functie met gelijkwaardige machtsuitoefening van Vlamingen en Franstaligen in de 19 gemeenten.  Het komt de Vlaamse staat toe, te zorgen voor de Vlaamse mensen te Brussel.  Over de grenzen van het Vlaams grondgebied kan nooit meer worden gepraat.  De Bondsregering kan fungeren als beroepsinstantie.  III - Een Sociaal Vlaanderen.  De Volksunie wil dat iedereen gelijke kansen krijgt om zich geestelijk en materieel goed te voelen. Iedere vorm van bevoorrechting moet verworpen worden. De overheid dient de vereiste ruimte en mogelijkheden te bieden om de gelijke kansen van iedereen te waarborgen,  Het sociaal welzijnsbeleid moet in onze snel veranderende maatschappij steeds opnieuw op zijn werkelijke waarde beoordeeld worden. De welzijnsinstellingen en -diensten mogen niet functioneren om zichzelf in stand te houden, maar moeten soepel genoeg zijn om zich aan te passen aan de echte behoeften.  Bovendien moet het welzijnsbeleid de hele mens omvatten en dus zowel cultureel als sociaal zijn en gericht op het volledig maatschappelijk leven van elke mens.  Rechtvaardige inkomensspreiding.  De Volksunie stelt vast dat in de Vlaamse zgn. welvaartsmaatschappij nog steeds een subproletariaat aanwezig is van ongeveer een half miljoen mensen die in armoede leven. Aan iedereen moet je nodige bestaanszekerheid verschaft worden om zich "wel te voelen".  Dit betekent dat de Volksunie een menswaardig bestaansminimum eist, een gelijk minimum basispensioen voor ieder (aanvulbaar met vrijwillige bijdragen) en een aanvullende tegemoetkoming aan gehandicapten naast het bestaansminimum.  Sociale Zekerheid.  De financiering van de sociale zekerheid moet herzien worden, uitgaande van de reële verantwoordelijkheid.  Noch de kinderbijslagen noch de geneeskundige verzorging mogen als vervangingsinkomens beschouwd worden. Voor beide stelsels is de gehele gemeenschap verantwoordelijk. De financiering ervan moet gefiscaliseerd worden.  Het stelsel van de sociale overdrachten moet herdacht worden op basis van het beginsel "wie kan betaalt; wie écht nodig heeft, ontvangt''. De al dan niet financiële behoeften mogen niet langer alleen bepaald worden door de inkomsten, maar meer nog door de bestedingsmogelijkheden. Zo niet, worden de grote gezinnen steeds benadeeld. Het gezinsvermogen moet primeren op het individuele.  Huisvestingsbeleid.  De Volksunie eist een nieuw sociaal grondbeleid en een aangepast bouwvriendelijk fiscaal systeem.  Minimaal één vijfde van de overheidskredieten voor huisvesting moet besteed worden aan vernieuwbouw. Deze is meer op mensenmaat, bewaart de vrije en al te schaarse ruimten voor recreatie en bevordert in belangrijke mate de tewerkstelling. Gewaarschuwd moet wel worden voor al te luxueuze en elitaire vernieuwbouw, die de vroegere bewoners uit de buurt verdrijft.  De huurprijs van de sociale woningen moet in de eerste plaats in functie staan van de gezinsinkomens en -lasten. De sociale woningen moeten op een onpartijdige manier toegewezen worden.  Gezinsbeleid.  Het is onzinnig, het gezinsbeleid te isoleren in de sociale context Gans het sociaal beleid moet gericht zijn op de waardering van het gezin. Het inkomensbeleid, de fiscaliteit, de huisvesting, het onderwijs, de volksgezondheid, het verkeer, de ruimtelijke ordening ... : bij al deze facetten moet de overheid aandacht hebben voor het gezin.  Gezondheidsbeleid.  De Volksunie eist dat meer aandacht besteed wordt aan de gezondheidsopvoeding, zodat én de zelfzorg én de mantelzorg geherwaardeerd worden.  In het gezondheidsbeleid moet het hoofdaccent op  de thuisverzorging liggen, en niet op het ziekenhuis. De thuisverzorging moet uitgaan van een eerstelijnsgezondheidsteam, waarin de huisarts centraal staat.  Kansarmen en zwakkeren.  De Volksunie eist een drastische doorlichting en beperking van de instellingen en diensten, waaronder er heel wat zijn trouwens die al te weinig de échte behoeftigen bereiken.  Het gehandicaptenbeleid moet verder uitgebouwd worden naar integratie en zelfstandigheid: een waardig inkomen, passende arbeid, thuisverzorging en vooral minder, administratieve rompslomp.  IV - Een leefbaar Vlaanderen  Democratie.  Het Vlaanderen dat de Volksunie wil verwezenlijken zal een fundamenteel democratische staat zijn, waarin de burger aan de basis ligt van het gezag. Het democratisch gezag moet geëerbiedigd worden, en tevens moet het gezag de democratie eerbiedigen.  In de Vlaamse staat zullen de burgers via hun gekozenen bij meerderheid beslissen en zal de échte democratie hersteld worden ten overstaan van de overwoekering door drukkingsgroepen, die zich nooit aan het oordeel van de burger moeten onderwerpen. Niet Debunne, Houthuys of Pulinckx moeten regeren en de wet voorschrijven, maar de regering en het parlement.  De Volksunie wil de invoering van de nationale apparentering bij de verkiezingen» De misbruiken van het systeem D'Hondt moeten worden uitgeschakeld. Voor zover het provinciaal niveau gehandhaafd blijft, moet het écht democratisch en doorzichtig bestuurd worden. De intercommunales moeten gehergroepeerd en onderworpen worden aan een democratische en doorzichtige bestuursvorm. Het huidig systeem van coalities in het bestuur van de gemeenten moet vervangen worden door afspiegelingscolleges De kiesplicht moet worden afgeschaft en vervangen door het kiesrecht; de verkiezingsuitgaven der partijen moeten drastisch gereglementeerd en beperkt worden. De VU wil het herstel van de syndicale vrijheid door afbouw van de vakbondsmonopolies en van de misbruiken die uit deze monopolies voortvloeien.  Verdraagzaamheid en openbaarheid.  De Vlaamse staat moet een open verdraagzaamheid huldigen, niet alleen als de noodzakelijke pijler van een nieuw samenlevingsmódel, maar ook als de bekroning ervan; in al zijn verscheidenheid en met respect voor die verscheidenheid moet Vlaanderen de wil en de kracht tot consensus opbrengen.  De verzuiling moet doorbroken worden; geen enkele politieke, ideologische of andere groep mag zijn mening opdringen aan anderen. Het openbaar ambt moet geherwaardeerd worden als dienst aan de gemeenschap; de aanwervingen dienen te gebeuren volgens algemene criteria en op grond van vergelijkende examens, ook in de ondergeschikte besturen.  De thans bestaande ongezonde concurrentie en de latente schooloorlog moet vervangen worden door een gezamenlijke inspanning, gericht op samenwerking en rationalisering; een Vlaams school- en cultuurpact dient waarborgen te verschaffen aan filosofische en ideologische minderheden.  Leefmilieu.  De Vlaamse staat moet en kan de middelen opbrengen om het gezond leefmilieu te herstellen en over te dragen als erfenis voor het nageslacht. De VU pleit voor spreiding der energiebronnen en beperking van de risicofactor kernenergie, terwijl wisseloplossingen worden uitgewerkt in de sector van de zogenaamde zachte energie.  Persoonlijke vrijheid.  De persoonlijke levenssfeer dient gevrijwaard en geëerbiedigd, te worden. De invoering van databanken en dergelijke in de private levenssfeer van de mens moet gepaard gaan met waterdichte en efficiënte maatregelen ter bescherming van de individuele vrijheid.  Vrede  In de geest van het "Nooit meer oorlog" van de Fronters ijvert de Volksunie voor stopzetting van de bewapeningswaanzin, vooral van kernwapens, en voor algemene wederzijdse ontwapening. De VU wil de nationalisering van de wapenindustrie en sluitende controle op de wapenhandel.  De Volksunie wil dat de Vlaamse staat een bijzondere aandacht besteedt aan de Noord-Zuid samenwerking en aan de ontwikkelingshulp voor de Derde Wereld.  Tenslotte is de Volksunie ervan overtuigd dat waarachtige vrede en verdraagzaamheid in Vlaanderen voor logisch gevolg moeten hebben, dat eindelijk - bijna 40 jaar na de oorlog - amnestie wordt verleend.
