Verkiezingsprogram 1967 van de Partij van de Arbeid  De politieke strijd is in volle gang. Het is de strijd tussen behoudzucht en vooruitgang; tussen gevestigde belangen en gelijke rechten voor iedereen; om de verdeling van ons gezamenlijk inkomen. De PvdA doet een duidelijke keus. Zij wil in de eerstkomende vier jaren verwerkelijken:  Bestaanszekerheid voor de werknemers door: 1. Een actieve werkgelegenheidspolitiek in het bijzonder in probleemgebieden als het Noorden en Zuid Limburg, gebieden met een eenzijdige industriële structuur en bedreigde bedrijfstakken als de bouwnijverheid. 2. Een bestuurde economie, planning op middellange termijn, bevordering van economische groei en productiviteitsstijging mede gericht op het terugdringen van inflatie. 3. Betere bescherming bij massaal ontslag en verlenging van de ontslagtermijn, voor oudere en minder valide werknemers.  Rechtvaardiger verdeling van inkomen en vermogen door: 1. Het invoeren van een loon- en inkomenspolitiek die alle vormen van inkomen omvat en die mede gericht is op het verminderen van de thans bestaande verschillen door de lage inkomens procentueel sneller te doen stijgen dan het loongemiddelde. 2. Invoering van een gelijk wettelijk minimumloon voor mannen en vrouwen dat sneller toeneemt dan het loongemiddelde. 3. Geleidelijke verhoging van de belastingvrije voet in de directe belastingen en tegemoetkoming in de premies voor de sociale verzekeringen, indien een verhoging van indirecte belastingen in EEG-verband onvermijdelijk is. 4. Verdubbeling van de opbrengst van successie- en schenkingsrechten met waarborgen van een goede bedrijfsopvolging. 5. Invoering van een vermogenswinstbelasting; invoering van een progressief tarief in de vermogensbelasting. 6. Gelijke beloning voor mannen en vrouwen hij gelijkwaardige arbeid. 7. Bevordering van vermogensvorming voor werknemers, zoals door vermogensaanwasdeling, investerings- en spaarloon. 8. Uitkeringsnormen krachtens de Algemene Bijstandswet vast te stellen op tenminste 80 pct. van het minimumloon.  Hervorming van de ondernemingen door: 1. Verplichte publicatie van de verslagen van alle grote ondernemingen. 2. Regelen ter verzekering van grotere openbaarheid in de verslaggeving, waaronder ook vallen gegevens over de inkomens van leidinggevende functionarissen en commissarissen.  3. Invoering van enquête- en beroepsrecht waardoor werknemers bij misstanden en ernstige conflicten een beroep op de rechter kunnen doen. 4. Beperking van het aantal commissariaten per persoon. 5. Snellere en volledigere inlichtingen aan en grotere bevoegdheden voor de ondernemingsraden. 6. Verkiezing van arbeidscommissarissen.  Versterking van de democratie en de persoonlijke vrijheid door: 1. Betere bescherming van de vrijheid door regeling van het telefoongeheim, maatregelen ter bescherming tegen het gebruik van afluisterapparatuur en afschaffing van de filmkeuring voor volwassenen. 2. Bevordering van openheid en openbaarheid bij de overheid; invoering van een ombudsman; sanering van de PBO. 3. Beter geregelde vrijheid van demonstratie en betoging, vooral door herziening van politieverordeningen. 4. Algehele verantwoordingsplicht van het college van B en W en van de burgemeester aan de gemeenteraad, het politiebeleid daaronder begrepen. 5. Herziening van het kiesstelsel en afschaffing van de opkomstplicht bij verkiezingen. 6. Wettelijke regeling van de staking als rechtmatige handeling. 7. Verbetering van de staatsburgerlijke vorming in en buiten de school. 8. Aanstelling van gemeentewege van sociale raadslieden, die de burgers wegwijs kunnen maken.  Een bijdrage aan ontwapening en wereldvrede 1. Het voorrang geven aan een verdrag om spreiding van kernwapens tegen te gaan, aan een uitbreiding van het kernstopverdrag met de ondergrondse proeven en aan het plaatsen van alle vormen van vreedzaam gebruik van atoomenergie onder controle van het Internationaal Atoom Agentschap te Wenen. Oprichting van een nationaal instituut voor vredesvraagstukken; 2. Vredesonderhandelingen over Vietnam, die uitgaan van de akkoorden van Genéve. Stopzetten van de bombardementen op Noord-Vietnam. Erkenning van de Vietcong als partner in onderhandelingen. 3. Vergroting van de overheidsuitgaven voor ontwikkelingshulp tot 2 pct. van het nationale inkomen in 1970. Uitbreiding van het aandeel van de ontwikkelingslanden in de wereldhandel. 4. Het bestrijden van rassendiscriminatie en kolonialisme met alle beschikbare vreedzame middelen. Een krachtig sanctiebeleid tegen Rhodesië. Geen wapens voor Zuid-Afrika. 5. Verbetering van de samenwerking in NAVO-verband; herwaardering van het NAVO-beleid gericht op het geven van een centrale plaats aan blijvende ontspanning en een duurzaam vergelijk tussen Oost en West; geen Europese kernmacht. Streven naar een NAVO zonder autoritair geregeerd Portugal. 6. Het bevorderen van het EEG-lidmaatschap van Groot-Brittannië en andere democratische landen. Versterking van de positie van de Europese Commissie. Toekenning van wezenlijke parlementaire rechten aan het Europees parlement, opdat verdergaande integratie komt samen te vallen met verdergaande democratisering.  Aanpassing van onze defensie-inspanning door: 1. Een herziening van het Nederlandse aandeel in de gemeenschappelijke verdediging, los van traditie en in Ohet licht van de zich wijzigende internationale situatie. 2. omschakeling op zo kort mogelijke termijn naar een vloot bestaande uit kleine eenheden, onder meer door afschaffing van de Karel Doorman; afzien van plannen tot het aanschaffen van atoomonderzeeërs. 3. Verkorting van de diensttijd tot 12 maanden. 4. Verdere verbetering van de vergoeding aan dienstplichtigen. 5. Een rechtspositieregeling voor dienstplichtigen, die de menselijke verhoudingen in het leger verbetert; herziening van het militair straf- en tuchtrecht; invoering van een militaire ombudsman.  Gezonder economische machtsverhoudingen door: 1. Grotere bescherming en betere voorlichting van de consument. 2. Een scherp prijsbeleid. 3. Een beter inzicht in en beïnvloeding van de kapitaalmarkt door invoering van een meldingsplicht voor grotere leningen en het scheppen van een voorkeursrecht voor de overheid op een deel van de middelen van grote beleggers; nationalisatie van het verzekeringswezen. 4. Versterking van het ontwikkelings- en saneringsfonds voor de middenstand.  Bodemschatten voor ons allen door: 1. Grote zeggenschap voor de overheid bij opsporing en winning. 2. Zo hoog mogelijke opbrengsten voor de gemeenschap.  Grondgebruik ten bate van de gehele bevolking door: 1. Meer grond in gemeenschapshanden te brengen (betere onteigening, tegen gebruikswaarde; voorkeursrecht voor de overheid bij aankoop). 2. Grond van de overheid bij voorkeur in erfpacht uit te geven. 3. Een ruimtelijk beleid dat onze schaarse bodem zorgvuldig beheert en zo doelmatig mogelijk indeelt. 4. Aankoop en openlegging van natuur- en recreatieterreinen.  Opheffing van het woningtekort door: 1. De bouw van minstens 125.000 woningen per jaar (waarvan ten minste 60.000 woningwetwoningen, waarbij extra aandacht te schenken aan de huisvesting van alleenstaanden en bejaarden). 2. Versnelde krotopruiming en sanering. 3. Stichting van gemeenschapsbouwbedrijven.  Grotere veiligheid en doorstroming van het verkeer door: 1. Zwaardere veiligheidseisen aan wegen en voertuigen; verscherpt toezicht; wettelijke regeling van het rijonderwijs. 2. Versnelde en planmatige wegenbouw. 3. Sterke bevordering van het openbaar vervoer.  Meer en beter Onderwijs - zodat iedereen de kans krijgt op volledige ontplooiing door: 1. Modernisering van onderwijsstructuur (met inbegrip van verkorting van studieduur), van leerprogramma's en onderwijsmethoden. 2. Opheffing van financiële belemmeringen tot het volgen van alle soorten onderwijs en grotere financiële zelfstandigheid voor volwassen studerenden. 3. Speciale voorzieningen voor kinderen die het door milieu of eigenschappen moeilijk hebben en voor degenen die geen dagonderwijs volgen of kunnen volgen 4. Vergroting van kostenbesef en doelmatigheid.  Groter Welzijn door: 1. Een gezondheidszorg waarbij de achterstelling van de ziekenfondspatiënten wordt opgeheven. 2. Uitvoering van de wet zware geneeskundige risico's. 3. Een actieve en openhartige bevolkingspolitiek. 4. Doeltreffende voorkoming en bestrijding van lawaai en verontreiniging van lucht en water. 5. Voorzieningen voor de culturele en maatschappelijke ontplooiing van iedereen. 6. Moderne aanpak van het jeugdbeleid. 7. Versnelde bouw van sporthallen en overdekte zwembaden. 8. Invoering van de zomertijd. 9. Oprichting van dienstverleningscentra voor bejaarden en gehandicapten, mede tot behoud van hun zelfstandigheid.  Gezonde overheidsfinanciën door: 1. Een meerjarenplan van overheidstaken, -kosten en volgorde van uitvoering daarvan' 2. Zo 'groot mogelijke doelmatigheid bij de vervulling van overheidstaken. 3. Meer rechtstreekse betaling te vragen van gebruikers van bepaalde overheidsdiensten 4. De stijging der belastingopbrengst die een gevolg is van de groei van het reële nationale inkomen aan de overheid ten goede te laten komen. 5. Zo groot mogelijke baten uit de winning van bodemschatten aan de overheid te laten toevloeien. 6. Aanzienlijke verhoging van de belastingen in de sfeer van het vermogen. 7. Verhoging van de indirecte belastingen indien dit onvermijdelijk is.
