Nacionālā apvienība "Visu Latvijai!"-"Tēvzemei un Brīvībai/LNNK"
priekšvēlēšanu programma
2010.gada 2.oktobra 10.Saeimas vēlēšanas
Nacionālajā apvienībā jaunības degsme un ideāli apvienojušies ar pieredzi politikā.
Kad pārtikušas un kuplas latviešu ģimenes Latvijā jutīsies kā savās mājās, mūsu galvenais uzdevums būs izpildīts.
Latviska Latvija
Nostiprināsim latviešu valodas lomu, īpaši plašsaziņas līdzekļos un komercdarbībā.
Rūpēsimies par līvu valodas saglabāšanu,
latgaliešu kultūras
un latviešu valodas izlokšņu bagātības saglabāšanu.
Valsts apmaksāta izglītība būs tikai valsts valodā,
mazākumtautībām mācot attiecīgās tautas vēsturi, tradīcijas un kultūru pašu valodā.
Veicināsim, lai Valsts un pašvaldību finansētās skolas par pirmo un otro svešvalodu izvēlētos tikai Eiropas Savienības oficiālās valodas.
Latvijas vēsture tiks mācīta kā atsevišķs priekšmets.
Panāksim, ka darbā apkalpojošā sfērā pieņem cilvēkus arī bez krievu valodas zināšanām – tas novērsīs latviešu jauniešu diskrimināciju darba tirgū.
Ikvienam latvietim būs tiesības uz Latvijas pilsonību.
Mēs strādāsim, lai latvieši pārbrauktu no svešuma
un aizbrauktu nelojāli cittautieši.
Tautiešiem svešumā – nodrošināsim informāciju no tēvzemes un labus konsulāros pakalpojumus.
Mēs atcelsim Imigrācijas likumā noteiktos atvieglojumus viltus investoriem
un bezdarba apstākļos stingri ierobežosim trešo valstu pilsoņu imigrāciju.
Starptautiskā līmenī iestāsimies par totalitārā komunisma noziegumu pielīdzināšanu nacionālsociālisma noziegumiem.
Konsekventi cīnīsimies par Latvijas attālināšanos no Krievijas ietekmes zonas jeb tā sauktās „krievu pasaules”, jo Latvija pieder Rietumu civilizācijai.
Panāksim, lai reāli darbojas likumā paredzētā kriminālatbildība par okupācijas fakta noliegšanu.
Nepieļausim PSRS un Krievijas impēriskās simbolikas lietošanu sabiedriskā telpā.
Stiprināsim valsts aizsardzību,
attīstot augsti profesionālus bruņotos spēkus,
atjaunojot zemessardzes lomu
un sekmējot NATO militāro klātbūtni valstī.
Mēs mainīsim priekšstatus – latvieši nav upuru, latvieši ir varoņu tauta.
Labklājība un taisnīgums
Ģimenei.
Lai pārvarētu demogrāfisko krīzi, ģimenei ar daudz bērniem jābūt ekonomiski izdevīgai.
Tāpēc paredzēsim valsts galvojumu jaunām ģimenēm pirmā mājokļa iegādei 30% apmērā no bankas nodrošinājuma.
Kredīta parādu dēļ ģimeni neizliks no vienīgā mājokļa,
tām nodrošinās valsts atbalstu, lai mājokli varētu īrēt vai samainīt.
Celsim ar nodokli neapliekamo ienākumu minimumu
un neapliekamo minimumu par katru apgādājamo – ar pieaugumu par katru nākamo bērnu.
Būtiski paaugstināsim ar iedzīvotāju ienākuma nodokli neapliekamos izdevumus par medicīnas un izglītības pakalpojumiem.
Jaunatnei un skolotājiem.
Izglītība un zinātne būs valsts pirmā prioritāte.
Padarīsim konkurētspējīgu Latvijas augstāko izglītību.
Mācību procesā atraisīsim bērnos un jauniešos radošo domāšanu,
skolotāja arods būs cienīts un ar atbilstošu atalgojumu.
Saglabāsim lauku skolas – gan izmantojot datorizētu tālmācību, gan veidojot skolas par lielāku skolu filiālēm.
Uz Jaunsardzes bāzes veidosim jaunatnes organizāciju patriotiskai un ārpusskolas audzināšanai.
Uzņēmējiem un strādājošajiem.
Mainīsim valsts attieksmi pret uzņēmējiem, no birokrātiski represīvas uz sadarbību.
Lielāki nodokļi patēriņam, kapitālam, neefektīvi izmantotiem resursiem un mazāki darbaspēkam
un maziem uzņēmējiem.
Attīstīsim jomas, kur uzņēmējiem nopelnīt vairāk – ražošanu ar augstu pievienoto vērtību,
atjaunojamo energoresursu ražošanu,
zema enerģijas patēriņa ēku būvniecību,
kā arī veicināsim lauksaimniecības un mežsaimniecības attīstību.
Izveidosim pasaules līmeņa profesionālo mūžizglītības programmu.
Nodrošināsim uz klientu orientētu apkalpošanu valsts pārvaldē,
daudzas funkcijas nodosim privātam sektoram.
Pensionāriem.
Garantēsim gan sociālo nodrošinājumu, nepieļaujot mazo un vidējo pensiju samazinājumu,
gan darbīgas un aktivitātēm piepildītas vecumdienas.
Pēc pensijas saņēmēja nāves daļu fondētās pensijas turpinās saņemt viņa laulātais.
Ārstiem un pacientiem.
Pārskatīsim un optimizēsim veselības aprūpes resursus un to izmantošanu atbilstoši krīzes situācijai.
Darīsim to izlietojumu saprotamu gan pilsoņiem, gan medicīnas personālam.
Par prioritāti noteiksim neatliekamo medicīnisko palīdzību, bērnu un mazturīgo aprūpi.
Nodrošināsim, ka valsts apmaksātos veselības aprūpes pakalpojumus pērk no izmaksu efektīvākā pakalpojuma sniedzēja.
Inteliģencei.
Cieši sadarbosimies ar latviešu radošo inteliģenci un zinātniekiem, iesaistot tos Latvijas nākotnes veidošanā.
Ar valsts atbalsta programmām veicināsim mūsu kultūras eksportu, popularizējot Latviju pasaulē.
