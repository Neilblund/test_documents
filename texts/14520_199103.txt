I  SUOMALAISTEN SUOMI JA KANSAINVÄLISYYS. Kiitollisina maamme vapaudesta ja itsenäisyydestä haluamme säilyttää laajasti oman päätösvaltamme eurooppalaisuuden ja kansainvälisyyden lisääntyessä. Haluamme voimakkaasti tiivistää maamme yhteistyötä muiden pohjoismaiden sekä Baltian maiden kanssa. Tuemme kaikkien kansojen pyrkimyksiä itsenäisyyteen ja inhimillisiin oloihin. Haluamme edistää rauhan lujittumista maailmassa.  Kansainvälisyyden koemme myönteisenä asiana. Tuomme kehitysyhteistyötä ja lähetystyötä sekä pakolaisten auttamista lähellä ja kaukana. Näemme lisääntyvät kansainväliset yhteydet rikkautena, mutta haluamme säilyttää Suomen suomalaisena. Päätettäessä maamme suhtautumisesta Euroopan yhdentymiseen edellytämme vakavaa ja huolellista harkintaa.  II  KESTÄVÄ ARVOPOHJA HYVINVOINNIN PERUSTA. Suomalainen yhteiskunta on vuosikymmenten aikana rakennettu kristilliselle arvopohjalle. Uskomme, että tämä vaikeimmatkin ajat kestänyt perusta on paras myös tulevaisuudessa. Uskoamme vahvistavat uutiset kristillisten puolueiden noususta Itä-Euroopassakin.  Korostamme oikeudenmukaisuutta, tasa-arvoa, vapautta, terveitä ja raittiita elämäntapoja, ihmiselämän pyhyyttä ja Jumalan kunnioituksen säilymistä kansamme keskuudessa. Kristillisten kirkkojen, seurakuntien ja järjestöjen vaikutusmahdollisuudet haluamme turvata. Pyrimme selkeään kulttuurimuutokseen, jolla erityisesti televisiossa ja kouluopetuksessa nostetaan esille elämän myönteiset vaihtoehdot.  III  JOKAISEN IHMISEN VASTUU YHTEISKUNNASTA. Jokainen kansalainen voi vaikuttaa yhteiskuntamme kehitykseen. Haluamme korostaa jokaisen ihmisen vastuuta. Jokaisella on laillinen oikeus yhteiskunnallisiin palveluihin. Jokaisella on myös vastuu yhteiskunnan kehittämisen suunnasta ja velvollisuus maksaa veroja. Haluamme tarjota selkeän kristillisen vaikutuskanavan niille,  jotka haluavat kehittää yhteiskuntaamme kestävän, kristillisen arvopohjan ja yhteisvastuun pohjalta. Kun yhteiskunta on vastuussa meistä, olemme mekin. Jokainen, vastuussa yhteiskunnasta ja kansamme tulevaisuudesta.  IV  YHTEISKUNNAN VASTUU JOKAISESTA IHMISESTÄ. Nykyaikaisen hyvinvointiyhteiskunnan tulee kantaa vastuu jokaisesta jäsenestään. Korostamme yhteiskunnan vastuuta syntymättömistä ja muista lapsista sekä nuorista, vammaisista, sairaista ja vanhuksista. Jokainen ihminen on arvokas riippumatta hänen elämänvaiheestaan tai mahdollisuuksistaan tehdä työtä. Elämää ei saa tuhota. Siksi sosiaalisin perustein suoritettavista raskauden keskeytyksistä sekä geeniteknologian ja eutanasian käyttöönottosuunnitelmista tulee luopua.  Korostamme yhteiskunnan vastuuta ihmisistä myös maamme synkän väestö- ja työvoimakehityksen johdosta, koska tulevaisuudessa meillä ei ole riittävästi eläkkeiden maksajia eikä sairaiden ja vanhusten hoitajia.  v  PUHDAS ELINYMPÄRISTÖ. Suurin ulkoinen uhka ja on ympäristön saastuminen. Ihmisten ja koko yhteiskunnan ahneus ja välinpitämättömyys tuhoavat luontoa. Haluamme muuttaa yhteiskunnan ja yksilöiden elämäntapaa ja -arvoja materialistisesta kulutuksesta kestävää kehitystä tukevaksi. Haluamme suojella luontoa ja elinympäristöämme voimakkain ottein. Päästörajoja tulee tiukentaa ja niiden rikkomisista annettavia rangaistuksia kiristää, haittaveroja tehostaa, ympäristöystävällisiä toimenpiteitä tulee kannustaa, kansainvälistä ympäristöyhteistyötä tulee tehostaa ja tutkimusta lisätä. Ympäristönsuojelu maksaa, mutta olemme valmiit panostamaan siihen yhä enemmän. Tuleville sukupolville tulee taata elinkelpoinen, puhdas ja terve elinympäristö ja luonto.  Emme vaadi ydinvoiman lisärakentamista, koska turvallisuus- ja jätekysymyksissä on avoimia asioita. Kannatamme monipuolisia energiantuotantomenetelmiä ja säästötoimenpiteiden tehostamista ympäristömme säilyttämiseksi terveenä ja elinkelpoisena.  VI  TERVEET JA RAITTIIT ELÄMÄNTAVAT. Terveys ja raittius ovat ihmiselämän suurimpia rikkauksia. Terveet ja raittiit elämäntavat takaavat myönteisen, elämää, perheitä, kanssaihmisiä ja koko yhteiskuntaa rakentavan perustan, päihdepolitiikkaan, opetukseen ja kasvatukseen sekä tiedotusvälineiden ohjelmapolitiikkaan haluamme muutoksen. Niiden tulee tukea nuorisomme ja koko kansamme terveitä ja raittiita, elämää suojelevia tapoja ja arvoja. Väkivalta, siveettömyys ja huonot tavat murentavat kansamme henkistä selkärankaa ja aiheuttavat hätää ja kärsimyksiä. Myönteiset arvot on nostettava kunniaan erityisesti televisiossa ja kouluopetuksessa.  Kaikkeen liikenteeseen haluamme säätää täysraittiuden. Liikennekasvatusta tulee tehostaa. Alkoholin, muiden päihteiden ja tupakan aiheuttamat haitat ja menetykset tulee tutkimuksin selvittää. WHO:n tavoite alkoholinkulutuksen supistamiseksi 25 %:lla vuoteen 2000 mennessä tulee ottaa päihdepolitiikan Johtavaksi periaatteeksi. Alkoholin ja tupakan hintaa tulee korottaa ja saatavuutta supistaa. Kristillisellä perustalla toimivien hoitokotien ja järjestöjen tuloksellista työtä haluamme tuettavan yhteiskunnan varoin.  VII  VANHEMPIEN KUNNIOITUS. Edellisten sukupolvien raskaat uhraukset kansamme vapauden, itsenäisyyden ja hyvinvoinnin hyväksi edellyttävät kasvavaa vanhempien kunnioitusta. Haluamme järjestää sotiemme veteraanien elinolot ja kuntoutuksen pikaisesti asianmukaisiksi. Haluamme turvata maamme puolustuksen tulevaisuudessakin. Pienimpien eläkkeiden varassa elävien lähimmäistemme elämäntyötä tulee kunnioittaa parantamalla tuntuvasti heidän eläketurvaansa. Terveyspalvelut ja vanhuuden turva tulee taata riittävillä koti- ja laitospalveluilla.  VIII  AVIOLIITTO JA PERHE. Puolisoiden, lasten ja koko yhteiskunnan kannalta avioliitto on turvallisin ja paras yhteiselämisen muoto. Haluamme vahvistaa avioliiton asemaa. Avioliitossa elävien nykyisin tapahtuva  rankaiseminen verotuksessa, eläkkeissä ja asuntoasioissa on heti lopetettava.  Perhevalmennusta sekä kristillisiä perhe- ja avioliittoleirejä ja sovittelutoimintaa haluamme vahvistaa perheiden ongelmien ennaltaehkäisemiseksi.  Perheiden mahdollisuuksia selviytyä kasvatusvastuustaan tulee tukea säilyttämällä kouluissa tunnustuksellinen uskonnonopetus ja lisäämällä television ja oheiskasvattajien vastuuta toiminnastaan. Kotihoidon tuesta haluamme edetä lasta, vammaista, pitkäaikaissairasta tai vanhusta kotona hoitavalle maksettavaan hoitopaikkaan. Perheiden taloudellista asemaa tulee parantaa verotusta, lapsilisiä ja muita suoria tulonsiirtoja, päivähoitoa ja asumista kehittämällä. Ehjä perhe ja avioliitto ovat hyvä turva vaarallisia sairauksia ja epätoivoa vastaan.  IX  KOULUTUS. Maamme koulutusjärjestelmiä tulee kehittää harkitusti ajan vaatimusten mukaisesti. Peruskoulutuksen taso ja resurssit tulee turvata tasapuolisesti koko maassa. Lukion ja ammatillisen koulutuksen tulee vastata lisääntyvän kansainvälistymisen haasteisiin. Henkisten ja kristillisten arvojen merkitystä tulee korostaa kaikessa opetuksessa. Ammatillinen aikuiskoulutus sekä uudelleen- ja täydennyskoulutus tulee järjestää kattavasti yhteistyössä valtion, kuntien, työnantajien ja työntekijöiden kesken. Muun koulutuksen ohella korkeakoulujen opetus- ja tutkimusresurssien riittävyys on turvattava. Haluamme panostaa koulutukseen kaikilla tasoilla. Suomensukuisten ja muiden naapurikansojemme nuorille tulee järjestää määräaikaista koulutusta ja työharjoittelua Suomessa. Näin voimme tukea näiden myönteistä kehitystä ja samalla saamme hyödyn itsellemme.  x  ASUMINEN. Jokaiselle kansalaiselle haluamme taata joko omistus- tai vuokra-asunnon kohtuullisin kustannuksin. Korkeista lainakoroista ja asuntojen kalleudesta johtuviin vaikeuksiin joutuneiden auttamiseksi on järjestettävä valtion vastaantulolainaa. Asumistukijärjestelmiä tulee yhtenäistää ja tehostaa.  Asuntotuotantoa on lisättävä tuntuvasti. Asunto-tuotannon lisäämisen esteenä ja asuntojen kalleuden syinä olevat ongelmat tulee poistaa maapoliittista lainsäädäntöä kehittämällä, rakennusalan kilpailua lisäämällä sekä työvoima- ja multa kustannuksia karsimalla. Mahdollisuudet maakeinotteluun ja rakentamiseen liittyviin poliittisiin ja muihin kytkentöihin tulee estää.  XI  TYÖ JA YRITTÄMINEN. Haluamme lisätä työn ja yrittämisen arvostusta. Työttömyyden poistaminen koko maasta on tavoitteemme. Työvoimapulan ehkäisemiseksi tulee palkkausta ja työoloja kehittää erityisesti niillä aloilla, joilla on puutetta työvoimasta. Siirtotyövoimaan tulee turvautua vain äärimmäisissä tilanteissa.  Yksityistä yrittämistä tulee kannustaa. Pienen ja keskisuuren yritystoiminnan edellytyksiä haluamme parantaa verotusta ja työvoimakustannusten määräytymisperusteita oikeudenmukaistamalla ja lainansaannin turvaamalla. Pienyritysten liikevaihtoverotusta tulee keventää. Yrittäjien lomaoikeuksia ja oikeusturvaa tulee lisätä.  XII  MAATALOUS JA ALUEELLINEN KEHITYS. Kotimaisen perheviljelmäpohjaisen maatalouden toimintaedellytykset haluamme turvata ja maatalouden liitännäiselinkeinoja kehittää. Elintarvikeomavaraisuus on pidettävä kaikissa oloissa riittävän korkeana. Viljelijäväestön loma- ja muita etuja tulee kehittää.  Asumisedellytykset maaseudulla tulee turvata. Posti-, koulu- ja muut peruspalvelut on säilytettävä myös haja-asutusalueilla. Tierahoitusta tulee kokonaisuudessaan lisätä ja varoja osoittaa riittävästi myös alemmanasteisen tiestön parantamiseen ja kunnossapitoon.  XIII  ELÄKKEET JA MUU PERUSTURVA. Pienimpien eläkkeiden tasoa ja indeksiturvaa vaadimme parannettavaksi.  Kotona työtä tehneille ja tekeville tulee järjestää asianmukainen sosiaali- ja eläketurva.  Opintotukea tulee parantaa painottaen opintorahan osuuden lisäämistä.  Sairausvakuutuksen peruspäivärahan ja äitiyspäivärahan tasoa haluamme korottaa.  Euroopan yhdentyminen ei saa pysäyttää maamme perusturvan kehittämistä. Perusturvan maksatus tulee keskittää yhden palvelupisteen peri-aatteelle säilyttäen palvelut riittävän lähellä niiden tarvitsijoita.  XIV  VEROTUS. Verouudistuksen suuntaa haluamme muuttaa siten, että verotus yksinkertaistuu ja kevenee. Verotuksen tulee kannustaa työntekoon ja yrittämiseen. Sosiaaliset ja perhepoliittiset verovähennykset tulee säilyttää ja niiden tehoa lisätä. Säästämistä haluamme edistää ja siksi tavanomaisiin talletuksiin kohdistuvasta verotuksesta tulee luopua.  Verotuksen painopistettä pyrimme siirtämään kulutuksen verotuksen suuntaan edellyttäen, että kansalaisten perustoimeentuloturvaa samanaikaisesti parannetaan.  Valtionverotuksen keventäminen ei saa johtaa kunnallisverotuksen kasvuun. Kaikkien kuntien mahdollisuudet hoitaa velvoitteensa tulee turvata oikeudenmukaisilla, riittävillä ja tehokkuuteen kannustavilla valtionosuuksilla.  XV  TASA-ARVO JA OIKEUDENMUKAISUUS. Työelämässä tulee päästä sukupuolten tasavertaisuuteen palkkauksen ja työssäetenemisen suhteen, ihmisten asuinpaikasta johtuvaa eriarvoisuutta haluamme supistaa tehokkain aluepoliittisin keinoin. Julkiset palvelut tulee turvata kohtuullisten etäisyyksien sisällä ja kohtuullisin kustannuksin.  Kansalaisten asiallinen kohtelu ja oikeusturva edellyttävät maamme oikeus- ja hallintoilmaston kirkastamista. Kansan oikeudentuntoa loukkaavista poliittisista virkanimityksistä sekä pakaste- ja kaksoisviroista tulee luopua. Yhteiskuntamoraalia loukkaavaan käytökseen  syyllistyneiden tulee edellyttää jättävän virkansa vastuullisissa tehtävissä. Byrokratiaa tulee supistaa ja yksityisiäkin palveluja tulee sallia julkisia täydentämään. Poliisin voimavarat haluamme saattaa riittäviksi rikollisuuden kasvaessa ja muuttuessa yhä moniulotteisemmaksi .  XVI  SINUN HALLUSSASI. Edellä lueteltuihin ja moniin muihin tärkeisiin tuloksiin pääsemisen yksi avain on Sinun hallussasi. Se on Sinun henkilökohtainen, salainen äänesi eduskuntavaaleissa. Kristillinen Liitto on avainpuolue. Meillä on selkeä perusta ja kaikki tavoitteemme ovat myönteisiä, elämästä ja hyvinvoinnista.  Toivomme, että Sinäkin käytät oikeuttasi äänestämällä Kristillisen Liiton avainehdokasta omassa vaalipiirissäsi. Se on askel turvallisempaan ja parempaan huomiseen. Tämän askeleen haluamme ottaa yhdessä.
