SV eller VS?  Hvad. skal VS-mandaterne bruges til?  VS' tilstedeværelse i Folketinget de sidste 5 år har vist, at lønarbejderne har fordel af at VS sidder i Folketinget. Også selv om VS ikke er et parti i traditionel parlamentarisk forstand, men nøje lader sit folketingsarbejde udspringe af den politiske kamp uden for Folketinget.  SPRÆNGNINGEN af SV-regeringen er kun en meget foreløbig sejr for lønarbejderne. For de politiske hensigter, som regeringspartierne var fælles om, er stadig de samme efter et valg. Både S og V har peget på nødvendigheden af en social kontrakt, der politisk skulle fastlægge reallønnen for en længere periode. Om det er S eller V, så er parolen: Reallønsnedgang gennem social kontrakt. V vil bruge den sociale kontrakt til et generalangreb på fagbevægelsen, S forudsætter som et minimum fagtoppens aktive opbakning bag forringelserne i arbejderklassens levevilkår.  SV-regeringen har været arbejdsløshedens regering. For hvert indgreb blev arbejdsløsheden værre. Og ingen - end ikke regeringspartierne selv - var i tvivl om, at den politik, som blev lagt frem fra begge partier ved de seneste forhandlinger, ville betyde yderligere tusindvis af arbejdsløse.  S og V står også sammen om, at der skal indføres atomkraft i Danmark. Det betyder endnu større afhængighed af de multinationale selskaber, samtidig med at det medfører en sikkerhedstrussel mod mennesker og natur.  S vil have kapitalismen overbygget med såkaldt økonomisk demokrati, mens V foretrækker kræfternes frie spil, eventuelt garneret med lidt udbyttedeling. Men den populære fortolkning af S som arbejdernes og V som arbejdsgivernes parti er ganske misvisende. De to partier er nemlig enige om det væsentligste, om opretholdelse af kapitalismen, om videreførelse af klassesamarbejdet, om nødvendigheden af indkomstpolitik, om udenrigs- og militærpolitik, om EF og NATO m.m. Der er derfor ingen garanti for, at valget ikke resulterer i en nyregering "hen over midten".  VALGKAMPEN har genoplivet det borgerlige firkløverspøgelse med Glistrup i kulissen. Vi vurderer det ikke som særlig sandsynligt, at en sådan regering bliver til noget. Men det er klart, at en sådan højreregering ville forsøge at gennemtvinge en endnu mere hårdhændet nedskærings-og indkomstpolitik.  VS vil som hidtil støtte ethvert, selv nok så begrænset forslag, der er til arbejderklassens fordel. Men vi er konsekvent modstander af indkomstpolitikken, ØD, atomkraft og andre af den socialdemokratiske politiks grundpiller. Derfor kan vi på forhånd sige, at vi under ingen omstændigheder vil fungere som parlamentarisk sikkerhedsnet for en socialdemokratisk regering.  VS ØNSKER så svag en regering som muligt. Svag i forhold til at gennemføre angreb mod arbejderklassens kampe og interesser. En socialdemokratisk mindretalsregering er svagere med et samarbejde hen over midten end en ren borgerlig regering. S er afhængig af arbejderklassens opbakning. Det sætter trods alt nogle grænser for hvilke angreb partiet kan forsøge sig med overfor arbejderklassen.  Valget kan føre til en situation, hvor S på en række områder kunne få et flertal sammen med venstrefløjspartierne for gennemførele af en række forslag til gavn for arbejderklassen. Men vi er ikke i tvivl om, at S også efter et valg ønsker at binde sin politik til borgerlige samarbejdspartnere, som man kan føre indkomstpolitik sammen med.  I DAG KAN DER IKKE peges på en regering der ikke vil føre indkomstpolitik. Som epoxysagen i København bl.a. har vist, så har det  parlamentariske arbejde sine klare grænser. Alternativet findes på arbejdspladserne og i boligkvartererne, hvor der gennem aktionsenhed må opbygges en bred og slagkraftig modstandsbevægelse mod indkomstpolitikken og de sociale nedskæringer. Den styrke, som lønarbejderne og deres organisationer skal vinde i disse kampe, er afgørende for at bane vejen for det eneste alternativ til kapitalismen: SOCIALISME.  Traditionelt folketingsarbejde med korridorforhandlinger og paradeforslag egner sig glimrende til at bevare og bestyrke det bestående, men det er en direkte hæmsko for den politiske bevidstgørelse og mobilisering, som er forudsætningen for en socialisme, der bygger på frigørelse og selvforvaltning.  VS vil støtte enhver forbedring set fra arbejderklassens synspunkt, den være sig nok så lille. Men den væsentligste funktion er at bruge-folketingsrepræsentationen til at bistå den politiske kamp udenfor.  Vi vil bruge talerstolen og de informationsmæssige fordele til at agitere for og oplyse om arbejdernes kamp for bedre løn- og arbejdsforhold. Der hvor folk er i aktion eller står overfor kapitalmagten, vil vi gøre vores til, at de ikke står alene. Vores mandater er stillet til rådighed for arbejderklassen og skal bruges imod borgerskabet.  Her er nogle af de ting, som ville have passeret lettere, hvis VS ikke havde været i Folketinget:  - olieselskabernes nulskat og overtrædelserne af selskabsskatteloven,  - gasaftalen 1976, som forærede A.P.Møller Nordsøgassen endnu en gang trods misligholdelse af koncessionen,  - nedskæringerne på daginstitutionerne, som ikke gav en øres besparelse, hvilket passerede upåagtet gennem finansudvalget, hvor alle andre end VS er repræsenteret,  - blokadecirkulæret,  - børnepasningscirkulæret,  - epoxy-sagen,  - overgrebet mod de tyrkiske kvinder, som blev frataget understøttelse,  - fremmedpolitiets metoder,  - mexikaner-sagen, hvor VS tog initiativet til det tværpolitiske samarbejde, som i første omgang forhindrede udvisning - og derved gav tid til mobilisering,  - andre udvisningssager,  - Elsams kulindkøb i Sydafrika,  - den hemmeligholdte gaskontrakt,  - atomkraften, som vi helt klart har vendt os imod,  - vildledningerne om Barsebäcks sikkerhed,  - fonds og fiduser,  - ejerlejlighedsspekulationen,  - Bonde Nielsenss transaktioner,  - isolationsfængsel,  - hele den totalitære udvikling og angrebene på faglige og demokratiske rettigheder, som det kommer til udtryk ved kriminalisering af lønkampe, bistandsaftalerne mellem politi og militær, registreringer, misbrug af CPR-numre, antiterrorkorpset, terrorismekonventionens forpligtelser, retsplejelovens forsvarerudelukkelse, 7-dages-reglen, osv., osv.  A.P.Møller, olieselskaberne, DUC, arbejdsgiverne, bolig  spekulanterne, politiet, efterretningstjenesterne, skatteakrobaterne og atomkraftfanatikerne ville have haft det i hvert  fald lidt nemmere i de sidste 5 år, hvis VS ikke havde været i Folketinget.  Atomkraft bliver afgjort, inden folkeafstemningen  Spørgsmålet om atomkraft eller ej bliver afgjort gennem de næste-måneders kamp mod reklamemillionerne. Organisationen til Oplysning om Atomkraft (OOA) skal støttes, hvis det skal lykkes, at køre op imod tilhængernes massive propaganda.  I Folketinget er der flertal for a-kraft. I befolkningen er der modstand. På grund af denne modstand valgte Socialdemokratiet at sende afgørelsen til folkeafstemning. Dette taktiske tilbagetog dækker over at modstanden går langt ind i Socialdemokratiets egne rækker. Selv om LO-ledelsen stadig går ind for a-kraft er mange fagforeninger, også traditionelt socialdemokratisk styrede, gået ind i arbejdet imod.  Penge fra EF og industrien  Nu satser tilhængerne på at få reklameapparatet kørt i stilling. Fuldkommen ligesom i 1972 ved folkeafstemningen om EF medlemskabet.  EF har ved flere lejligheder støttet propaganda for a-kraft - "objektiv oplysning til borgerne for at støtte en stabil udbygning af elforsyning baseret på kernekraft". Virksomheder med økonomiske interesser i a-kraft står klar til at pumpe store beløb ind i kampagnen. Thrige-Titan og det kriseramte Helsingør Værft er blandt de firmaer der allerede har store interesser i a-kraft.  VS vil sætte alle kræfter ind på at forhindre indførelsen af a-kraft og afsløre a-kraft tilhængernes manipulerende reklameoffensiv.  VS vil gøre alt for at forhindre, at det bliver EF's og den internationale kapitals reklamemillioner, der afgør valget.  Kamp i fagbevægelen  Der er røre i fagbevægelsen om a-kraft. På OOA's energioplysningskonference i Århus i september var der mødt over 100 faglige tillidsfolk fra hele landet.  Blandt andet med baggrund i denne konference er der nu ved at komme et omfattende oplysningsarbejde op at stå. Oplysning om, hvordan vedvarende energi giver langt mere beskæftigelse end a-kraft. Og oplysning om arbejdsmiljøet i atomindustrien. Dette arbejde må styrkes overalt.  Støt OOA  Organisationen til Oplysning om Atomkraft (OOA) vil i den kommende tid omdele en oplysningsavis til alle landets husstande. Dette arbejde kræver store ressourcer, både penge og arbejdskraft. OOA søger hjælp til arbejdet og trænger hårdt til støtte, hvis de skal kunne køre op mod tilhængernes massive propaganda.  VS siger nej, fordi a-kraften vil give:  - øget indflydelse for den multinationale kapital  - øget efterretningsvirksomhed mod politisk aktive  - øget spredning af kernevåben til fascistiske stater  - mindre beskæftigelse  - radioaktivt affald i 700 år  VS går ind for:  - størst mulig selvforsyning med energi  - nationalisering af ressourcerne i Nordsøen,  - sol og vind og andre vedvarende energikilder  - mindst muligt energispild  - direkte handel med olielandene  - bekæmpelse af forurening fra olie- og kulforbrug  Social kontrakt = stop sociale reformer!  En "social kontrakt". Det lyder positivt. Men det er stik modsat. Det er et totalt stop for så at sige alt, hvad der er i arbejderklassens interesse. Stop for sociale reformer og ydelser. Stop for reallønsfremgange. Ikke alene ved overenskomstdiktater. Det er også et stop for al lønglidning og for dyrtidsreguleringen. Den fører til kriminalisering af den faglige kamp. Lønpolitikken udvides til at omfatte, samtlige levevilkår. Det er den mest hårdhændede form for reallønssænkning, der længe er forsøgt. Den skal afvises på valgdagen og i hverdagen!  S og V angriber dyrtidsreguleringen  I åbningstalen d. 2. oktober i Folketinget fastslog Anker Jørgensen, at SD finder, at der nu må mere omfattende indgreb til for at "rette økonomien op". Mindre justeringer (sociale nedskæringer) og tilpasninger (overenskomstdiktater) kan ikke længere gøre det.  På mødet i september mellem LO og SD's folketingsgruppe fremstod det "mere omfattende" som en ny indkomstpolitik: Et nyt diktat som ændrer ved Folketingets overenskomstdiktat.  Socialdemokratiet vil angribe dyrtidsreguleringen som led i en politisk studehandel med de borgerlige. Dyrtidsreguleringen er altså til salg.  En handel, som borgerskabet længe har villet afslutte for effektivt at kunne angribe reallønnen.  Stop for lønglidning  På den anden side af valget kan det altså forventes, at SD vil lægge ryg til at afskaffe arbejderklassens bedste reallønsgaranti: Dyrtidsreguleringen.  For at tage brodden af modstanden ønsker SD en form for taktregulering for lønninger under et vist minimum. Det kan måske få nogle lavtlønnede til at æde angrebet. SD sår splittelse i arbejderklassen. Hvis de lavtlønnede imidlertid opnår nogen form for lønglidning, så skal det modregnes i taktreguleringen.  Hensigten er helt klart at stoppe enhver lønglidning eller bringe den under kontrol. Konsekvensen er, at fagforeningerne fuldstændig vil blive underlagt den statslige kontrol.  Forsøger arbejdspladser, klubber og fagforeninger at unddrage sig denne kontrol  for at gennemtvinge lønfremgange, så ligger kriminaliseringen lige om hjørnet.  I Norge idømmes arbejdere og arbejdsgivere bøder, hvis der aftales lønfremgange. Her hjemme har vi set kriminaliseringen af de fysiske blokader og politivolden anvendt mod faglige aktioner.  De borgerlige partier (VC-kummen) står på spring for at få lov til yderligere kriminalisering af arbejderklassens kampe.  Sociale ydelser i lønpolitikkens tjeneste  Begrebet "social kontrakt" stammer fra England. De engelske socialdemokrater gennemtvang en samlet aftale med fagbevægelsens top om en sammenkobling af lønudviklingen og udviklingen i det kollektive forbrug. Begge dele skule sættes i stå.  Det samme er målet for SD og de borgerlige. Udviklingen i det kollektive for brug stoppes for at lette presset på lønnen, der er tilbage efter at skatten er betalt. Det er borgerlig politik: "Pengene ligger bedst i borgernes lommer". De mener kapitalisternes.  Ved at skære i udgifterne og stoppe skattestigningerne skal lønstoppet føles mindre voldsomt. De hårdest ramte ved nedskæringerne og lønstoppet vil få sociale ydelser for at tage dampen af kedlen. De sociale ydelser skal således understøtte lønpolitikken.  Juni-forliget indebar begrænsninger i stigningstakten for kommunernes kollektive forbrug. Kommunerne overvejer i øjeblikket hvor sparekniven skal føres. Efter at SD og V havde angrebet den disponible realløn med energiafgifter oven i de multinationales spekulationsgevinster, så skal der kompenseres gennem en reduktion af det kollektive forbrug i kommunerne.  Resultaterne er ikke helt klare endnu, men den 10% overbelægning i daginstitutionerne viser, hvad der kan forventes.  Disse nedskæringer skal afvises på valgdagen og i hverdagen. Forældre og pædagoger har taget kampen op. Desværre er DKP med til at undergrave deres kamp og støtte de kommunale besparelser gennem budgetforlig med SD og ved at bremse kampen i pædagogernes faglige organisationer.  DKP har vist vilje til at tage stedansvar for beskæringen af de kommunale aktiviteter og forøgelsen af arbejdsløsheden med 1-1 ½ pct.  Afvis den sociale håndfæstning  SD og de borgerlige påstår, at konkurrenceevnen og betalingsbalancen kan forbedres gennem en stram indkomstpolitik. Men resultaterne udebliver. Den samme politik føres i de andre kapitalistiske lande. At acceptere indkomstpolitik er at acceptere internationalt skruebrækkeri og løntryk: At hvert lands lønarbejdere skal underbyde hinanden ved at knokle mest muligt for den lavest mulige løn.  Ved at styrke VS på valgdagen og ved at opbygge modstand og kampevne i de faglige organisationer, i klubberne og på arbejdspladserne mod indkomstpolitikken. Angreb på lønglidningen og dyrtidsreguleringen skal sættes ud af kraft.  Der må gennemføres aktioner for fuld dyrtidsdækning og udbetaling af dyrtidsportionerne trods angreb via lovgivningen.. Lønglidningen må fastholdes. Det er nødvendigt med strejkestøttearbejde i fagforeninger, klubber og boligkvarterer.  Kampen mod den forventede opstramning af lønpolitikken er det centrale ved dette valg. Denne kamp kommer hurtigt til at dreje sig om at afvise den tiltagende kriminalisering og politivold mod den faglige kamp.  NEJ TIL DEN "SOCIALE KONTRAKT"  NEJ TIL LØNSTOP  FINGRENE VÆK FRA DYRTIDSREGULERINGEN  ØD- en narresut  VS har fra første gang ØD-spøgelset stak sit hovede frem været konsekvente modstandere. Vi må afvise ethvert forsøg, der foregøgler arbejderindflydelse og demokratisering med det formål, at virksomhederne skal have tilført risikovillig kapital fra arbejderlønningerne.  Socialdemokratiet og LOtoppen har erkendt, at deres oprindelige forslag om ØD fra 1973 ikke har en jordisk mulighed for at blive gennemført i nærmeste fremtid, men det stopper dem ikke. Ikke mindst lønarbejdernes modstand er meget hård. Nye ØD-modeller udvikles, og nu er Socialdemokratiet endda gået til valg på en ØD-opstart, kombineret med yderligere forstærket indkomstpolitik. ØD har nøje sammenhæng med den sociale kontrakt.  Det socialdemokratiske forslag, som LO-toppen fuldt ud bakker op om, kaldes noget andet end en ØDopstart, nemlig obligatorisk overskudsdeling. Det bygger på, at virksomhederne skal betale 10% af deres overskud til ordningen. Det lyder da fint: Virksomhederne skal betale. Men så enkelt er det bare ikke. De reelle betalere af en hvilken som helst ØD-ordning vil altid være lønarbejderne. Men det socialdemokratiske forslag er bestemt snedigt udformet.  ØD - en falsk varebetegnelse  Forslaget indebærer, at lønarbejderne skal motiveres til at arbejde for det størst mulige overskud i "deres" virksomheder ved på den ene side at knokle noget mere og på den anden side at være "ansvarlige" og tilbageholdende, når det gælder lønkrav og andre udgiftskrævende forbedringer af arbejdsforholdene.  Men kan ØD i en eller anden form slet ikke øge arbejderindflydelsen og give mere demokrati? VS' svar på dette er et blankt nej. Økonomisk Demokrati lader sig simpelthen ikke gennemføre i et kapitalistisk samfund, der altid primært bygger på en privat ejendomsret til produktionsmidlerne. Det er en falsk varebetegnelse, der skal bruges i den forstærkede indkomstpolitik, som både Socialdemokratiet og de borgerlige er enige om.  Medansvar for fyringer  ØD vil først og fremmest sikre LO-toppen mere magt og indflydelse på medlemmernes bekostning. Derudover skal ØD fungere som alibi for LO-toppens aktive deltagelse i udformning af den forstærkede indkomstpolitik gennem den sociale kontrakt.  Lønarbejderne skal gennem ØD/overskudsdelingen gøres medansvarlige for virksomhedernes planlægning. En planlægning, der altid vil foregå på kapitalens betingelser, dvs. medansvar for fyringer, for tempoopskruninger, for dårligere bemandingsregler. Sådan må det blive, når lønarbejderne skal tage medansvar for en produktion, der alene er bestemt af profitten. Yderligere er der tale om en kapitalophobning, som fagforeningerne skal være medansvarlige for administrationen af.  VS afviser, at fagforeningerne skal fungere som kreditforeninger for "det betrængte erhvervsliv". Fagforeningerne skal være selvstændige og slagkraftige organisationer, som skal fungere som effektive redskaber for arbejderklassen i kampen mod krisepolitikken.  Farvel til dyrtidsportionerne  Når der tales ØD-opstart, må der også tales indefrosne dyrtidsportioner. I det socialdemokratiske valggrundlag indgår, at de indefrosne dyrtidsportioner på i alt ca. 10 mia. kr. skal placeres i en fond, der styres af lønmodtagerrepræsentanterne i ATP-fondens bestyrelse. Dette er et forsøg på at liste den centrale ØD-fond ind ad bagdøren og disponere over lønarbejdernes midler. For hver lønarbejder drejer det sig om ca. 5000 kr. Konsekvenserne er de samme som ved obligatorisk udbyttedeling.  "Kreditforeningen" LO  Det socialdemokratiske valggrundlag må betyde yderligere aktivitet på arbejdspladserne og i fagforeningerne omkring kravet om udbetaling af de indefrosne dyrtidsportioner.  Det er lønarbejdernes penge, og ikke "kreditforeningen" LO's. Dyrtidsportionerne skal udbetales nu - og ikke bruges til at komme "det betrængte erhvervsliv" til undsætning.  Lønarbejderne skal ikke betale kapitalismens krise. Nej til ØD - udbetal de indefrosne dyrtidsportioner!  Kæmp imod arbejdsløsheden!  Arbejdsløsheden har i dag nået det største omfang siden 30'erne. Forsøg på at skjule den i statistikkerne gennem jobtilbud, efterløn og gennem skærpelse af adgangskavene til modtagelse af understøttelse efter arbejdsløshedsloven kan ikke omgøre denne realitet. Kampen mod arbejdsløsheden må tage sit udgangspunkt på arbejdspladserne.  Arbejdsløshed hænger uløseligt sammen med krisen. Og tilbagevendende kriser hænger uløseligt sammen med kapitalismen. I højden vil man kunne nå til den fulde beskæftigelse i afgrænsede områder i kortere perioder. Som f.eks. i Vesteuropa gennem tresserne.  VS mener derfor, at det er en illusion, hvis man tror, at man kan fjerne arbejdsløsheden uden at fjerne kapitalismen. Socialismen er det konsekvente svar i kampen mod arbejdsløsheden.  Vi kan kæmpe imod arbejdsløsheden  Men det betyder ikke, at vi skal sidde med hænderne i skødet, indtil socialismen falder ned fra himmelen.  Selv om vi ikke kan fjerne arbejdsløsheden, så kan vi kæmpe imod den. Dels ved at kæmpe for igangsættelse af nyt arbejde, f.eks. boligbyggeri og på det energipolitiske område. Og dels ved på arbejdspladserne at kæmpe for krav, som sætter flere i arbejde.  Man kan kæmpe imod de økonomiske forringelser, som de arbejdsløse bliver udsat for. Nedskæringer i understøttelsen osv.  Man kan kæmpe imod en yderligere uddybning af splittelserne mellem de, som har arbejde og de arbejdsløse. Det er en kamp for, at de arbejdsløse bliver i fagforeningerne, en kamp mod skruebrækkeri, blokadecirkulærer osv. Det er en kamp mod, at derpå længere sigt skal udvikle sig et forarmet pjalteproletariat uden for fagforeningerne, som afgørende vil kunne være med til at undergrave arbejderklassens styrkepositioner.  Her må kampen sættes ind  - 35 timer kravet er vel nok det vigtigste krav fordi det mest entydigt forbinder de arbejdendes og arbejdsløses kamp - og kampen mod indkomstpolitikken og arbejdsløsheden. Kravet er ikke kun rejst ud fra, at flere skal i arbejde. Kravet er et politisk krav om en forbedret livssituation for arbejderklassen - mindre knokler, mere fritid. Og et krav, som krydser borgerskabets og reformisternes indkomstpolitiske offensiv.  - Væk med 26-ugers reglen og andre tidsbegrænsninger, da dette er en vigtig kamp for hele arbejderklassen - for at sikre de arbejdsløse samme levevilkår som de arbejdende og herigennem modvirke løntryk og skruebrækkeri.  - Nægtelse af overarbejde for at skaffe flere i arbejde. Overarbejder er med til at holde lønnen nede - i stedet for at stille lønkrav tager folk overarbejde. På den måde søger man at løse problemerne individuelt.  - Kampen mod kvindearbejdsløsheden er en kamp mod tilbagevenden til den gamle kvinderolle.  Kvindernes gamle rolle som arbejdskraftreserve kan det ikke helt lade sig gøre at presse dem tilbage i. Men der er stærke kræfter, som trækker i retning af at skubbe dem ud af arbejdsmarkedet. Det tydeligste eksempel herpå er det berygtede børnepasningscirkulære, iflg. hvilket kvinder, der ikke kan få deres børn passet på grund af for få daginstitutionspladser ikke står til rådighed for arbejdsmarkedet og derfor fratages deres understøttelse. Det samme gælder angrebene på den supplerende understøttelse for deltidsbeskæftigede. Disse angreb er især rettet imod kvinderne.  - Ungdomsarbejdsløsheden. 75.000 unge under 25 er i dag arbejdsløse. Heraf har en stor del aldrig været med i en A-kasse eller en fagforening.  De fleste af dem er afskåret fra at få arbejdsløshedsdagpenge og må derfor gå på bistandskontoret. På grund af deres elendige økonomiske situation kan de nemt komme til at fungere som løntrykkere og skruebrækkere. Derfor er det enormt vigtigt at få de unge arbejdsløse ind i fagforeninger og A-kasser, når det overhovedet er muligt.  VS støtter de initiativer, som Faglig Ungdom har taget til at organisere de unge arbejdsløse i arbejdsløshedsklubber.  Arbejdende/ arbejdsløse - samme kamp  Kampen mod arbejdsløsheden må tage sit udgangspunkt på arbejdspladserne. Det er her, at arbejderklassen kollektivt kan vise sin styrke, kan kæmpe. De arbejdsløse kan ikke kæmpe direkte, men kun i tæt sammenhæng med kampen på arbejdspladserne. De arbejdsløse kan styrke og understøtte denne kamp. Igennem selvstændige arbejdsløshedsorganiseringer inden for eller på tværs af de faglige organisationer.  Som eksempel herpå kan nævnes arbejdsløshedsmarchen. VS støtter sådanne initiativer, som inddrager de arbejdsløse aktivt i kampen mod arbejdsløsheden.  Udgivet af partiet Venstresocialisterne, Blågårdsgade 32, 2200 N Tlf. (01135 44 44, kl. 13-18  Sats: SOLIDARITET Tryk: SP-Bladforlag A/S Ansv. red. John Nielsen  Solidaritet  Venstresocialisternes avis  SOLIDARITET er på gaden. Avisen udkommer en gang om måneden.  Indholdet i avisen dækker et bredt udsnit af forskellige emner, kvindepolitik, faglig politik, energiproblematikken, boligstof. international politik. Men SOLIDARITET vil også tage fat i andre livsområder. Avisen vil forsøge at sammenkæde den samlede politiske kamp og de brede bevægelsers arbejde. SOLIDARITET vil beskæftige sig med dagligdagen - med alle de problemer, der gør livet i "velfærdsslummet" utilfredsstillende - for det er også politisk.  Avisen skrives af en bred kreds af VS'ere, der dækker alle ernnepolitiske områder.  SOLIDARITET skal ikke benyttes til indforståede debatter på venstrefløjen. Teoretiske diskussioner henvises til det politiske tidsskrift VS Bulletin. Folk fra bevægelserne og andre folk uden for partiet kan skrive i avisen.  Giv et abonnement som gave. Gør jeres til at avisen bliver udbredt. Vi arbejder for at SOLIDARITET løbende forbedres. Vi vil Dieve at gere avisen til et redskab for kæmpende socialister. Et redskab VS kan bruge til at fremme vores politik, men også et redskab mange ikke VS'ere kan bruge. Et abonnement dækker 10 numre og koster 40 kr. Institutions- og støtteabonnement koster 60 kr.  Tegn abonnement på SOLIDARITET - hellere i dag end i morgen.
