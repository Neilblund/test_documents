Inleiding  De beginselverklaring van Agalev  Agalev streeft naar een menselijker samenleving, uitgaande van volgende principes: ekologisch, basis-demokratisch en geweldloos.  Vanuit deze uitgangspunten komt Agalev tot welbepaalde ekonomische en sociale opties.  Ekologisch  Als ekologisten zien wij de aarde en de mensheid als een geheel waarin elk onderdeel in wisselwerking staat met elk ander onderdeel en met het geheel. Een ingreep of verandering in één onderdeel heeft gevolgen voor elk ander onderdeel en voor het geheel.  In onze maatschappij zijn de ingrepen in het fysisch leefmilieu erg vernietigend geworden. Wij zien hierin een fundamenteel probleem en een duidelijk teken dat radikale en globale veranderingen nodig zijn in praktisch alle domeinen waar-rond beleid gevormd wordt.  Politieke en ekonomische analyses tonen aan dat het dezelfde mechanismen zijn die aan de basis liggen van de verloedering van het milieu en van de meest opvallende ontsporingen in de maatschappij, met name de vervreemding van de mens van zichzelf en zijn arbeid, de machtskoncentratie, de sociale ongelijkheden...  Agalev verzet zich tegen een ekonomisch systeem dat tracht te ontkomen, aan de simpele vaststelling dat wat eindig is (grondstoffen, water, beschikbare energie...) niet onuitputtelijk is. Agalev pleit voor een ekonomie die verspilling en roofbouw tegengaat en verbruik niet alleen afhankelijk maakt van de individuele koopkracht, maar van de noden van het geheel.  Ook zet Agalev zich in voor een fundamentele herwaardering van de menselijke behoefte aan een gezond natuurlijk leefmilieu. Wat leeft is kwetsbaar.  Agalev stelt dat technologie en wetenschap niet als dwingende waardenvrije krachten mogen aanvaard worden. Technologie en wetenschap ontstaan niet toevallig: zij zijn dikwijls met konkrete sociale en ekonomische doelstellingen verbonden. Niet alles wat door technologie en wetenschappelijke ontwikkelingen mogelijk wordt en voor bepaalde groepen of landen ekonomisch of politiek rendabel is, is goed voor de mens en waard om toegepast te worden.  Agalev verzet zich tegen het scheppen van behoeften in funktie van het ekonomisch systeem dat de konsumptiemaatschappij in leven roept: het bevredigen van fundamentele menselijke behoeften kan immers niet alleen via koopwaar gerealiseerd worden.  Het onekologische omgaan met de aarde werkt ten koste van de meerderheid van de wereldbevolking en bedreigt ernstig de levenskansen van de toekomstige generaties.  Basisdemokratisch  De basisdemokratische gedachte gaat ervan uit dat elke beslissing moet genomen worden op het nivo dat zo dicht mogelijk bij de konkrete mensen en groepen staat.  Het gaat om het leggen van reële bevoegdheden en middelen in de basisverbanden, nl. waar de konkrete mensen leven (de wijk en de gemeente) en waar zij arbeid verrichten (de school, het bedrijf, de huishouding, enz.).  Voorwaarde voor een menselijk funktioneren van de samenleving is een basisdemokratische organisatievorm. In tegenstelling tot een maatschappij die centralistisch gestruktureerd is, beoogt Agalev een basisgerichte opbouw van de demokratie.  Alleen een maatschappij van basisgemeenschappen, zowel territoriaal als funktioneel, waarborgt dat beslissingen zo dicht mogelijk bij de konkrete mensen kunnen worden genomen. Problemen die niet aan de basis kunnen opgelost worden, of die men niet wil oplossen, moeten naar een ruimer geheel verwezen worden, nadat dit uitdrukkelijk door de burgers goedgekeurd is.  Agalev verkiest in principe vormen van direkte demokratie boven vormen van getrapte of gedelegeerde demokratie.  Op het nivo van de basisgemeenschappen is direkte demokratie haalbaar en derhalve het beleidsmiddel bij uitstek: het volksinitiatief, de volksvergadering, het referendum, permanente afzetbaarheid...  Op alle nivo's waar afgevaardigden verkozen zijn, moet reële kontrole uitgeoefend worden. Alleen die bevoegdheden die niet kunnen waargenomen worden, hetzij door een individu, hetzij door een basisgroep, worden afgestaan  aan overkoepelende eenheden. Overkoepelende eenheden krijgen reële maar beperkte en duidelijke bevoegdheden.  Het basisdemokratisch principe moet niet alleen de plaatselijke gemeenschappen organiseren, maar ook de grote samenlevingsverbanden, op het regionaal vlak, op het Europees vlak, op het wereldvlak.  Het basisdemokratisch principe organiseert niet alleen het politiek-administratieve leven, maar is ook de basisstruktuur voor de ekonomie en voor het kulturele leven: politiek, ekonomie en kultuur worden gezien in hun samenhang, hoewel het één niet kan herleid worden tot het andere.  Geweldloos  Wij willen in verscheidenheid dialogerend met elkaar samenleven. Dit is een optie voor een koöperatieve, op bevrijding en ontwikkeling gerichte samenleving en veronderstelt een aktief geweldloze opstelling.  Vredesgerichtheid betekent dat geweld zoveel mogelijk uitgebannen wordt bij het regelen van konflikten, op grote en kleine schaal.  Geweld heeft verscheidene vormen. Een geweldarme samenleving kan er maar komen als naast het fysisch geweld ook het psychisch en struktureel geweld wordt bedoeld: het geweld dat uitgaat van het strukturen die het mensen onmogelijk maken zelfstandig te kiezen en te beslissen, zoals opgedrongen rolpatronen, verzuiling, wettelijk vastgelegde diskriminatie...  Agalev ijvert voor strukturele waarborgen die lichamelijke en psychische aantasting van mensen door allerlei vormen van uitbuiting, onverdraagzaamheid, manipulatie en diskriminatie onmogelijk maken.  Agalev staat een aktieve vredespolitiek voor, het vreedzaam samenleven van de gemeenschappen op wereldvlak vereist algemene ontwapening en een rechtvaardige internationale ekonomische orde en wereldrechtsorde. Dit is een heel ander streven dan een streven naar een evenwicht, gebaseerd op wederzijdse afschrikking.  Agalev streeft naar een aktieve verdraagzaamheid, die veel verder reikt dan een formeel pluralisme. Het opleggen van eigen, absolute denkbeelden aan de anderen, met brutale en verfijnde middelen, evenals de ghettovorming en de konkurrentie tussen zuilen, stroken niet met deze pacifistische opstelling.  Vanuit deze basisprincipes willen we een konkreet beleid op korte en op langere termijn voorstellen. De kernpunten van dit beleid hebben we vastgelegd in zo konkreet mogelijke voorstellen of krachtlijnen.  Voor een politiek van geweldloosheid  Kansen voor een aktieve vredespolitiek  De Groenen willen alle vormen vangeweld uit onze samenleving bannen. En daarbij denken we niet alleen aan vormen van militair geweld, maar ook aan de geweldpleging ten aanzien van de natuur, het struktureel geweld en het psychisch of kultureel geweld door diskriminatie of manipulatie.  Daarom verzetten de Groenen zich tegen het traditionele veiligheidsbegrip dat enkel betrouwt op militaire sterkte en bewapening. De Groenen geloven niet dat wie vrede wil, de oorlog moet voorbereiden. Wij stellen integendeel vast dat het streven naar een machtsevenwicht is ontaard in de permanente dreiging van de totale vernietiging van mens en planeet.  De Groenen pleiten voor een heel nieuw veiligheidsbegrip, dat radikaal afstand neemt van het militaire machtsdenken. Voor de Groenen kan er geen enkele ideologische, religieuze of ekonomische rechtvaardiging bestaan voor de produktie of opstelling van moordtuigen die het voortbestaan van heel de mensheid in het gedrang brengen. Het gebruik van kernwapens, chemische of biologische  wapens is gewoon immoreel. Zelfs het dreigen ermee is mensonwaardig, temeer daar de geschiedenis heeft uitgewezen dat wapens uiteindelijk toch altijd gebruikt worden. Bovendien blijft er het maar al te reële gevaar dat een nukleair treffen wordt ontketend door een technisch mankement (bv. bij de komputerbesturing). Aansluitend bij de konventie van Genève van 1977 menen de Groenen dat alle massavernietigingswapens volkenrechterlijk moeten veroordeeld worden.  Daarnaast menen de Groenen dat de vrede en veiligheid op wereldschaal maar verzekerd kunnenworden door te streven naar een gelijke toegang tot de natuurlijke rijkdommen (grondstoffen en energie) en een rechtvaardige inkomensverdeling op internationaal vlak. Duurzame vrede is onmogelijk in een ekonomisch systeem dat berust op de plundering van de natuurlijke reserves van de derde wereld-landen, op de uitbuiting van hele kontinenten.  Tenslotte menen de Groenen dat het streven naar vrede en veiligheid moet gekoppeld worden aan een onvoorwaardelijke verdediging van de fundamentele mensenrechten en vrijheden overal ter wereld. In het aangaan van internationale betrekkingen moet deze bekommernis volgens de Groenen centraal staan.  Vanuit deze verruimde visie op veiligheid kiezen de Groenen voor een aktieve vredesstrategie met als basis de idee van de omwapening: de omschakeling van een nukleair, offensief en militair veiligheidssysteem naar een konventioneel, defensief en tenslotte zelfs civiel veiligheidssysteem.  Ook als er een akkoord komt tussen de twee grootmachten over de verwijdering van de Euroraketten, blijft er nog een lange weg af te leggen naar een algehele nukleaire ontwapening op wereldschaal. De middellange afstandsraketten in Europa vertegenwoordigen immers amper 3% van het totaal kernwapenarsenaal in de wereld. Als ze verdwijnen, blijft nog altijd 97% van alle raketten onaangeroerd. Bovendien sturen de Europese ministers van buitenlandse zaken in het kader van de WEU (West-Europese Unie) - overigens het paradepaardje van onze eigen minister Tindemans - aan op een restauratie van het nukleair potentiëel in Europa. Er is zelfs sprake van nieuwe taktischekernwapens in Europees verband. Dat dit alles kan ondanks de talrijke en massale vredesbetogingen in alle Europese landen, getuigt van het grote misprijzen van de verschillende zogeheten demokratische regeringen voor de publieke opinie in eigen land.Daar bovenop dreigt nu ook een nieuwe bewapeningswedloop op het vlak van de hoogtechnologische konventionele wapens. De Groenen zullen er zich zeker nooit bij neerleggen dat de kernwapens enkel verwijderd worden om nadien vervangen te worden door gesofisticeerde niet-nukleaire wapens.  De Groenen menen dat België als klein land wel degelijk een onafhankelijke vredespolitiek kan voeren (naar het voorbeeld van de vroegere minister van buitenlandse zaken Harmel) en op die wijze kan bijdragen tot internationale ontspanning en geloofwaardige ontwapeningsonderhandelingen. Tegenover de weifelende en steriele houding van de huidige buitenlandse politiek plaatsen de Groenen de volgende voorstellen als daadwerkelijke stappen naar vrede en ontwapening.  Voorstel 1. Geen kernwapens of andere massavernietigingswapens op Belgisch grondgebied  De Groenen kiezen voor een strategie van éénzijdige stappen naar tweezijdige ontwapening. In de eerste plaats eisen de Groenen de onmiddellijke terugzending van de 16 kruisraketten in Florennes. Deze raketten werden binnen de 24 uur geïnstalleerd en moeten ook binnen de 24 uur terug kunnen  verwijderd worden. De Groenen wensen niet in te gaan op de komplekse ontmantelingsschema's in het verlengde van een akkoord tussen Reagan en Gorbatsjov. België moet zo vlug mogelijk kernwapenvrij worden: de kruisraketten moeten weg, de kernwapens in Kleine Broghel moeten weg. België moet alle kerntaken afstoten. In geen geval kan aanvaard worden dat er nieuwe kernwapens, onder welke vorm ook, ons land terug binnen komen. Wat in eerste instantie geldt voor de 32 resterende kruisraketten die volgens het NAVO-dubbelbesluit nog moeten geplaatst worden. De voorbereidende werken in Florennes moeten meteen stilgelegd worden.  De raketten zullen niet verdwijnen door er voortdurend nieuwe bij te plaatsen, zoals in Nederland waar men raketten begint op te stellen, op een ogenblik dat de ontwapeningsgesprekken bijna rond zijn. Een minimale soepelheid van beide kanten is nodig.  Ook het opslaan van biologische of chemische wapens (of onderdelen van binaire chemische wapens) op Belgisch grondgebied moet radikaal (bij wet) verboden worden. De Groenen pleiten voor een demokratische beslissing in deze vitale aangelegenheden. De zuiverste beslissingswijze is voor ons een volksreferendum, bv. over de raketten. Maar de grote partijen durven de bevolking niet raadplegen, omdat zij heel goed weten dat de meerderheid van de bevolking tegen de raketten en andere moordtuigen gekant is.  Voorstel 2. Terugtrekking van de Belgische mijnenvegers uit de Perzische Golf - een onafhankelijker opstelling van België t.o.v. de NAVO en de WEU.  België heeft niets verloren in de Golf. Volgens de Groenen is het totaal onverantwoord dat de regering Martens zich zonder zelfs maar het parlement te raadplegen, in een gevaarlijk militair avontuur gestort heeft. Eens te meer heeft de Belgische regering zich blindelings op sleeptouw laten nemen door de Amerikanen. Temeer daar er vooral Amerikaanse belangen en eergevoelens op het spel staan en België zelf niets te winnen heeft bij een open konfrontatie met Iran. Bovendien blijkt dat we een dergelijke militaire eskapade niet eens aankunnen. Agalev eist de onmiddellijke terugtrekking van de mijnenvegers.  België is door het buitenlands beleid van minister Tindemans gedegradeerd tot enkel nog een satelliet van de Verenigde Staten. De Amerikaanse regering beslist wat wij mogen uitvoeren naar het Oostblok. Door het enkele-sleutel-systeem voor de kruisraketten is het de Amerikaanse president die beslist over oorlog of vrede in onze plaats. De Belgische soevereiniteit is prijsgegeven. Als de Amerikaanse regering zich in militaire avonturen stort (zoals in Lybië of in de Perzische Golf) eist ze dat België braaf meedoet.  Bovendien stellen de Groenen vast dat de strategie die op dit ogenblik gehuldigd wordt door de NAVO sterk 'offensief' gekleurd is. Militaire doktrines van de NAVO zoals Airland Battle 2000 en FOFA (Follow on Forces Attack) gaan uit van het principe dat de beste verdediging gelegen is in de aanval. Men wil vijandelijke troepen of opslagplaatsen vernietigen nog voordat de vijand in aktie is gekomen. Een dergelijke uitdagende strategie gaat regelrecht in tegen de beginselen van het handvest van het Noordatlantisch Bondgenootschap, dat enkel werd opgericht voor defensie-doeleinden.  De Groenen zijn dan ook van mening dat België zich onafhankelijker moet opstellen t.o.v. de NAVO zoals ook andere NAVO-partners reeds doen, bv. Denemarken en Canada die geen kernwapens toelaten op hun grondgebied. Als de NAVO niet bereid blijkt om haar offensieve militaire strategie te wijzigen of niet wil overgaan tot reële ontwapeningsstappen, moet volgens de Groenen overwogen worden of België niet beter kan terugtreden uit het militair kommando van de NAVO.  Ook bij de nieuwe krijgshaftige opstelling van de West-Europese Unie hebben de Groenen grote vragen. In feite wil de WEU op termijn de Amerikaanse atoomparaplu vervangen door een Europese, op basis van de Franse en Britse kernraketten en kleinere kernwapens in de andere landen (ook bij ons). Bovendien wordt de WEU meer en meer de motor van een nieuwe konventionele wapenwedloop. Het feit dat België bij deze nieuwe Europese haviken zelfs het voortouw neemt, is voor de Groenen onaanvaardbaar. De Groenen willen een heel andere Europese defensiepolitiek. Een politiek die er niet op gericht is van Europa een nieuw machtsblok te maken, maar die streeft naar een reële afbouw van de bestaande machtsblokken, naar echte ontwapening en naar een kernvrij Europa.  Voorstel 3. Geen deelname aan het Amerikaanse SDI (Star Wars)-programma.  De Groenen zijn er ook van overtuigd dat België elke medewerking moet weigeren aan het waanzinnige 'Star Wars'-projekt van de regering Reagan. Het 'Star Wars'-projekt is immers slechts in schijn defensief en leidt tot een onverantwoorde verlaging van de atoomdrempel. Maar ook een onderzoeksprogramma in de vorm van een 'joint venture' van Russen en Amerikanen (voor zover dit denkbaar is) wijzen de Groenen van de hand, omdat dit even goed zou neerkomen op een permanente inschakeling van wetenschap en ekonomie in de betrachtingen van een steeds machtiger wordend militair-industrieel kompleks.  De Groenen menen dat België elke medewerking moet weigeren aan een programma dat een echte oorlogsekonomie in het leven roept, en dat, zelfs zonder enig resultaat te boeken, onherstelbare schade toebrengt aan de energiereserves van onze planeet en aan de ontwikkelingskansen van de Derde Wereld. De akties van honderden Amerikaanse geleerden wijzen er overigens op dat het SDI-programma totaal onrealistisch is en enkel kan bijdragen tot nog meer ravages op sociaal en ekologisch vlak.  Ook ten aanzien van reeds gestelde alternatieven zoals het Franse Eureka-projekt, staan de Groenen zeer skeptisch. Een Europese samenwerking bij de ontwikkeling van nieuwe technologieën heeft maar zin als deze nieuwe technologieën ook echt bijdragen tot meer welzijn, zinvol werk en een leefbaar milieu. De Groenen verzetten zich tegen elk projekt dat, in het spoor van het militaristische Star Wars, onder het mom van vreedzame ekonomische doeleinden, enkel hand- en spandiensten wil bewijzen aan een steeds doller draaiende bewapeningsindustrie.  Voorstel 4. Stopzetting van de Belgische wapenhandel en rekonversie van de wapenproduktie.  België blijkt de spil te zijn van verschillende onverkwikkelijke wapentrafieken. Dit blijkt afdoende uit de voorlopige resultaten van de parlementaire onderzoekskommissie rond de wapenhandel. Zo werden ook wapens en zelfs gifgassen vanuit ons land verscheept naar de oorlogvoerende Golfstaten. Aan dit soort van duistere praktijken moet een einde komen. De hypokrisie van de Belgische regering die zogezegd niets afweet van wapenleveringen aan Iran (of aan Zuid-Afrika) is op zijn minst even groot als deze van de Amerikaanse regering in het Irangate-schandaal.  De enige echte oplossing is voor de Groenen een definitieve stopzetting van de wapenhandel én de wapenproduktie in ons land. De tewerkstelling in de wapenindustrie mag niet langer als ekskuus gelden om misdadige regimes in het buitenland met Belgische wapens te ondersteunen. Verschillende studies hebben overigens bewezen dat investeringen in de wapenindustrie veel minder arbeidsplaatsen opleveren dan investeringen in andere sektoren. De huidige golf van afdankingen bij FN wijst ook in dezelfde richting.  Volgens de Groenen moet er onmiddellijk begonnen worden met het opstellen van een rekonversieprogramma voor de bestaande wapenfabrieken en -produktieéénheden. Daarnaast willen de Groenen alle militaire onderzoeksprogramma's stopzetten en vervangen door vredesonderzoek en programma's rond ontwikkelingssamenwerking.  Voorstel 5. Gelijkschakeling van de diensttijd van gewetensbezwaarden en miliciens. Geen verlenging van de diensttijd.  Als pacifisten steunen de Groenen principieel de jongeren die in eer en geweten kiezen voor burgerdienst in plaats van legerdienst. Er moet een einde komen aan de diskriminatie van jonge mensen die gebruik willen maken van het wettelijk 'recht op gewetensbezwaren' dat in ruime kringen (Liga voor de Mensenrechten; resolutie Macciochi in het Europees Parlement) als een mensenrecht erkend wordt.  Konkreet eisen de Groenen dat de verlenging van de legerdienst tot 12 maanden en van de burgerdienst tot max. 24 maanden zou ingetrokken worden. Volgens Agalev moeten een gewone legerdienst en een burgerdienst even lang duren, namelijk 10 maanden. Bovendien vragen de Groenen dat zowel de gewetensbezwaarden als de miliciens op een eerlijke basis zouden vergoed worden voor hun 'dienst aan de gemeenschap' en niet langer zouden afgescheept worden met een magere soldij van 7000 fr. per maand die ver beneden het bestaansminimum zit.  De gewetensbezwaarden moeten volgens Agalev zelf de organisaties kunnen uitkiezen waar ze hun diensttijd willen kloppen. De partijpolitiek gekleurde rangschikking van organisaties die al dan niet nog voor gewetensbezwaarden in aanmerking komen, moet terug ingetrokken worden. Ook aan de bewuste achteruitstelling van de socio-kulturele en de welzijnssektor moet een einde komen.  De procedure die men moet doorlopen om een burgerdienst aan te vatten moet ontdaan worden van alle gewilde en ongewilde burokratische pesterijen.  Ten aanzien van de miliciens vragen de Groenen uitdrukkelijk de erkenning van het verenigingsrecht voor dienstplichtige militairen, ook binnen de kazernes. Een humanisering en demokratisering van het leger kan volgens de Groenen een eerste stap zijn naar een defensiebeleid dat ook openstaat voor alternatieven. De Groenen dringen namelijk aan op onderzoek naar andere vormen van verdediging dan enkel de klassieke militaire defensie. Miliciens, gewetensbezwaarden en anderen moeten de kans krijgen om aktiemethodes van sociale weerbaarheid en geweldloos verzet uit te testen. Minstens 1% van de middelen van Defensie moet besteed worden aan de ontwikkeling van modellen van sociale verdediging.  Voorstel 6. De oprichting van een Vredesinstituut. De opname van vredesopvoedingsprojekten in het programma van het basis- en sekundair onderwijs.  In het verleden hebben de militaire propagandamachines bewezen dat ze mensen kunnen opjutten tot fanatisme en haatgevoelens door middel van kunstmatig opgeroepen vijandsbeelden. Dat het opkloppen van patriottische gevoelens geenszins tot het verleden behoort, bleek bijvoorbeeld in operette-oorlogen als de Britse Falkland-oorlog, de Amerikaanse terreuraktie in Lybië, de blijvende Russische aanwezigheid in Afghanistan, de gevaarlijke schimmenoorlog in de Perzische Golf en de domme sensatiezucht rond het opstomen van onze eigen Belgische mijnenvegers.  Daarom zijn initiatieven op het vlak van de vredesopvoeding en de mundiale vorming dringendnodig. Door een veelzijdige vredesopvoeding moeten jongeren sociaal weerbaar gemaakt worden tegen het simplistisch gegoochel met vijandsbeelden, valse heldenmoed en het overtrokken betrouwen op gewelddadige oplossingen. Ze moeten oog leren krijgen voor de reële mechanismen achter oorlog en konflikten.  Om een degelijke begeleiding van dit soort van opvoedingsprojekten mogelijk te maken en om tegelijk grondiger onderzoek op het vlak van vredespolitiek en een hernieuwd buitenlands beleid mogelijk te maken, pleiten de Groenen voor de oprichting van een Vredesinstituut, mede beheerd door de vredesbeweging in ons land.  Voorstel 7. Een aktieve mensenrechtenpolitiek. De Belgische regering moet steun verlenen aan bewegingen overal ter wereld die opkomen voor het zelfbeschikkingsrecht van individuen en volkeren.  De rechtmatige ontvoogdingsstrijd van volkeren in de Derde Wereld en elders (bv. in Zuid-Afrika, Nicaragua, El Salvador, Afghanistan, Polen, ...) moet met alle middelen ondersteund worden. De Groenen pleiten voor een konkrete solidariteit van de Belgische bevolking met alle volkeren en individuen die hun lot in eigen handen willen nemen, die ingaan tegen repressie en trachten los te komen uit de wurgenden machtsblokkenpolitiek. Dit kan door direkte (materiële) steun, door diplomatieke initiatieven, bewustmaking van de eigen mensen, enz.  Het schenden van de mensenrechten in heel wat landen (zie de jaarlijkse rapporten van Amnesty International) is volgens de Groenen een blijvende bedreiging voor de veiligheid van de burger overal ter wereld en - onrechtstreeks - voor de veiligheid van alle wereldburgers en de wereldvrede zelf. Het steunen van regimes die de menselijke persoon niet respekteren bedreigt op termijn immers de burgerrechten in eigen land. Denken we maar aan de verregaande invloed van de Zaïrese president Mobutu op de Belgische regering. De Belgische regering moet volgens de Groenen doorheen haar internationale kontakten overal ter wereld de zaak van veiligheid en vrijheid bepleiten en bevorderen.  Zo bijvoorbeeld ten aanzien van de zwarte bevolking in Zuid-Afrika. Agalev meent dat de Belgische regering de apartheid niet alleen met woorden en symbolische sankties moet aanklagen, maar een echte ekonomische boycot van de regering Botha moet doorvoeren. Daartoe moet ook druk uitgeoefend worden op de Belgische bankwereld (bv. de Kredietbank).  De solidariteit met de Derde Wereld op internationaal vlak, met de armere zuidelijke regio's op Europees vlak en met de kansarmen in eigen land is essentieel voor een strategie die gericht is op duurzame vrede. Uiteindelijk moet een rechtvaardiger internationale rechtsorde tot stand gebracht worden. Daarom pleiten de Groenen nu reeds voor meer bevoegdheden voor de Verenigde Naties. Gezien de universele samenhang van alle leven op aarde, is het voor de Groenen duidelijk dat we moeten komen tot een demokratisch verkozen wereldparlement en een wereldregering. Kleine landen als België kunnen deze ontwikkeling mee stuwen, als ze het tenminste aandurven om zich onafhankelijk op te stellen ten aanzien van de grootmachten die de internationale organen telkens weer in hun voordeel trachten te manipuleren.  Voor een milieuvriendelijke ekonomie  Een ekonomie op mensenmaat  In tegenstelling tot wat velen van ons voorspiegelen is de ekonomische krisis geen voorbijgaand verschijnsel. In feite gaat het om een krisis van de industriële wijze van produceren zelf. De klassieke ekonomische groei is vastgelopen op haargrenzen. Door de ekonomie van 'steeds meer produceren en steeds meer konsumeren is de relatie tussen mens en natuur grondig verstoord.  Door de verschillende vormen van bodem-, water- en luchtverontreiniging wordt niet alleen onze leefomgeving verziekt (bv. de woudsterfte ten gevolge van giftige regen), maar wordt ook in toenemende mate de volksgezondheid bedreigd. Op wereldschaal hebben de vergiftiging en natuurverwoesting onrustwekkende afmetingen aangenomen: aantasting van de ozonlaag, woestijnuitbreiding, onomkeerbare uitroeiing van fauna en flora, de bedreiging van alle zeeleven...  In eigen land is er door een chaotisch beleid van ruimtelijke ordening (gebrek aan ruimtelijke planning, stedelijke ekspansie, een overdadig wegennet) een schaarste aan leefruimte ontstaan en werd ons natuurlijk patrimonium (wouden, wetlands, duinen met al hun typische levensvormen) grotendeels vernietigd.  Door de grootschalige en industriële landbouwmetodes werden natuur en landschap nog verder afgetakeld.  Zowel de ekonomische als de ekologische krisis hebben hun gemeenschappelijke wortels in een materialistisch beschavingspatroon, dat op ongebreidelde eksploitatie van de natuur gebaseerd is.  Iedere poging de ekonomische krisis door een verder gevoerde produktivistische politiek, door het aanzwengelen van de produktiemachine op te lossen, betekent meer roofbouw op de natuur en leidt het ruimteschip aarde met zijn hele menselijke en niet-menselijke bemanning verder naar de ekonomische en ekologische afgrond. Daarboven is een materiële welvaart, die op de uitroeiing, de onderdrukking en het lijden van ontelbare niet-menselijke levensvormen berust, ethisch niet aanvaardbaar.  De Groenen vertrokken ook bij de benadering van de ekonomische krisis van het ekologische basisinzicht, dat de mens een geheel vormt met alles, wat leeft en bestaat. De mens vormt, als natuurlijk wezen, een onderdeel van de ekologische kringloop. Hij moet dan ook vooral zijn ekonomisch gedrag in overeenstemming brengen met de natuurlijke, ekologische orde. Zo wordt het bv. meer en meer duidelijk, dat het industriële groeimodel niet over heel de wereld kan uitgebreid worden: wereldvoorraden aan grond- en brandstoffen zouden binnen enkele jaren uitgeput zijn, miljoenen soorten van planten en dieren zouden verdwijnen met rampzalige gevolgen voor het klimaat, de landbouw en de voedselvoorziening enz. Maar wij, de rijke landen, mogen niet verwachten dat de mensen in de arme landen uit zorg voor het mondiaal ekologisch evenwicht van de bevrediging van hun meest fundamentele behoeften zullen afstand doen. Dit mondiaal ekologisch evenwicht wordt immers vooral door de rijke landen met hun streven naar als maar meer materiële welvaart bedreigd.  De ekonomen en regeringsleiders, die het vandaag voor het zeggen hebben, geloven nog altijd in het groeimodel. De produktie is doel op zich geworden: men denkt niet na over wat men produceert of over hoe men dingen produceert. Men vraagt zich niet af welke welvaart men eigenlijk wenst en of het ekologisch verantwoord bepaalde goederen te produceren. Het enige dat belang heeft, is dat geproduceerd wordt.  Men schrikt er dan ook niet voor terug om mensen kunstmatige behoeften aan te praten, gadgets en overtollige lukse, die ze evengoed kunnen missen. Maar deze vorm van welvaart verwoest niet alleen ons milieu en de aarde, zij verscherpt niet alleen de ongelijkheid tussen rijken en armen, maar ze maakt dikwijls nog niet eens diegenen gelukkig, die ervan kunnen genieten.  De Groenen menen dan ook, dat er dringend nood is aan een herbezinning over de vorm van welvaart, die wij wensen en die wij ekologisch kunnen verantwoorden. De Groenen zien ook wel dat een klein land als België zich niet zo maar aan de dwang van bepaalde ekonomische wetmatigheden kan onttrekken. Vele problemen zijn niet alleen op internationaal vlak in een nieuwe ekonomische orde op te lossen. Maar dat betekent niet, dat wij niet nu reeds heel wat kunnen doen, om de kwaliteit van het menselijke en niet-menselijke leven in ons land en in de wereld te bevorderen.  Voor een gezond milieu  De Groenen willen het probleem van de verloedering van ons leefmilieu ten gronde aanpakken. Het volstaat niet om schadelijke milieu-effekten uitvoerig te rapporteren of aangerichte verwoestingen te saneren. Niet de gevolgen, maar de oorzaken van de milieuvervuiling moeten aangepakt worden. De vervuiling moet aan de bron tegengegaan worden. Dit betekent dat in veel gevallen voor een andere, milieuvriendelijker produktiewijze moet gekozen worden en voor alternatieve en ekologisch verantwoorde produkten. Dit betekent zelfs dat we zullen moeten afzien van vormen van ekonomische groei die het milieu steeds meer geweld aandoen.  Uiteindelijk willen de Groenen het natuurlijk evenwicht herstellen, waarbij water, lucht en aarde een kwaliteit hebben zoals bv. voorgesteld wordt in de Europese richtlijnen. Zo streven wij er ook naar dat water terug goed viswater, zwemwater en drinkwater zou worden. Het toelaten of verbieden van lozingen moet in dit perspektief geplaatst worden.  Een groen milieubeleid kan 3 soorten van maatregelen hanteren om deze doelstellingen te bereiken:  1. Een verbod op de produktie en konsumptie van goederen en stoffen die een uitgesproken agressief karakter hebben ten aanzien van het milieu. In veel gevallen is het principe 'de vervuiler betaalt' in feite ontoereikend, omdat de gemeenschap er uiteindelijk toch voor opdraait.  2. Een progressieve belasting op milieubelastende aktiviteiten (dit wil zeggen hoe meer men vervuilt, hoe meer men moet betalen). Dit zal tevens een stimulans zijn voor producenten en verbruikers om op een milieuvriendelijke wijze te gaan produceren of konsumeren. Op die manier kan een verdere omschakeling van milieuschadelijke produktiemetodes tot stand komen.  3. Een subsidiepolitiek ten aanzien van niet-milieubelastende alternatieven.  De Groenen pleiten ook voor een betere koördinatie van het milieubeleid. Een ekologische politiek is in wezen een politiek die ingrijpt op grote gehelen (eko-systemen). In ons land is de strijd tegen de vervuiling te lang louter een gemeentelijke aangelegenheid gebleven. Toen echter de overheid onder druk van de realiteit de gemeenten ging steunen, slaagde men er niet in een globaal beleid uit te werken. Men investeerde lukraak in waterzuiveringsstations, af-valverbrandingsovens, e.d.; men werkte lozingsnormen uit (veel te laag en met veel te veel uitzonderingen). Dit alles gebeurde echter zonder plan, zonder enige visie en... bijna zonder enige kontrolemogelijkheden. Daarbij komt nog dat ook nu nog verschillende ministeries verantwoordelijk blijven voor milieu en volksgezondheid. Zodoende kunnen de verantwoordelijkheden gemakkelijk afgewenteld worden (door het zogenaamde 'paraplu'-systeem). Omdat bepaalde vervuilingen van grensoverschrijdende aard zijn en ook hun oorzaken meestal te vinden zijn in de internationale handelskonkurrentie, moet het milieuprobleem ook internationaal, op zijn minst Europees, gekoördineerd worden. Dit mag echter geen uitvlucht zijn om in eigen land niet reeds de nodige maatregelen te nemen.  Tenslotte willen de Groen ook in het bijzonder aandacht besteden aan een betere beveiliging van de bevolking tegen ongelukken die optreden bij de produktie, het vervoer of de opslag van gevaarlijke stoffen of gassen. Het aantal grote en kleine milieurampen neemt onrustwekkend toe (Seweso, Bophal, Kariskoga en zelfs in eigen land: Westmalle, Tessenderlo). En dan wordt er nog geen rekening gehouden met de mogelijkheid dat dit soort rampen ook door kwaad opzet kan ontketend worden (bv. door terreuraanslagen of in een oorlogssituatie). De verwerking van gevaarlijke produkten in de nabijheid van woonzones houdt onverantwoorde risiko's in. De veiligheidsnormen laten dikwijls nog veel te wensen over en in het geval van een ongeluk kunnen de verantwoordelijken zich nog al te gemakkelijk aan sankties onttrekken. Volgens de Groenen moet hier veel strenger opgetreden worden. De veiligheid en gezondheid van omwonenden en werknemers binnen het bedrijf moet steeds primeren. Als de veiligheidskosten te hoog oplopen, kan hier enkel uit besloten worden dat een omschakeling van de produktiemetode noodzakelijk is. Om de trend naar steeds meer vervuiling en onveiligheid te keren, willen de Groenen de volgende beleidsvoorstellen hard maken.  Ten aanzien van de watervervuiling  Voorstel 8: een strikt verbod om in de oppervlaktewaters produkten te lozen die de gezondheid van de mens of het voortbestaan van de in het water levende wezens kunnen schaden. De Groenen willen voor alle waterlopen de normen verwezenlijken die volgens de Europese richtlijnen gelden voor drink-, zwem- en viswater.  Water moet volgens de Groenen beschouwd worden als een konsumptiegoed. Vlaanderen heeft met al zijn debietarme, traagstromende waterlopen en in vergelijking met andere Europese landen, een veel te grote druk ondergaan van zijn industrie en zijn grote bevolkingsdichtheid. De watervervuiling kan onmogelijk nog gekeerd worden door biologische zelfreiniging. Een degelijk en gekoördineerd waterbeleid is dringend nodig.  Zowel voor industrieel als voor huishoudelijk gebruik moet gestreefd worden naar een totale bestrijding van de waterbevuiling aan de bron door:  1. Het verbod om niet-afbreekbare produkten (bv. zware metalen en chemische komponenten) te lozen in rivieren of in de zee. Hierbij moet de globale belasting van het watermilieu als richtlijn dienen. Het storten van radioaktief afval in de Noordzee moet definitief verboden worden.  2. Een maksimale recyklage van water, vooral bij industriële processen. De bedrijven moeten in principe zelf instaan voor het onschadelijk maken van de giffen die ze voortbrengen (bv door uitvlokking-ionenwisseling, door omkeer-osmose, enz.). Enkel gezuiverd afvalwater van een hoge kwaliteit mag eventueel nog geloosd worden, op de uitdrukkelijke voorwaarde dat het - door zijkanalisatie - niet in aanraking komt met drinkwater. De Groenen menen dat de gemeenschap niet mag opdraaien voor de kosten van dure waterzuiveringsmaatschappijen voor industrieel vloeibaar afval. Waar toch waterzuiveringsinstallaties nodig zijn (bv. voor huishoudelijk afvalwater) geven de Groenen uitdrukkelijk de voorkeur aan kleinschalige, geïntegreerde vormen van waterzuivering (bv. rietvelden) boven peperdure en prestigieuze waterzuiveringsinstallaties.  3. Een scheiding van de cirkuits voor drinkwater en ander water, om het water bestemd voor menselijke konsumptie maksimaal te beveiligen.  Voorstel 9: bestrijding van grondwater- en oppervlaktewatervergifting door mestoverschotten in landbouwgebieden.  Zowel het gebruik van kunstmeststoffen als het gebruik van 'natuurlijk' meststoffen zorgt voor een aanzienlijke nitraatvergiftiging en een 'bemesting' van het grondwater (en dus ook van het water van de bronnen en rivieren). Fosfaten, nitraten en kaliumverbindingen worden in bijna alle watervoorraden in veel te hoge koncentraties aangetroffen. Omwille van de grotere winstmarge bij het gebruik van kunstmest worden mestoverschotten onvoldoende gerecykleerd. Mestoverschotten van de grootschalige vetmesterijen worden zelden gekomposteerd en worden meestal gewoon over de velden gesproeid (waardoor ze in het grondwater terechtkomen) of zelfs gewoon in beken gesluisd. Volgens de Groenen moet het 'natuurlijk mest' in ere worden hersteld en moeten alternatieve bemestingsmetoden verkozen worden (zie ook voorstel 31).  Ten aanzien van de luchtvervuiling  Voorstel 10: het verplicht gebruik van installaties voor rookontzwaveling in alle bestaande energiecentrales en van wervelbedverbranding in alle nieuwe centrales.  Door de produktie van energie op basis van kolen, gas of olie komener steeds giftige stoffen vrij, waaronder vooral zwavelgas en stikstofverbindingen, die grotendeels verantwoordelijk zijn voor het verschijnsel van de zure regen. Het streefdoel moet volgens de Groenen zijn om zo weinig mogelijk gebruik te maken van zwavelhoudende brandstoffen. Om de wet van 28 december 1964 op de bestrijding van de luchtvervuiling eindelijk konkreet gestalte te geven, moet in alle bestaande energiecentrales het gebruik van een rookgas-ontzwavelingsinstallatie verplicht gesteld worden (door het procedee van het watergordijn). Daarnaast moet ook gezorgd worden voor ontstoffing, bv. door statische hoogspanning. In nieuwe energiecentrales kan het procedee van de wervelbedverbranding verplicht gesteld worden, om de uitstoot van stikstof-oxiden nog meer te beperken.  De uitbouw van kleinschaliger of meer geïntegreerde produktie-eenheden (bv. bij stadsverwarming) kan ook tot energiebesparing en dus minder vervuiling leiden. Op termijn moet volgens de Groenen overgeschakeld worden op hernieuwbare energiebronnen zoals zonne-energie, windenergie, e.d. die het milieu niet belasten.  Voorstel 11: de lozingsnormen voor luchtvervuiling moeten zo streng mogelijk gemaakt worden, d.w.z. dat de Belgische normen moeten overeenkomen met de strengst gangbare normen binnen de EG.  Door in België de strengste normen over te nemen die door eenbepaald land in de EG gehanteerd worden, hebben we al een eerste garantie dat de luchtvervuiling toch min of meer binnen de perken blijft. In elk geval moet de EG-richtlijn in verband met de zwavelemissie eindelijk eens toegepast worden en moet ook een strenge norm ingesteld worden voor de uitstoot van stikstofoxiden, die ook verantwoordelijk zijn voor giftige regen.  Daarbij moet er nauwlettend op toegezien worden dat de lozingsnormen niet omzeild worden door meer lucht door de schoorsteen te blazen. De metingen moeten gebeuren op basis van de hoeveelheid giftige stoffen die per geproduceerde energie-eenheid de lucht worden ingeblazen, zodat vermeden wordt dat de bedrijven hun uitgestoten gassen gewoon gaan verdunnen. Ook het verhogen van de schoorsteen (waardoor het probleem alleen maar verplaatst wordt) mag niet als enige oplossing getolereerd worden. Een planmatige aanpak van de luchtvervuiling is dringend nodig. Op sommige plaatsen in ons land zijn alle toelaatbare grenswaarden overschreden, zoals te Willebroek en Vilvoorde, maar ook in het Antwerpse havengebied. De gezondheid van duizenden mensen staat hier op het spel. Recente studies tonen aan dat door de zure regen niet enkel onze bossen en monumenten bedreigd worden, maar ook de volksgezondheid. Een voorzichtige schatting op basis van Amerikaanse onderzoeksresultaten levert een minimum van 10.000 mensen per jaar op die in ons land vroegtijdig sterven ten gevolge van de luchtvervuiling. Daarom moet volgens de Groenen nauwgezet onderzocht worden welke produkten en produktieprocessen op basis van gechloreerde koolwaterstoffen of aldehyden (bv. formaldehyde) geleidelijk aan kunnen vervangen worden door minder schadelijke produkten.  Echt gevaarlijke produkten, zoals het drijfgas freon in spuitbussen (dat uitermate schadelijk is voor de ozonlaag in de atmosfeer) moeten onmiddellijk verboden worden.  Tenslotte willen de Groenen erop wijzen dat ook kerncentrales erg luchtvervuilend zijn, zoals gebleken is in de omgeving van de Engelse kerncentrale van Windscale. Als kerncentrales niet onmiddellijk kunnen uitgebannen worden (wat onze eerste eis is, zie voorstel 35) moet op zijn minst de Amerikaanse norm voor radioaktiviteit rond kerncentrales (0.008 Rem per inwoner en per jaar) overgenomen worden. Het overschrijden van die grens verhoogt immers ontegensprekelijk het kankerrisiko in de streek rond de centrale.  Voorstel 12. Loodvrije benzine moet goedkoper worden dan loodhoudende benzine. Een snelheidsbeperking op de autowegen.  Het gemotoriseerd vervoer is ook een belangrijke bron van luchtvervuiling. De Groenen pleiten voor een selektief gebruik van de eigen wagen en willen als alternatief het openbaar vervoer zoveel mogelijk bevorderen. Om de luchtvervuiling door de uitlaatgassen van auto's zoveel mogelijk in te dijken, eisen de Groenen dat loodvrije benzine goedkoper wordt dan benzine met lood (zoals nu reeds het geval is in de Bondsrepubliek). De regering heeft de plicht terzake een regeling uit te werken met de oliemaatschappijen.  Daarnaast pleiten de Groenen ook voor een snelheidsvermindering op de autowegen: als norm kan de Amerikaanse maximumsnelheid van 95 km/u overgenomen worden. Auto's die sneller rijden dan 100-110 km/u stoten immers veel meer koolstof- en stikstofoxiden (verantwoordelijk voor zure neerslag) uit. Bovendien brengt sneller rijden ook steeds meer veiligheidsrisiko's met zich mee, wat minister De Croo daar ook moge over denken. Tegelijk moet naar andere, arme-mengsel-motoren uitgekeken worden en moet verder onderzoek gebeuren naar echt milieuvriendelijke oplossingen als de brandstofcelauto op hernieuwbare energie. Intussen kan de uitlaatkatalysator voor alle nieuwe wagens verplicht worden gesteld (zoals in de VS en Japan reeds het geval is).  Tenslotte moeten op individueel vlak ook verdere inspanningen gedaan worden om het brandstofverbruik voor verwarmingsdoeleinden (dat ook veel luchtverontreiniging veroorzaakt) te verminderen. Dit kan door het isoleren van woningen te stimuleren. Bij deze en soortgelijke maatregelen moet zeker rekening worden gehouden met de sociale implikaties van opgelegde normen. Zo kunnen isolatiepremies bv. progressief gemaakt worden, zodat wie minder eigen middelen heeft, een hogere premie krijgt.  Ten aanzien van de bodemvervuiling.  Voorstel 13. De industrie moet zelf verantwoordelijk gesteld worden voor het door haar geproduceerde industriële afval.  De laatste tijd komen er geregeld stortschandalen aan het licht. Denken we maar aan de Hooge Maey te Antwerpen of aan het REMO-stort te Houthalen. De Groenen menen dat het niet de taak is van de overheid of van de verbruikers om industrieel afval te laste te nemen: het giftig afval moet blijven deel uitmaken van het industrieel proces, zodat het bedrijf verplicht wordt verantwoorde oplossingen te zoeken en ook zelf te betalen. Op die manier zal het element van de afvalbeheersing ook in de kostprijs van de produkten tot uiting komen, zodat produktiewijzen die veel giftig afval voortbrengen, minder rendabel worden. Als de overheid de verantwoordelijkheid voor het giftig afval toch overneemt, wordt de reële kostprijs van het produkt vervalst en maakt het bedrijf winst op kosten van de gemeenschap.  Probleemafval, d.w.z. niet giftig industrieel afval, dat binnen beperkte ruimten in steden niet kan begraven worden, kan wel opgeslagen en verwerkt worden op door de overheid gekontroleerde stortplaatsen. In dat geval kunnen overheidsbedrijven door middel van recyklage van het probleemafval zelfs winst boeken, zoals in Nederland waar de verwerking van probleemafval jaarlijks zo een 20 miljard fr. winst oplevert. Een algemene stelregel voor de Groenen is echter dat de aanmaak van afval dat niet op een milieuvriendelijke wijze kan verwerkt worden, door de overheid moet worden ontmoedigd of zelfs verboden.  Voorstel 14. Een maksimale zorg voor het herbruiken of recycleren van huishoudelijk afval.  Afval wordt door de Groenen beschouwd als een nieuwe grondstof. De Groenen verzetten zich tegen de produktie van wegwerpprodukten die niet kunnen herbruikt worden of die na gebruik niet-rekupereerbaar afval nalaten. Produkten die even goed kunnen vervangen worden door andere produkten, die wel kunnen gerecycleerd worden, moeten geleidelijkaan uit de handel genomen worden. Wat de drankverpakkingen betreft ijveren de Groenen bv. voor een verbod op PET- en PVC-flessen (plastic flessen) en op UHT verpakkingen (de zogenaamde kartonnen dozen voor melk en fruitsap: deze verpakkingen bevatten in werkelijkheid alumuniumlaagjes die onmogelijk nog kunnen gerekupereerd worden). Ook de aluminium-blik-verpakkingen, die o.a. voor een groot deel van het zwerfvuil verantwoordelijk zijn, zouden terug moeten verdwijnen. Het alternatief zijn recykleerbare glazen flessen, of, beter nog statiegeld-flessen, die na spoeling, terug kunnen gebruikt worden. Op deze wijze wordt niet alleen sterk bespaard op grondstoffen, maar ook op energie.  De Groenen pleiten voor de uitbouw van selektieve huisvuilophalingen in heel het land. Het deur-aan-deur ophalen van verschillende frakties huisvuil (bv. papier en karton, glas, oud ijzer, textiel, afvalolie, oude medicijnen, kwikbatterijen, röntgenfoto's, fixeermiddelen, enz.) laat toe hoge percentages van het huisvuil opnieuw in gebruik te nemen of met een hoog rendement te recycleren. Dit is o.a. gebleken uit experimenten zoals in de Duitse gemeente Witzenhausen en in de meer dan 50 kringloopbedrijven en kringloopwinkels in Nederland.  Vooral het apart ophalen van organisch afval (keukenresten en tuinafval) o.a. voor kompostering biedt heel wat perspektieven, vooral ook omdat de helft van al het huisvuil uit organisch materiaal bestaat.  De Groenen verkiezen de uitbouw van selektieve ophaalsystemen boven kontainers, zelfs als die per wijk worden ingeplant. De huis-aan-huis ophaling biedt het hoogste rendement en de beste garanties op een goede kwaliteit van het opgehaalde materiaal. Bovendien kunnen op deze manier zinvolle nieuwe arbeidsplaatsen geschapen ten dienste van het milieu. De 'breng-systemen' (bv. de klassieke glaskontainers) vergen teveel van de mensen en kunnen nauwelijks afdoende gekontroleerd worden. De Groenen hebben overigens zware bedenkingen bij de overhaaste verspreiding van kontainerparken over heel Vlaanderen terwijl de OVAM nauwelijks zicht had of heeft op de verwerkingsmogelijkheden voor het ingezamelde afval. Kontainers kunnen een nuttige dienst bewijzen als aanvulling op een selektief ophaalsysteem. Ook losse inzamelakties (bv. het inzamelen van kroonkurken door scholen) dienen aangemoedigd te worden omwille van hun edukatieve waarde.  Ten aanzien van de veiligheid van de industriële produktie.  Voorstel 15. De overheid moet nauwlettend toezien op de veiligheidsmaatregelen binnen de bedrijven en moet daarvoor over alle noodzakelijke informatie kunnen beschikken. Produktie-, vervoer- of opslagmetodes die teveel risiko's inhouden, moeten verboden worden.  De milieuramp in het bedrijf Sandoz te Basel, waardoor al het leven in de Rijn vergiftigd werd, toont nog maar eens aan hoe schrikwekkend groot de gevolgen kunnen zijn van industriële nalatigheid. Door de schaamteloze praktijken van een tweede bedrijf te Basel, Ciba Geigy, dat zonder enige skrupules van het eerste ongeluk gebruik maakte om zelf in het geniep ettelijke tonnen zwaar giftig afvalwater te lozen, weten we meteen ook dat de veiligheidsmaatregelen niet aan de goede trouw van de bedrijfsleiders zelf kunnen overgelaten worden. De overheid moet haar verantwoordelijkheid opnemen, want het is één van haar eerste taken om de veiligheid van de bevolking te waarborgen.  In alle bedrijven die omgaan met gevaarlijke stoffen moeten de best mogelijke veiligheidsvoorzieningen getroffen worden. De veiligheidsdiensten van de overheid(bv. de brandweer) moeten over alle informatie kunnen beschikken over de gebruikte stoffen en produktieprocedees, ook als hiervoor 'fabrikatiegeheimen' moeten prijsgegeven worden. De veiligheid van werknemers en omwonenden is veel te belangrijk. De arbeiders binnen het bedrijf zelf moeten ook exact weten met welke produkten zij juist moeten werken en welke de konsekwenties daarvan kunnen zijn. De overheid moet er mee op toezien dat de veiligheidseisen van arbeiders in bedrijven niet afgekocht worden door loonsverhogingen en andere voordelen. De arbeiders moeten steeds de kans hebben om onveilig of ongezond werk te weigeren.  Als de veiligheidsnormen niet nageleefd worden, moeten zeer zware sankties opgelegd worden. Als er toch een ongeluk gebeurt door nalatigheid moet het bedrijf onvoorwaardelijk opdraaien voor alle kosten, gaande van de vergoedingen voor slachtoffers tot de kosten voor de sanering van het milieu. Op deze regel kunnen geen uitzonderingen geduld worden, zoals nu bv. voor eventuele ongelukken met kerncentrales, waar slechts een beperkte aansprakelijkheid geldt voor de uitbaters. Ook de bevolking in de buurt van een gevaarlijk bedrijf moet volledig ingelicht worden over de aard en de mogelijke gevolgen van de produktie.  Op termijn moet volgens de Groenen gestreefd worden naar een omschakeling van alle gevaarlijke produktieprocessen. Als de onveiligheid van bepaalde produktiewijzen afdoende bewezen is, dient de overheid in te grijpen met een strikt verbod. Zo bv. in het geval van de produktie van methylisocyanaat die in het Indische Bhopal tot een vreselijke katastrofe leidde. Voor de Groenen ishet een schande dat Union Carbide de slachtoffers niet naar behoren vergoedt, maar bovendien ongestoord kan voortgaan met deze levensgevaarlijke produktie op andere plaatsen en zelfs opnieuw in Indië. Hetzelfde principe moet gelden voor gevaarlijke transporten. Als bewezen is dat deze te grote risiko's inhouden, mogen ze niet meer toegelaten worden. Dit geldt volgens de Groenen m.n. voor het vervoer over zee van uraniumhexafluoride (denken we maar aan de ramp met de Mont Louis). Of voor het transport per spoor, over rivieren of langs de baan van nukleair materiaal (denken we maar aan de gekantelde vrachtwagen met nukleair materiaal te Ham).  Meer ruimte voor mensen en groen  In een relatief overbevolkt land als België is een degelijk beleid van ruimtelijke ordening en natuurbescherming geen overbodige lukse. In ons land treedt een toenemende schaarste op aan ruimte om te wonen, om te werken, om te leven. Tegelijk is ons land zo zwaar geïndustrialiseerd dat ook de open ruimten en het groen overal worden teruggedrongen. Zodat de levenskwaliteit voor ons allen terugloopt. De schaars geworden natuurgebieden moeten dus dringend door een goede ruimtelijke planning voor verdere aanslagen behoed worden, typische landschappen mogen niet langer domweg verminkt worden, zeldzaam geworden dieren en planten moeten nieuwe levenskansen krijgen. Op zijn minst moet elke ruimtelijke ingreep van enige omvang onderworpen worden aan een MER (milieu-effekt-rapport), en niet alleen de nieuwe hinderlijke bedrijven van eerste klasse, zoals minister Lenssens voorstelt in zijn dekreet op de milieuvergunningen.  Prioritair is voor de Groenen het opstellen van een degelijk struktuurplan voor Vlaanderen op basis waarvan het ruimtelijk beleid in de verschillende sektoren kan bepaald worden. In het algemeen stellen de Groenen voor een herziening van de wetgeving op de ruimtelijke ordening de volgende principes voorop:  1. een struktuurplanning gekoppeld aan het behoud van de gewestplannen en de bodembestemmingsplannen  2. een degelijke regeling van de inspraak van alle betrokkenen  3. het voorzien van een planschaderegeling  4. bescherming van de zwakkere funkties (bv. de funktie van natuurbehoud)  5. een degelijke regeling van kontrole, inspektie en strafmaatregelen.  Bescherming van de open ruimte  Voorstel 16. Er moet onmiddellijk een moratorium ingesteld worden op de open ruimte. In een eerste fase voor een periode van 10 jaar. Dit moet gepaard gaan met een volledige verkavelings- en uitbreidingsstop en een geleidelijke afbouw van de grondspekulatie. Dit alles op basis van een sociaal grondbeleid.  België is één van de laatste landen in Europa dat aan ruimtelijke ordening is gaan doen. Zelfs na 1962 (wet op de stedebouw en de ruimtelijke ordening) bleven konkrete initiatieven uit. Het duurde zelfs 14 jaar vooraleer het eerste gewestplan het licht zag. Op deze wijze heeft de overheid de schaamteloze roofbouw op de open ruimte aktief mee in de hand gewerkt. Het gevolg is een ruimtelijke chaos alom en een nijpende schaarste aan open ruimte door de jarenlange overkonsumptie van spekulanten en belangen groepen. Daardoor is ook een ruimtelijk plattelandsbeleid achterwege gebleven, met alle gevolgen vandien voor de landbouwers, het landschap, de natuur en de zachte rekreatie. Vooral de politiek van stedelijke ekspansie (uitbreidingsbeleid) heeft veel open ruimte doen verloren gaan. Tegelijkertijd liet men de binnenstad verkommeren. Wie de open ruimte wil beschermen moet o.m. ingrijpend werk maken van een beleid van sociale stadsvernieuwing. De Groenen willen een inbreidings- en kernenbeleid doorvoeren: de stad moet terug leefbaar gemaakt worden. Het verder opofferen van ruimte en groen, omdat de steden onbewoonbaar en ongezond geworden zijn, is geen oplossing. Het leidt enkel tot een totale verstedelijking van het platteland. De Groenen willen dan ook een halt toeroepen aan de ruimtelijke afbraak.  Daarom eisen we dat er op zijn minst voor een periode van tien jaar zou afgezien worden van alle verdere verkavelingen of bebouwing van open ruimte en dat de grondspekulatie volledig zou ontmoedigd worden, bv. via fiskale weg. Binnen de woonzones op de gewestplannen mag de reële bebouwde oppervlakte enkel worden uitgebreid, als dit kadert in een plan van aanleg, goedgekeurd met inspraak van alle betrokkenen, en dat binnen het kader van een stads- of dorpsherwaarderingsprojekt. Daarbuiten zou een totale bevriezing van dewoonuitbreiding gelden, ook binnen de zones met voorbestemmingen als woonparken.  In de plaats van de ruilverkavelingen stellen de Groenen een systeem voor van vrije kavelruil. Hierbij moet de garantie worden ingebouwd dat alle betrokkenen bij betwistingen naar de rechtbank kunnen stappen in eerste aanleg. Wel moet bij de kavelruil rekening worden gehouden met een van tevoren goedgekeurd beleidsplan voor Vlaanderen. In de ruilverkavelingskomitees moeten wetenschappelijke deskundigen met stemrecht zitten (biologen, ekologen, landschapsarchitekten) en moeten ook de milieubewegingen vertegenwoordigd zijn.Tenslotte dringen de Groenen ook aan op een programma tot bescherming, herwaardering en herstel van aangetaste of verkommerde open ruimten, naar analogie met de initiatieven inzake stads- en dorpsherwaardering.  Voorstel 17. De bestaande gewestplannen moeten strikt gerespekteerd worden. De aanleg van golfterreinen in natuur- of landbouwgebieden is voor de Groenen onaanvaardbaar.  De Groenen dringen aan op de herroeping van het mini-dekreet op de ruimtelijke ordening dat in 1985 door de Vlaamse Raad werd goedgekeurd. De Groenen sluiten zich aan bij de kritiek van de milieubeweging die stelt dat door dit dekreet teveel afwijkingen op de gewestplannen mogelijk worden, zodat deze tenslotte dode letter dreigen te worden. Het maxidekreet van Akkermans dat de gewestplannen definitief de doodsteek zou gegeven hebben, door heel de ruimtelijke planningsbevoegdheid terug naar de gemeentebesturen te verleggen, kwam er niet en ook soortgelijke voorstellen, als van de Vereniging van Belgische Steden en Gemeenten, blijven voorlopig in de la zitten. Toch heeft ook Akkermans opvolger, minister Pede, geen kans onbenut gelaten om de bestaande gewestplannen in vraag te stellen, o.m. in verband met de groene gordel rond Brussel en de aanleg van golfterreinen in heel Vlaanderen.  Agalev is niet tegen de golfsport als dusdanig gekant. Wel stellen we vast dat er ons in Vlaanderen zeer weinig open ruimte rest en dat golfterreinen heel veel ruimte opeisen. In geen geval kunnen groene zones of landbouwgebieden in aanmerking komen voor de aanleg van 'greens'. Het argument dat door de aanleg van een golfterrein aan natuurbescherming gedaan wordt, is ekologisch gezien je reinste nonsens: er bestaat wel degelijk een groot verschil tussen een bosgebied rijk aan verschillende planten- en dierenpopulaties en een ekologisch gezien arm gazonlandschap, hoe groen dat er ook mag uitzien. Als men toelaat dat een ruimtelijk beleid voortaan weer enkel en alleen zal bepaald worden door private of door partijpolitieke belangen, dan zal al het groen dat ons nog rest in Vlaanderen binnen de kortste keren voorbehouden zijn aan een kleine elite van welstellenden.  Agalev wil de gewestplannen eerder bijsturen in tegengestelde zin door meer ruimte voor groen in te bouwen. Dit kan bv. door woonzones die na tien jaar nog niet als woonzones in gebruik zijn genomen, terug groen te kleuren. Het zwaartepunt van de jarenlange verstedelijking moet worden omgebogen tot een beleid van herwaardering van zowel stadskernen als open ruimten. Zowel het dalend aantal geboorten als de gevolgen van de krisis hebben de visie van bij het ontstaan van de gewestplannen (steeds meer welvaart en uitbreidende stedebouw) sterk gewijzigd. Een herziening van de gewestplannen in die zin dringt zich op. Als gevolg van het juridisch vastleggen van bodembestemmingen moet naast het begrip planschade ook het begrip planwinst voorzien worden.  Inbreuken op de bestaande wetgeving, bv. in verband met bouwvergunningen, moeten konsekwent vervolgd worden, met een systematische toepassing van de dwangsom. Het is gewoon wraakroepend dat mensen die geen bouwvergunning aanvragen er goedkoper van afkomen dan mensen die wel in regel willen zijn. In die zin is het onaanvaardbaar dat veel illegale bouwsels naderhand geregulariseerd worden, waar normaal gezien de afbraak zou moeten bevolen worden. Wel willen de Groenen ook rekening houden met de sociale implikaties (bv. bij de opruiming van illegale weekendhuisjes). Overgangsmaatregelen kunnen voorzien worden voor sociaal zwakkeren (die dikwijls niet voldoende op de hoogte waren van de wetgeving en door tussenpersonen misleid werden). Uiteindelijk moet de open ruimte echter wel in ere hersteld worden.  Tenslotte eisen de Groenen dat ook de milieuverenigingen hun inbreng zouden hebben bij de ruimtelijke planning, zowel op gewestelijk als op gemeentelijk nivo. De burgers moeten volgens de Groenen veel beter geïnformeerd worden over het ruimtelijk beleid. In eik geval moeten de milieuverenigingen vertegenwoordigd zijn in de Vlaamse Kommissie voor de Ruimtelijke Ordening (VLAKORO), in de Regionale Kommissie voor Advies (in het kadervan de gewestplanning) en in degemeentelijke kommissies van advies (in verband met bijzondere plannen van aanleg, e.a.).  Voorstel 18. Een rationeel havenbeleid.  In België vertaalt het havenbeleid zich nog steeds als een strijd tussen drie stadstaten: Antwerpen, Gent en Zeebrugge. In plaats van een samenhangend havenbeleid te voeren, worden de haveneisen doorgedrukt via politieke en ekonomische lobby's. Er is een totaal gebrek aan planning en samenwerking en een totaal gemis aan aandacht voor mekaars specifieke taken en mogelijkheden. Dit ongekoördineerd beleid leidt tot:  1. nutteloze investeringen in infrastruktuur (diepwaterkade in Zeebrugge, stormstuw, Noorderkanaal);  2. nutteloze uitgaven voor kostelijke baggerwerken in de Westerschelde met als gevolg de steeds bedenkelijker verhouding tussen eb- en vloedduur en de alsmaar toenemende aanslibbing en verzanding;  3. de aantasting van landbouwzones, natuurgebieden en leefgemeenschappen. De plannenmakers maken plannen voor havenuitbreiding, maar nooit vanuit het perspektief van een gezond leefmilieu of een aangepaste ruimtelijke ordening. Zowel in Antwerpen als in Zeebrugge werden honderden hektaren vruchtbaar landbouwland ingeruild voor niet gebruikte industrieterreinen;  4. de nutteloze bedreiging door overstromingen die sinds 1964 steeds veelvuldiger voorkomen. Het stijgen van het peil van het Scheldewater bij Gentbrugge - als gevolg van de baggerwerken - met ongeveer 2 cm per jaar isdaar slechts één voorbeeld van;  5. de nutteloze konkurrentie en verspilling van menselijke energie, die voornamelijk gestoken wordt in het onderling afsnoepen van trafieken en het voeren van prijzenoorlogen, gedirigeerd door financiële belangengroepen die in de eerste plaats hun eigen belang verdedigen en de behoeften van de lokale gemeenschap daaraan ondergeschikt maken.  Een groen havenbeleid daarentegen dient te kaderen in een totaal produktiesysteem dat ekologisch en dus zoveel mogelijk zelfvoorzienend is en gaat dus lijnrecht in tegen een liberaal-ekonomische visie die een zo open mogelijke ekonomie nastreeft en alle heil verwacht van grootschalige produktie  en uitvoer o.a. via een maksimale haveninfrastruktuur. De produktie van goederen en diensten dient zoveel mogelijk plaatselijk te gebeuren en de internationale handel dient geminimaliseerd te worden in plaats van gemaksimaliseerd. Daarom pleiten de Groenen voor een zo rationeel mogelijk gebruik van de bestaande infrastruktuur. Nieuwe havenvoorzieningen zijn slechts verantwoord als ze beantwoorden aan specifieke mogelijkheden van de haven (bv. het nieuwe kontainerdok in de Zeebrugse voorhaven). In de andere gevallen kan men zich best beperken tot een verbetering van de huidige infrastruktuur en tot het ombuigen van bestaande produktie-éénheden in de havens in milieuvriendelijke zin.  Bescherming van de natuur  Voorstel 19. Een aanzienlijk deel van de Vlaamse bossen in overheids- of in privé-bezit moet integraal beschermd worden als natuurreservaat. In deze bossen moet houtproduktie verboden worden.  De Groenen vragen dat een aanzienlijk deel van de Vlaamse bossen als bosreservaat zou erkend worden. Het voorstel van de overheid in het nieuwe bosdekreet om 1% van het bosareaal of 0,05% van het Vlaamse grondgebied te beschermen, ligt belachelijk laag. Volgens dit dekreet moet bovendien 99% van de Vlaamse bossen ekonomisch rendabel gemaakt worden, met alle gevolgen vandien voor de natuurwaarde van de bossen. De Groenen leggen de nadruk op de ekologische en edukatieve funktie van bossen en bepleiten een vorm van zachte (milieuvriendelijke) rekreatie in bosreservaten.  Maar ook in de resterende bossen die niet speciaal beschermd worden, moet de ekonomisch eksploitatie voldoen aan ekologische normen. Het bosbeheer moet op  wetenschappelijke wijze aangepakt worden. De Dienst Natuurbehoud van de AROL moet volwaardig betrokken worden bij het beheer. Jacht moet in alle bossen verboden worden. Daar waar afschot nodig is voor de instandhouding van soorten, moet dit volledig in handen van gespecialiseerde overheidsdiensten gegeven worden.  In het algemeen moeten veel meer middelen vrijkomen voor het natuurbehoud in de bossen, ook in het privé-bosbezit. Daarvoor moeten duidelijke kriteria opgesteld worden inzake spreiding over Vlaanderen, bos- en bodemtypen, bestemmingen op het gewestplan en prioritaire funkties zoals het wetenschappelijk, ekologisch of landschappelijk belang. Daarnaast moet ook een intense herbebossingskampagne gevoerd worden, o.m. op restgronden. Hier kan de houtproduktie in een aantal gevallen wel de prioritaire funktie worden.  Voorstel 20. Een onvoorwaardelijke bescherming van bedreigde plant- en diersoorten in ons land.  Om het verdwijnen van verschillende plant- en diersoorten in ons land te voorkomen, moet eerst en vooral gestreefd worden naar het behoud van de geschikte biotopen. Dit kan door het inrichten van natuurreservaten, bv. in waterrijke gebieden ter bescherming van watervogels of in beken (bv. behorend tot het waternet van de Grote en Kleine Nete) ter bescherming van bedreigdediersoorten. De praktijk wijst echter uit dat zelfs onze bekendste natuurgebieden niet langer veilig zijn. Zo wordt een groot deel van het Zwin bedreigd door een geplande yachthaven en het Galgenschoor door een kontainerhaven. Ook de uitgestrekte militaire domeinen (in de Kempen) moeten volgens de Groenen op een ekologisch verantwoorde manier beheerd worden. In de natuurreservaten moet er op toegezien worden dat de rekreatieve funktie niet te zeer gaat overheersen. Daarnaast moet vooral ook bij het nemen van planologische beslissingen rekening gehouden worden met het bestaansrecht van planten en dieren.  In het algemeen willen de Groenen uitgaan van het principe dat alle plant- en diersoorten moeten beschermd worden, tenzij het tegendeel bewezen wordt. De Groenen willen dus bewust de bewijsplicht omkeren. Onze fauna en flora staan er overigens zo slecht voor dat dit geen overdreven eis is. De meeste soorten zijn met uitsterven bedreigd en voor de soorten die nu beschermd worden, is het meestal al bijna te laat. Om die reden verzetten de Groenen zich ook met klem tegen het dekreet Olivier op het houden en kweken van vogels en op de vogelwedstrijden.  Voorstel 21. Een systematische milieu-edukatie op school en via milieuverenigingen. Oprichting van aangepaste veldstudiecentra in Vlaanderen.  Zowel via het onderwijs als via de sektor van de zachte rekreatie (natuurwandelingen e.d.) kan het grote publiek meer vertrouwd raken met de fauna en flora en met de ekologische leefsystemen in ons land. Op deze wijze kan een individueel natuurbesef bijgebracht worden en kunnen lessen biologie, ekologie of aardrijkskunde uit hun vrijblijvend teoretisch kader gelicht worden. Echte milieu-opvoeding vergt dan ook een andere, meer ervaringsgerichte aanpak die ten dele indruist tegen de bestaande schoolorganisatie (bv. inzake de mogelijkheid om schoolekskursies en onderwijsprojekten in het lessenschema in te passen).  Om konkreet veldwerk van jongeren in de natuur mogelijk te maken is er in Vlaanderen dringend nood aan echte veldstudiecentra (naar het model van het Waals centrum te Han-sur-Lesse), waar jongeren terecht kunnen om op basis van eigen ervaringen en onderzoek planten- en dierengemeenschappen en hun problemen beter te leren kennen. In Vlaanderen zijn er op dit ogenblik enkel een handjevol ontmoetingscentra verbonden aan natuurgebieden, zoals het ontmoetingscentrum in het Moisbroek te Lokeren.  Natuuronderricht moet volgens de Groenen ook echt de kans krijgen om uit te groeien tot volwaardige milieu-opvoeding, waarbij de natuur niet geïsoleerd bestudeerd wordt, maar in haar interaktie met de mens getoond wordt. De studie van vervuiling van de leefomgeving, verschraling van biotopen en de aanpassing van soorten aan het menselijk milieu behoort tenvolle tot een modem natuuronderwijs. Echte milieu-opvoeding zal en moet ook speuren naar de oorzaken van verloedering in de natuur.  Koördinatie en demokratisering van het ruimtelijk beleid.  Voorstel 22. Er moet één enkel ministerie voor het leefmilieu opgericht worden, waaronder alle problemen van milieuvervuiling, ruimtelijke ordening, natuur- en landschapsbescherming ressorteren. In de gemeenten kan de inspraak van de bevolkiing verzekerd worden via een ruimtelijke struktuurplanning.  De steeds terugkerende klacht bij natuur- en milieuverenigingen is dat het beleid inzake milieu, natuur en ruimtelijke ordening hopeloos versnipperd is. Een globale aanpak van de problemen is er gewoonweg niet. In het beste geval streeft men van overheidswege deeloplossingen na. De staatshervorming van 1980 heeft de bevoegdheidsvraag helemaal onoverzichtelijk gemaakt. Met het gevolg dat de verantwoordelijke overheden zich achter mekaar kunnen verschuilen om hun gemis aan beleid te vergoelijken.  Maar juist ten aanzien van de ekologische problematiek zijn een holistische visie (een zicht op het geheel, een zicht op de samenhang van de verschillende deelproblemen) en een geïntegreerd beleid onmisbaar. Om dit soort van visie en beleid mogelijk te maken en ook omwille van de doorzichtigheid van dit beleid willen de Groenen de verantwoordelijkheid voor al wat natuur en milieu aangaat duidelijk lokaliseren binnen één enkel ministerie. In elke gemeente moet een dienst voor ruimtelijke planning voorzien worden die tegelijk ook belast is met de verkeersplanning. Zo kan men komen tot een permanent proces van struktuurplanning en tot weloverwogen verkeerscirkulatieplannen die rekening houden met de behoeften van de plaatselijke bevolking. Deze dienst moet worden uitgebouwd in samenhang met een gemeentelijk informatieburo waar alle mogelijke informatie i.v.m. bv. vastgoed direkt ter inzage ligt van de burgers.  Voorstel 23. Natuur- en milieuverenigingen moeten inspraak krijgen in het beleid. De verenigingen die opkomen voor de verdediging van kollektieve belangen (zoals een gezond leefmilieu) moeten de mogelijkheid krijgen in rechte op te treden.  Volgens de Groenen moet er een betere samenwerking tot stand komen tussen de overheid (op alle nivo's) en plaatselijke of overkoepelende milieu-organisaties. Op dit moment blijft de onschatbare ervaring van veel natuurvrienden onbenut, terwijl ambtenaren dikwijls de tijd en de middelen niet hebben (of niet krijgen) om zich eenzelfde soort van ervaring eigen te maken. Het vrijwilligerswerk van mensen in milieu-verenigingen moet beter gewaardeerd worden.  Bovendien verdedigen de meeste milieugroepen ook de belangen van de plaatselijke bewoners of betrokkenen. Daarom menen de Groenen dat deze verenigingen die opkomen voor een algemeen belang de kans moeten krijgen om als betrokken partij in rechte (in een kortgeding bv.) op te treden, ter verdediging van de doelstellingen die in hun statuten ingeschreven zijn. Bij veel milieuproblemen is de wettelijke vereiste om een persoonlijk en rechtstreeks belang te kunnen aantonen, immers niet realistisch. Het arrest van het Hof van Kassatie in de zaak Eikendael, waarbij een dergelijk recht aan milieuverenigingen ontzegd werd, maakte duidelijk dat een wettelijke regeling nodig is om het recht op de verdediging van kollektieve belangen juridisch afdwingbaar te maken. De Groenen betreuren dat hun wetsvoorstel in die richting geblokkeerd bleef.  Voor een veilig en leefbaar verkeer  Een kleine dertig jaar geleden waren trein en tram, naast lopen en fietsen, de belangrijkste vervoermiddelen. Op korte tijd is dit radikaal veranderd. Het openbaar vervoer en de autonome verplaatsing werden teruggedrongen door de pijlsnelle opgang van de privé-auto. Op korte tijd heeft de auto een monopoliepositie verworven. Het openbaar vervoer werd stelselmatig afgebouwd: fietsers en voetgangers werden herleid tot 'zwakke weggebruikers': voor hen is er nauwelijks plaats op het wegdek en in hun midden vallen de meeste verkeersdoden (49,2% in 1982 bv.).  De auto-euforie heeft onze leefomgeving ingrijpend veranderd. De kosten voor de toenemende mobiliteit liggen zeer hoog, maar worden door de overheid nooit echt in rekening gebracht  Eerst en vooral is er de toegenomen onveiligheid. Elk jaar opnieuw eist de verkeersdrukte een tol van duizenden doden en gewonden, waarvan het merendeel zwakke weggebruikers, o.a. veel kinderen en bejaarden.  Daarnaast is het verkeer ook een belangrijke bron van luchtvervuiling. Stikstofoxiden, lood, koolmonoxide en koolwaterstoffen worden uitgestoten en verpesten de lucht in de steden en brengen het ekosysteem in gevaar (bv. door zure regen). Bovendien weegt in de steden en in de nabijheid van drukke autowegen ook de lawaaihinder zwaar door.  Het verkeer is ook een belangrijke energieverspiller. In België werd in 1982 13% van het primair energieverbruik aan transport besteed, grotendeels aan het wegverkeer. Daarbij moet nog het verbruik in de industrie gerekend worden voor de fabrikatie van de auto's, de aanleg van wegen, enz.  Tenslotte is het wegverkeer ook een ruimtevreter zonder weerga.  Tienduizenden hektaren natuurgebied en landbouwgrond werden opgeofferd aan autowegen.  De overheid heeft steeds zonder morren de ongebreidelde, miljarden verslindende autoinfrastruktuur bekostigd, terwijl tegelijk met vergelijkbare ijver het openbaar vervoer werd ontmanteld omdat het zogezegd niet rendabel was.  Ook nu nog, in volle krisistijd, betalen we jaarlijks vele miljarden interest op leningen voor autowegen. En zelfs nu worden er nog nieuwe wegen gepland terwijl heel ons land al met een dicht wegennet doorsneden is.  De straatruimte die traditioneel verschillende funkties te vervullen had (naast zich verplaatsen, ook mensen ontmoeten, spelen, ...) wordt nu volledig door de auto ingepalmd. Woonwijken werden middendoor gesneden, stadskernen verwoest door zwaar verkeer en parkings. Bovendien werd door het autobezit ook de ruimtelijke wanorde verder in de hand gewerkt. Maatschappelijke funkties als wonen, werken, winkelen, schoolgaan e.d. worden ruimtelijk meer en meer uiteengedreven. Op die manier wordt de verplaatsingsbehoefte kunstmatig de hoogte in gedreven en worden de maatschappelijk zwakkeren (die zich geen auto kunnen veroorloven) nog meer benadeeld. Er ontstaat een nieuwe klasse van 'vervoersarmen'. In het algemeen heeft de auto de drang tot stedelijke uitbreiding sterk in de hand gewerkt. Het drukke wegverkeer heeft zich over een steeds grotere ruimte uitgebreid.  De Groenen stellen een verkeersbeleid voor dat zo goed mogelijk wil voldoen aan ieders verplaatsingsbehoeften, maar dan wel tegen aanvaardbare maatschappelijke kosten. Ons belangrijkste doel op lange termijn is de mobiliteitsbehoefte zelf terugdringen. Dit kan door een aangepast beleid van ruimtelijke planning, dat streeft naar een hernieuwde integratie van verschillende sociale funkties zoals wonen, werken, schoollopen, e.d., Op korte termijn kiezen we resoluut voor de bescherming van de zwakke weggebruiker en voor het bevorderen van zachte (milieuvriendelijke) vormen van verkeer of transport. Dit betekent: meer ruimte voor fietsen en wandelen, meer openbaar vervoer, meer goederenvervoer per trein en binnenschip, minder individueel autoverkeer en vrachtwagenverkeer en een beperking van het luchtverkeer tot wat echt nodig is.  Voorstel 24. Geen aanleg van nieuwe autowegen; projekten in aanleg worden opnieuw geëvalueerd. De gelden in het Wegenfonds moeten een andere bestemming krijgen.  Gezien België reeds beschikt over een fijnmazig wegennet, is de aanleg van nieuwe autowegen overbodig. Wel moeten verschillende bestaande wegen heringericht worden om redenen van verkeersveiligheid (met bijzondere aandacht voor de zwakke weggebruikers) of om de doorstroming van het openbaar vervoer te bevorderen (eigen beddingen, voorrangsmaatregelen aan kruispunten, enz.)  De Groenen willen de prioriteiten radikaal verleggen: de gelden en inspanningen die tot nu toe éénzijdig in de autoinfrastruktuur werden gepompt, moeten overgeheveld worden naar het openbaar vervoer en naar projekten op het vlak van de verkeersveiligheid. De Groenen willen ervoor zorgen dat iedere lokatie in ons land binnen afzienbare tijd kan bereikt worden met het openbaar vervoer.  Voorstel 25. Het autogebruik moet zwaarder belast worden dan het autobezit. Dit kan door de zogenaamde 'variabilisatie' van de autokosten.  De Groenen zijn niet tegen de auto. Wel willen wij aandringen op een selektief, en bewust gebruik van de privé-wagen. Bovendien willen we tegengaan dat het bezit van een auto tot een levensnoodzaak wordt (bv. om aan werk te geraken, om goedkoop te kunnen winkelen, enz.) Dit kunnen we vermijden door het openbaar vervoer uit te bouwen als een volwaardig alternatief.  Het bezitten van een auto zwaar belasten zou sociaal onrechtvaardig zijn (alleen de rijken zouden dan een auto kunnen bezitten). Daarom willen we eerder het gebruik van de auto afremmen en vormen van kostendelend reizen aanmoedigen. Wie nu een auto koopt, doet een éénmalige grote uitgaven (aankoopprijs plus BTW) en een aanzienlijke vaste jaarlijkse uitgave (verkeersbelasting en verzekeringspremie). De variabele kosten (brandstofprijs en onderhoud) zijn relatief laag. Dit betekent dat het financieel gunstig is de auto zoveel mogelijk te gebruiken. De auto in de garage laten staan om af en toe het openbaar vervoer te gebruiken is een duurder alternatief en wordt dus door weinigen gedaan. Dit is te verhelpen door de vaste belastingen (verkeersbelasting en BTW op de aankoop van de auto) te verlagen en de brandstofprijs evenredig zwaarder te belasten. Ook de verzekeringspremie zou kunnen afgestemd worden op het verreden aantal kilometer. Andere maatregelen om overmatig autogebruik af te remmen zijn bv.:  - parkeerheffingen in de binnenstad, terwijl tegelijk de parkeermogelijkheden aan de rand van de stad en de aansluiting op het openbaar vervoer vandaar uit verbeterd worden;  - carpool systemen, lifthaltes;  - de uitwerking van een juridische struktuur voor gezamelijk autobezit.  Voorstel 26. Neen aan de TGV. Wel een verhoging van de efficiëntie  van de bestaande IC-IR-verbindingen.  Agalev wijst het waanzinnige TGV-projekt van minister De Croo resoluut van de hand. De uiterst snelle spoorlijn zou immers de zoveelste aanslag worden op de schaarse open ruimte in ons land en zou weer eens kostbare natuur- en landbouwgebieden doen verloren gaan. Bovendien draagt de TGV niet bij tot een beter openbaar vervoer. De supersnelle trein zou enkel in Brussel stoppen en vooral dienstig zijn voor een selekt publiek van internationale reizigers. Volgens Agalev heeft ons land veel meer nood aan betere lokale verbindingen. Het gevaar is echter reëel dat door de TGV andermaal lokale lijnen en stations zullen wegvallen. Het zou bovendien naïef zijn om te denken dat de TGV de grote autosnelwegen van Brussel naar Parijs zou ontlasten.  De Groenen zijn niet tegen snel en efficiënt treinverkeer. Door een gericht investering kan de snelheid van de IC-IR-verbindingen opgetrokken worden tot 180 km/u. Ook een efficiënt internationaal spoorwegverkeer kan gerealiseerd worden op de bestaande lijnen: door ekstra treinen minder vaak te laten stoppen bv. zoals bij de Franse "Trans Europe Express" (TEE). Als deze TEE-formule wordt toegepast op de lijn Brussel-Parijs, zou deze trein er nog hooguit een half uur langer over doen dan de TGV. Voor dit half uur tijdswinst wil De Croo 170 miljard investeren en de inwoners van verschillende gemeenten in Brabant opzadelen met milieuoverlast, metershoge bermen, omwegen, bruggen en tunnels en... een verminkt natuurpatrimonium. Dat heeft met efficiëntie nog weinig te maken.  Voorstel 27. Een forse tariefverlaging voor het openbaar vervoer. Op lange termijn pleiten de Groenen voor kosteloos openbaar vervoer en uitbouw van een degelijk en konkurrentieel openbaar vervoernet.  Het openbaar vervoer moet terug aantrekkelijker gemaakt worden. De tarieven van het openbaar vervoer moeten voordeliger worden dan de kosten van een verplaatsing met de wagen. Daarom pleiten de Groenen voor een eenmalige en fikse tariefverlaging voor treinen, bussen en trams, zonder dat iets van de bestaande voordelen (abonnementen, halveprijskaarten, e.d.) wordt prijsgegeven. Bovendien moeten volgens ons bijkomende prijsverminderingen voorzien worden voor daluurgebruikers, voor heen- en terugbiljetten, gezins- en groepskaarten, enz.  Op lange termijn streven de Groenen naar een kosteloos openbaar vervoer. Als eerste aanzet daartoe stellen de Groenen voor in de grote stedelijke agglomeraties zoals Antwerpen, Gent of Brussel een 'milieu-abonnement' in te voeren voor bussen en trams. Dit abonnement zou zeer goedkoop gehouden worden dankzij een tussenkomst van de plaatselijke overheid bij de vervoersmaatschappij en zou gezinsvriendelijker zijn (overdraagbaar binnen het gezin). Dit systeem wordt reeds 333toegepast in Zwitserse en Duitse steden (Basel, Freiburg) en heeft daar veel sukses.  Daarnaast moet ook het aanbod zelf verbeterd worden: een regelmatig en fijnmazig net, meer komfort (bv. betere wachtvoorzieningen) en een betere kobrdinatie tussen de verschillende vervoersmaatschappijen (bv. tussen treinen en bussen). Daarnaast vragen we een grondige reorganisatie van het streekvervoer (een evenwichtiger aanbod en een betere aansluiting op de grote lijnen) en het instellen van een minimum aantal laatavondverbindingen, zeker in en tussen de grote steden. De stations die in het kader van het IC/IR-plan gesloten werden, moeten volgens de Groenen terug geopend worden.  Voorstel 28: de onmiddellijke uitvoering van een reeks maatregelen  ter bescherming van de zwakke weggebruiker.  De Groenen willen op een gekoördineerde wijze een stel maatregelen nemen om de auto-arme verplaatsing te stimuleren. De bestaande wegen moeten opnieuw ingericht worden. Daarbij moet niet alleen rekening gehouden worden met de eisen van de verkeersveiligheid, maar ook met de leefbaarheid van de verkeersstroom voor omwonenden. De straten en wegen moeten er weer in de eerste plaats voor de bewoners zelf zijn, en pas in de tweede plaats voor passanten. Dit vereist een visie waarbij de verkeersveiligheid (leefbaarheid) van de ene niet ten koste gaat van de verkeersveiligheid  (leefbaarheid) van de andere. Daarom willen wij in centrumgebieden (daar waar de meeste voorzieningen, hoogste woondichtheid, grootste verkeersdrukte is) de snelheid beperken tot 30 km/uur via een strukturele herinrichting van de weg. In woongebieden (daar waar overwegend gewoond wordt) dient de snelheid op zijn minst verlaagd te worden tot 50 km/uur. In de buitengebieden (buiten de bebouwde kom) dient de veiligheid van de fietsers gewaarborgd te worden via een door een groenberm van de weg gescheiden fietspad (voor alle provinciale wegen). Daarnaastkunnen autovrije centra, woonerven, e.d. aanzienlijk bijdragen tot meer 'veiligheid en leefbaarheid' binnen steden. Door de verschuivingen van gelden voor autowegen naar dit alternatief plan voor langzaam verkeer kan het straatbeeld in Vlaanderen binnen enkele jaren drastisch veranderen in het voordeel van de zwakke weggebruikers.  Voorstel 29: samenvoeging van de departementen Verkeer en Openbare Werken.  Om een koherent beleid inzake verkeer en vervoer mogelijk te maken, stellen de Groenen voor één enkel ministerie van Vervoer op te richten dat, in voortdurend overleg met het ruimtelijk beleid (ons ministerie voor Leefmilieu, zie voorstel 22) een einde zou kunnen stellen aan de onderlinge konkurrentie tussen de nu bestaande aparte ministeries van Openbare Werken (verantwoordelijk voor autowegen en waterwegen) en van Verkeer (treinen, bussen en trams en luchtvaart). Het verkeersbeleid moet beter gekoördineerd worden. De dienst openbare werken mag geen deel op zich worden, maar moet alswerkinstrument ondergeschikt blijven aan het totale vervoersbeleid.  Een milieuvriendelijke landbouw  Door de verregaande industrialisering van de landbouw is ook deze traditioneel milieuvriendelijke sektor uitgegroeid tot een belangrijke bron van vervuiling (bv. Door het stelselmatig gebruik van chemische bestrijdingsmiddelen) en verminking van landschapsgehelen (bv. door de ruilverkaveling).Door ook de landbouw op grote enindustriële schaal te organiseren, is men gezwicht voor de normen van het produktivisme. Ook in de landbouw werd de kwantiteit belangrijker dan de kwaliteit, gingen normen van kommerciële aantrekkelijkheid (bv. de blozende appel) primeren op normen van echte (biologische) kwaliteit (de gezonde appel). De doelstelling van de produktietoename ging zelfs in die mate overheersen dat we in talrijke sektoren nu opgescheept zitten met grote produktie-overschotten, die een groot deel van het (Europese) landbouwbudget opslorpen.  In deze evolutie zitten tal van ongerijmdheden vervat. Wij kopen levensnoodzakelijke grondstoffen uit de Derde Wereld (bv. soja, maniok en aardnoten als basisbestanddelen van veevoeders) om hier (vlees-)overschotten te produceren. Op die manier verhinderen we de uitbouw van een plaatselijke landbouw in de Derde Wereld. In de ontwikkelingslanden teelt men voornamelijk eksportgewassen, terwijl de eigen bevolking honger lijdt. Intussen worden in de VS en in de EG op basis van de uit de Derde Wereld geïmporteerde gewassen grote melkpoeder- en boteroverschotten geproduceerd. Deze gang van zaken is nefast voor de Derde Wereld-landen (denk maar aan de Sahel). Maar ook de EG-landen zelf zijn het slachtoffer van deze evolutie. Ondanks de enorme produktietoename zijn wij in een toestand terechtgekomen van totalevoedselafhankelijkheid. Onze veestapel steunt op geïmporteerd veevoedsel. Bovendien is de kwaliteit van de landbouwprodukten in die mate achteruitgegaan dat in veel gevallen een rechtstreekse bedreiging van de volksgezondheid moet vastgesteld worden (bv. aflatoxine in melk). Bovendien is de kwaliteitskontrole in België veelal een lachertje. De normen zijn veel te soepel en de toepassing ervan, de eigenlijke kontrole is onbestaand of ontoereikend. Dit wordt dan gelegitimeerd onder het mom van mogelijke gevolgen van konkurrentievervalsing. Voor de Groenen moeten de belangen van de volksgezondheid echter steeds primeren. De kwaliteitsnormen moeten van die aard zijn dat zelfs mogelijke schadelijke gevolgen (bv. op langere termijn) uitgesloten worden.  Zelfs vanuit sociaal oogpunt is de schaalvergroting in de landbouw geen weldaad gebleken. De grote boeren hebben de kleine verdrongen, de tewerkstelling in de landbouwsektor is fenomenaal teruggelopen en voor de meeste landbouwers blijven het lage inkomen (gemiddeld slechts 60 à 70% van een gewoon arbeidsloon) en het gemis aan bedrijfszekerheid (gezien de geldende pachtwetgeving) een zware zorg.  Voorstel 30. De sociale positie van land- en tuinbouwers moet verbeterd worden. Dit kan door een sociaal inkomensbeleid en door meer garanties in verband met werk- en bedrijfszekerheid.  De Groenen eisen een sociaal georiënteerd inkomens- en struktuurbeleid om de inkomensongelijkheid tussen landbouwers en andere beroepsgroepen en tussen grote en kleine boeren onderling weg te werken. Dit doel kan duidelijk niet alleen gerealiseerd worden via een prijzenbeleid zoals in het verleden gebleken is. Daarnaast willen de Groenen ook de werkgelegenheid in de landbouw beschermen. Binnen de klassieke landbouw moet het huidige nivo van tewerkstelling behouden blijven. Binnen de alternatieve landbouw kunnen zelfs veel nieuwe jobs geschapen worden. Door zich te verzetten tegen de overmatige invloed van kapitaal intensieve en grootschalige industriële landbouwmetodes ijveren de Groenen tegelijkertijd voor het behoud van werk binnen de landbouwsektor.  Tenslotte pleiten de Groenen ook voor een pachtstelsel dat de bedrijfszekerheid voor de boeren kan waarborgen. De landbouwgrond mag niet beschouwd worden als ruilmiddel of beleggingsobjekt, maar als een noodzakelijk produktiemiddel waarvan het gebruiksrecht moet gewaarborgd zijn. Dit kan d.m.v een pachtstelsel dat enerzijds een rechtvaardige pachtprijs en anderzijds de bedrijfszekerheid garandeert, dit wil zeggen het gebruiksrecht zonder achterpoortjes zoals bv. de opzegging voor eigen gebruik van de grondeigenaars. Braakliggende grond moet zwaarder belast worden.  De overheid heeft volgens de Groenen ook een belangrijke taak inzake het grondbeleid: zij moet o.a. vermijden dat duizenden hektaren goede landbouwgrond in België verloren gaan.  Voorstel 31: het gebruik van chemische bestrijdingsmiddelen en kunstmeststoffen moet geleidelijk verminderd worden. Gezonde alternatieve landbouwprodukten moeten door de overheid aktief bevorderd worden.  Het overdadig gebruik van chemische bestrijdingsmiddelen in de landbouw is schadelijk voor het milieu én voor de gezondheid van de konsument. Volgens de Groenen is een omschakeling naar een ekologisch verantwoorde teeltwijze op termijn haalbaar. Gewasbescherming is mogelijk zonderchemische insekticiden of fungiciden als men uitgaat van natuurlijk resistente teelten. Indien nodig kunnen wel plantaardige produkten, biodynamische preparaten of homeopatische oplossingen aangewend worden. Eventueel kunnen ook bakteriologische preparaten of parasietvijandige insekten uitgezet worden, op voorwaarde dat deze het ekologisch evenwicht niet kunnen verstoren. Veel beter is het de natuurlijke vijanden van de parasieten te beschermen. De chemische onkruidverdelgers kunnen vervangen worden door natuurlijke preventiemaatregelen (bv. vruchtopvolging, groenbemesting, e.d.). Ook termische omwerking van de bodemoppervlakte is een mogelijkheid.  Het verbod op chemische bestrijdingsmiddelen veronderstelt wel dat men ook afziet van de voor plagen en ziektes uiterst kwetsbare monokulturen. In de plaats daarvan moeten teeltafwisseling en kombinatie-teelten ingevoerd worden. Ook de bemesting met kunstmeststoffen moet volgens de Groenen geleidelijk afgebouwd worden, als we de bodem niet helemaal willen aftakelen. Als alternatief pleiten wij voor het gebruik van organische meststoffen die het humusgehalte van de bodem verhogen of op zijn minst handhaven. Het ideaal is het herbruiken van organische afvalstoffen.  In België volstaat het totale volume dierlijke mest ruimschoots om de volledige behoefte aan stikstof, fosfor en kalium voor alle landbouwgronden te dekken. Minerale aanvulling moet gebeuren in de vorm van natuurlijke, weinig oplosbare en weinig gekoncentreerde mineralen die rijk zijn aan oligo-elementen.  Ekologische landbouwprodukten moeten door de overheid gesubsidieerd worden en de kwaliteit van deze produkten moet wettelijk gewaarborgd worden (bv. door kwaliteitslabels). De Groenen gaan ervan uit dat iedereen het recht heeft op een gezonde voeding én dat 'natuurlijke' voedingswaren geen voorrecht mogen blijven/worden van de meest gegoeden.  De Groenen streven ook naar een ekologisch landbouwkonsulentschap om de ekologische teeltwijzen te bevorderen en om ekologische landbouwers met raad en daad bij te staan. Landbouwbedrijven die omschakelen van klassieke naar alternatieve landbouw moeten een progressieve toelage krijgen, gespreid over drie jaar: een omschakelingspremie. Daarnaast moet ook het wetenschappelijk onderzoek in verband met de ekologische teeltwijzen sterk gestimuleerd worden.  Voorstel 32: de mensonwaardige kweek- en legbatterijen die ten koste van veel dierenleed minderwaardige produkten leveren, moeten verboden worden. Ook het 'spuiten' van hormonen en het toedienen van antibiotika e.d. aan veevoeders willen de Groenen doen stopzetten.  De Groenen verzetten zich om verschillende redenen tegen de geïndustrialiseerde vormen van intensieve veeteelt. Eerst en vooral omdat door deze grootschalige en gemedicineerde wijze van vlees produceren de gezondheid van de konsument in het gedrang wordt gebracht. De dieren worden immers veelvuldig ingespoten met hormonen. De kontrole hierop is totaal ontoereikend.  Daarnaast worden er ook verschillende chemische produkten toegevoegd aan de voeders en wordt ook na de slacht het vlees verder behandeld met kleurstoffen, met stoffen als carrageen en stearinezuur (om de waterbinding van het vlees te vergroten) en met smaakstoffen.  Ter vervanging van deze schadelijke additieven kunnen zeezout, kalkwier en natuurlijke fosfaten gebruikt worden (voor de minerale aanvulling), oliën uit vislevers en natuurgist (als vitamine).  Ten tweede blijkt dat de bio-industrie steeds meer milieuhinder veroorzaakt: subjektieve milieulast (zoals stank, lawaai, insekten), maar ook vormen van zware milieubezoedeling: de grote aantallen dieren veroorzaken immers een gigantisch mestoverschot en door de toevoegingen in het voer komen er grote hoeveelheden zware metalen in het milieu terecht. Bovendien leidt de mechanisatie van de veeteelt tot meer energieverbruik en meer luchtvervuiling.  Maar ook om ethische redenen wijzen wij de bio-industrie af. In feite worden in de intensieve veehouderij konstant en op grote schaal dieren mishandeld en geweld aangedaan. En dat terwijl er in ons land al lang een overproduktie en -konsumptie van vlees is. De Groenen willen de bestaande veeteelt heroriënteren, rekening houdend met de vereisten van gezondheid, milieu en het welzijn van de dieren. Alternatieve vormen van veeteelt, waarbij dieren terug in open lucht worden gehouden of op zijn minst voldoende  leefruimte krijgen toegemeten, moeten bevorderd worden. Het fokken van biggen, konijnen,  e.a. in batterijen moet onmiddellijk verboden worden.  Voorstel 33: het prijs-garantiesysteem dat nu bestaat voor zuivel, granen en vleesproduktie moet vervangen worden door een systeem van kontingentering dat vanuit sociale én ekologische overwegingen voorziet in een goed doordachte produktiebeheersing.  De waanzin van het Europese landbouwbeleid blijkt uit het feit dat er tegelijk geld gepompt wordt in het Europees Oriëntatie en Garantiefonds (dat produktieverhogingen moet aanmoedigen) én in de massale aankoop van de produktie-overschotten. Om dit soort van absurde toestanden tegen te gaan moeten per sektor produktiehoeveelheden (kontingenten) afgesproken worden. Deze kontingentering moet volgens de Groenen zo opgevat worden dat:  - de werkgelegenheid in de landbouw gevrijwaard blijft;  - een rechtvaardig inkomen voor iedereen haalbaar wordt;  - vooral kleinere ondernemingen bevoordeligd worden;  - grondgebondenheid (het zelf produceren van benodigde grondstoffen) en diversifikatie (verschillende soorten van produktie) in de hand gewerkt worden.  Voorstel 34. De direkte verkoop van zelf geproduceerde of reeds verwerkte landbouwprodukten, bv. via boerenmarkten, moet verder gestimuleerd worden.  Volgens de Groenen moeten de boeren terug de kans krijgen om rechtstreeks hun produkten te verkopen aan de konsument. Door de zogenaamde boerenmarkten wordt voor de producent een inkomensverbetering mogelijk, terwijl de konsument toch minder moet.betalen en bovendien een direktere kontrole heeft op de kwaliteit van de produkten. Dit proces van het opnieuw verwerven van een stuk ekonomisch zelfbeschikkingsrecht en het opnieuw beklemtonen van de direkte relatie tussen producent en konsument willen de Groenen in de mate van het mogelijke ondersteunen. De juridische en administratieve bezwaren tegen dit soort van verkoop of tegen de eigen verwerking van produkten (bv. boeren die zelf melk tot kaas verwerken of zelf slachten van vee) moeten opgeheven worden, op voorwaarde dat deze produkten aan de nodige kwaliteitsnormen blijven voldoen en regelmatig aan kontroles onderworpen worden.  Een rationeel energiebeleid  De huidige ekonomische krisis is mee veroorzaakt door de onmogelijkheid om nog lang verder te gaan met de verspilling van energie en grondstoffen. Een realistische, toekomstgerichte politiek moet rekening houden met de toenemende schaarste die zal optreden aan grondstoffen en fossiele brandstoffen. Een rationele energiekeuze moet rekening houden met de volgende ekologische en sociale gegevenheden:  1. De groeiende schaarste aan fossiele brandstoffen (bv. aardolie),  2. Het beperkt zelfreinigend vermogen  van de natuur, wat betekent dat elke vorm van energieopwekking moet voldoen aan een aantal milieu-eisen:  - de energie moet op milieuvriendelijke wijze opgewekt worden: een radikale keuze voor zachte technologieën dringt zich op, d.w.z. voor vormen van energieproduktie die geen bedreiging vormen voor het natuurlijk evenwicht, die niet vervuilen, maar eerder inspelen op de in het milieu vrij cirkulerende energie;  - aandacht voor een aangepaste schaal en zoveel mogelijk lokale energievoorziening. Het transport en de uitgebreide distributie van energiegrondstoffen is op zich een nodeloze energieverspilling en bovendien potentiëel een bron van ongelukken en milieuvervuiling;  - een diversifikatie van de energiebronnen. Bij een evenwichtige spreiding van de energiedragers wordt het gehele bevoorradingssysteem minder kwetsbaar. Dit veronderstelt ook bij elke vorm van energieproduktie de mogelijkheid en de soepelheid om in te spelen op andere vormen van energieproduktie;  3. De menselijke behoefte aan zinvolle arbeid;  4. De schrijnende (internationale) ongelijkheid op het vlak van het energieverbruik. Eén vierde van de wereldbevolking (het rijke Westen) neemt 84% van het energieverbruik voor haar rekening. Op die manier worden de toekomstige ontwikkelingskansen van de Derde Wereld al op voorhand gefnuikt. Als alle mensen evenveel energie zouden verbruiken als wij Westerlingen, zouden de wereldenergievoorraden in een minimum van tijd opgesoupeerd zijn.  5. De nood aan mogelijkheden tot demokratische kontrole, zeker in een vitale sektor als die van de energievoorziening.  6. Het behoud van de wereldvrede: schaarse brandstoffen kunnen een bron van konflikten worden, zoals nu blijkt in de Perzische Golf. Andere vormen van energieproduktie, zoals kernenergie, zijn onlosmakelijk verbonden met militaire belangen.  Voorstel 35. Ontmanteling van alle kerncentrales in ons land op zeven jaar tijd (het uitstapscenario).  Na de nukleaire ramp te Tsjernobyl kan er niet de minste twijfel meer over bestaan dat kerncentrales levensgevaarlijk zijn en ekonomisch onrendabel. Door de immorele nalatigheid van de Russische overheid zullen in de komende jaren duizenden mensen die aan hoge stralingen blootstonden, een vroegtijdige kankerdood sterven. Door de grensoverschrijdende effekten van de ramp is bovendien gebleken dat bijna geen enkele overheid (en zeker de Belgische overheid niet) voorbereid is op milieurampen van deze omvang. Haast overal ter wereld werd te laat gereageerd; rampenplannen bleken niet te bestaan of waren totaal ontoereikend. In bepaalde landen, zoals in Frankrijk en in ons land, deed men zelfs alsof er geen vuiltje aan de lucht was. Tenslotte is door Tsjernobyl  voor eens en voor goed duidelijk geworden dat ook de internationale ekonomische schade aangericht door een kernongeluk onbetaalbaar hoog ligt. Denken we maar aan de immense schade aan landbouwgewassen en veestapels.  Omwille van de ontstellend grote gevaren verbonden aan kernenergie, hebben de Groenen het gebruik van kerncentrales steeds radikaal van de hand gewezen. Kernenergie leidt immers tot ekstreme schaalvergroting, tot verspreiding van radioaktiviteit in het milieu, tot proliferatie van atoomwapens. Kernenergie mist elke soepelheid zowel bij de opstarting als bij de uitbating. Dit bleek bv. bij de zware elektriciteitspanne in 1982. De uitbouw van een plutonium-ekonomie heeft bovendien een groeiend kontrole- en repressie-apparaat nodig. Het probleem van het kernafval blijft onoplosbaar. In geen geval mag terug begonnen worden met het storten van radioaktief afval in zee.  Stoppen met kernenergie kan zonder hoge kosten en zonder komfortverlies. Het Studiecentrum voor Ekonomisch en Sociaal Onderzoek (SESO) en het Institut de Recherches en Ecodéveloppement werkten in opdracht van de groene partijen AGALEV en ECOLO een scenario uit om binnen de zeven jaar alle kerncentrales in ons land te sluiten. Dat er toch nog zeven jaar nodig zijn om uit de kernenergie te stappen, is te wijten aan het uitzonderlijk groot aandeel van de kernenergie in onze elektriciteitsproduktie (67%). België is hier samen met Frankrijk koploper. Andere landen zoals Duitsland kunnen bijna van vandaag op morgen stoppen met kernenergie. Bij ons is enkel een stapsgewijze afbouw mogelijk:  - het eerste jaar: sluiting Chooz A, Mol BR3, Tihange 1  - het tweede jaar: sluiting Doel 1  - het derde jaar: sluiting Doel 2, Tihange 2  - het vierde jaar: sluiting Tricastin  - het vijfde jaar: sluiting Doel 3  - het zesde jaar: sluiting Tihange 3  - het zevende jaar: sluiting Doel 4  Om die stapsgewijze sluiting op te vangen worden steenkool- en gascentrales ingezet. De bestaande steenkoolcentrales krijgen zuiveringsinstallaties (om de uitstoot van zwaveloxyden, die mee verantwoordelijk zijn voor de zure regen, tegen te gaan). Duitsland heeft die al lang, België staat hier nog nergens. De bestaande kleine thermische centrales worden licht aangepast. Dan kunnen ze zonder technische problemen 45 i.p.v. 35 jaar mee. Nieuw te bouwen centrales zijn kleinschalig en milieuzuiver. Volgens de studie zijn er zes wervelbedcentrales nodig, waarvan 3 op onze eigen Kempense steenkool (zwavelarm, dus weinig vervuilend) en 3 op afvalkolen. Daarbij komen ook nog gasturbines en gas/stoomturbines. De keuze voor meerdere kleine centrales heeft bovendien het grote voordeel dat men kan besparen op de ekstra kapaciteit die men in reserve moet houden. Een panne in een kleine centrale is veel makkelijker op te vangen dan een defekt in een grote produktie-éénheid.  Uiteraard zal een dergelijke omschakeling meerkosten met zich brengen. De Groenen willen deze verdelen over drie partijen:  1. De elektriciteitsproducenten (Unerg, Ebes, Intercom) die al jaren op kosten van de gemeenschap forse winsten boeken. Toch betalen ze nauwelijks belastingen (amper 128 miljoen per jaar, terwijl ze miljardenwinsten maken). Bij een normale aanrekening wordt dat 5 miljard fr. per jaar.  2. De Overheid via een apart op te richten Energiefonds.  3. De verbruikers, met dien verstande dat er volgens de Groenen een progressieve tariefregeling moet ingevoerd worden, zodat wie meer elektriciteit verbruikt, ook een hoger tarief aangerekend krijgt. Op deze wijze zouden de grote verbruikers (de industrie) het leeuwenaandeel van de meerkost van de kleine verbruikers (de gezinnen) mee betalen.  Daarbij is dan nog geen rekening gehouden met de positieve effekten van een dergelijk uitstapscenario op het milieu en op de tewerkstelling. Radioaktieve vervuiling en de vervuiling door schadelijke verbrandingsgassen uit centrales worden voorkomen. Op deze wijze worden op termijn ook heel wat kosten voor de gemeenschap uitgespaard. Bovendien zouden er door het uitstapscenario zo'n 2.300 vaste jobs bijkomen.  Voorstel 36. Het huidig produktienivo van de Kempense Steenkoolmijnen (ongeveer 6 miljoen ton per jaar) moet behouden blijven. De kolencentrales en cokesfabrieken moeten voorzien worden met installaties voor rookgasontzwaveling.  De Groenen wijzen elk energiescenario af dat gebaseerd is op de verdere uitbouw van kernenergie. In plaats daarvan pleiten de Groenen voor het gebruik van zoveel mogelijk milieuvriendelijke, hernieuwbare energiebronnen (zie voorstel 38). Maar deze omschakeling kan niet van vandaag op morgen verwezenlijkt worden. In de nabije toekomst zullen we afhankelijk blijven van energieproduktie op basis van steenkool.  Daarom pleiten de Groenen voor een politiek van herwaardering van de Kempense Steenkoolmijnen. De produktie van steenkool moet behouden blijven en dat zowel in het oostelijk als in het westelijk bekken. De plannen van KS-manager Geyselinck om alle mijnen op relatief korte termijn te sluiten, wijzen de Groenen met klem van de hand. Geyselinck kan maar tot deze voorstellen komen omdat hij blindelings voortbouwt op een energiescenario dat kernenergie centraal stelt in ons land. En dat terwijl men in heel de wereld terug meer aandacht krijgt voor steenkool. In het kader van een groen energiescenario kan de werkgelegenheid in de steenkoolsektor nog voor jaren gevrijwaard worden. Bovendien pleiten de Groenen voor de bouw van kleine kolencentrales in Limburg (zie voorstel 35).  Wel eisen de Groenen aanzienlijke inspanningen om de vervuilende effekten van de steenkoolwinning tegen te gaan. Dit kan bv. door het afzuigen van kolenstof, door het plaatsen van ontzwavelingsinstallaties, door het aanwenden van het droogblusprocedee en door een totaalzuivering van het afvalwater. Daarnaast eisen de Groenen ook dat de veiligheidsnormen in de mijnen zouden verstrengd worden. De veiligheid van de mijnwerkers moet steeds primeren op eisen inzake produktievolume en rendement. De norm voor het mijngasgehalte mag bv. nooit boven de 1,5% gelegd worden.  Voorstel 37. De huidige beperkte maatregelen inzake REV (Rationeel EnergieVerbruik) moeten verruimd worden tot een nationaal energiebesparingsplan met als doel het energieverbruik tegen het jaar 2000 met minstens één vierde te verminderen.  Een rationeel energiebeleid ziet niet alleen af van kernenergie, maar zal ook trachten de inbreng van schaarser wordende fossiele brandstoffen (in de eerste plaats petroleum) zoveel mogelijk te beperken. De vervuiling veroorzaakt door petroleumcentrales is een argument temeer om te kiezen voor een overschakeling naar hernieuwbare energiebronnen waar dit mogelijk is (zie voorstel 38). Om dit mogelijk te maken zal eerst en vooral een einde moeten gesteld worden aan de dikwijls schaamteloze vormen van energieverspilling. In geen geval mag nog toegestaan worden dat de vraag naar energie kunstmatig opgedreven wordt, zoals bv. door het stimuleren van elektrische huisverwarming.  Een immense besparing van energie is mogelijk zonder dat onze huidige levensstandaard wordt aangetast. Wel zullen we op verschillende vlakken veel omzichtiger en bewuster met energie moeten omspringen. Konkreet zijn er de volgende mogelijkheden:  1. De invoering van progressieve tarieven voor gas en elektriciteit: wie meer verbruikt, zal relatief meer moeten betalen. Anderzijds vragen de Groenen dat een basisverbruik zou verzekerd worden aan de armsten, zodat de gas- of elektriciteitsmaatschappijen niet ineens de gas of stroom geheel kunnen afsluiten.  2. Een maksimalisatie van het energetisch rendement bij de omzetting van energie door een gekombineerde produktie van warmte en elektriciteit (rendement: 80 à 90%) in plaats van de afzonderlijke produktie van warmte (rendement: 40 à 71%) en van elektriciteit (rendement: 30 à 40%). Dit kan bv. door stadsverwarming of door gekombineerde produktie (warmte-kracht-koppeling) in de industrie.  3. De beperking van het aantal energie-omzettingen en transporten. Door lokale produktie kan de vervoersbehoefte beperkt blijven.  4. Een weldoordacht energieverbruik bij alle afnemers van energie. Door isolatie, procesverbetering, warmterekuperatie, warmtepompen, recyklage, e.d. kan in de industrie het energieverbruik sterk verminderd worden. En tenslotte kan er ook in de huishoudens heel wat energie bespaard worden door isolatiemaatregelen, aanpassing van huishoudapparaten (bv. bij fornuizen), strengere energienormen voor nieuwbouw (bv. in verband met het gebruik van passieve zonne-energie), enz.  Volgens de Groenen kan de overheid deze besparingspolitiek aktief ondersteunen door een grote bewustmakingskampagne, door prijsmaatregelen, normering, subsidies, fiskale voordelen voor REV investeringen, belasting van energieverspillende procedees.De publiciteit die oproept tot meer elektriciteitsverbruik of energieverspilling (soms onder het mom van energiebezuiniging) moet worden verboden. In plaats van te betrouwen op de éénzijdige informatie verstrekt door de elektriciteitsproducenten zelf (elektriciteit kwestie van gezond verstand), moet de overheid zelf haar verantwoordelijkheid opnemen en de mensen op de hoogte stellen van alle mogelijkheden van energiebesparing. Gemeentelijke energiekonsulenten, zeker in grotere steden, zijn geen overbodige lukse.  Voorstel 38. Een onderzoeks-, subsidie- en investeringsprogramma voor de ontwikkeling van hernieuwbare energiebronnen. Het streefdoel is tegen het jaar 2000 in 10% van onze energiebehoefte te voorzien via hernieuwbare energie.  In een studie van de Werkgroep Dialoog ('Naar een sociaal een ekologisch verantwoord energiebeleid') werden de mogelijkheden onderzocht van een alternatief energiescenario voor de nabije toekomst. Ook in dit scenario speelt kernenergie geen enkele rol meer. Voor het jaar 2000 blijkt een volgende verdeling van het energieverbruik haalbaar:  - steenkool 33% (waarvan 15% binnenlandse steenkool)  - olie: 28%  - aardgas: 29%  - hernieuwbare energiebronnen: 10% (met in orde van belangrijkheid: zonne-energie, windenergie, biogas en waterkracht).  Op langere termijn zouden zonne-energie, windenergie, biogas en waterkracht in de belangrijkste energiebehoeften moeten voldoen.  Het stimuleren van wetenschappelijk onderzoek naar toepassingsmogelijkheden voor deze zachte energievormen is van primordiaal belang. In feite zijn het juist dit soort nieuwe technologieën die moeten beschouwd worden als spitstechnologieën en als voorlopers van een nieuwe (groene) industriële revolutie. In de praktijk zijn de gelden voor onderzoek inzake energiebesparing en alternatieve energie door de minister van wetenschapsbeleid in ons land weggeschrapt, zodat er enkel nog geld rest om verder onderzoek te doen in de richting van kernfusie.  Besluit: de nood aan een ekologisch verantwoorde produktpolitiek. De Groenen streven voor alle industriële sektoren naar een ekologische, decentrale, arbeidsintensieve, vredelievende en internationaal rechtvaardige produktpolitiek. Met produktpolitiek bedoelen we een soort van politiek waarbij de vragen 'Wat produceren we?' en 'Hoe produceren we het?' aan een demokratische besluitvorming onderworpen worden. Essentieel daarbij is dat alle produktiekosten verrekend worden. De reële kosten van een produkt zijn immers niet noodzakelijk gelijk aan wat op het prijsetiket vermeld staat. Datzelfde produkt kost misschien ook om het als vervuiling uit het milieu te halen, het kost wellicht veiligheid, gezondheid, stilte of schoonheid of het kost onvervangbare grondstoffen. Deze kosten worden meestal niet in de prijs verrekend. De overheid neemt ze voor haar rekening. M.a.w de belastingbetaler draait er voor op.  De ekologische produktpolitiek wil bereiken dat er in het produktie- en konsumptiepatroon meer rekening gehouden wordt met deze reële kosten. Een precieze berekening ervan in geldtermen is dikwijls niet mogelijk. Maar als we ervan uitgaan dat vervuiling en verspilling van grondstoffen maatschappelijke kosten zijn, kunnen wel kriteria bepaald worden waaraan produkten bij voorkeur moeten voldoen:  - ze moeten zo weinig mogelijk vervuilen, zowel bij de produktie als tijdens of na het gebruik (afval),  - ze moeten zo weinig mogelijk schaarse grondstoffen verbruiken.  - ze moeten goed repareerbaar zijn,  - ze moeten recykleerbaar zijn,  - ze moeten een zo lang mogelijke levensduur hebben.  De overheid moet er volgens de Groenen op toezien dat de produkten die aan deze kriteria voldoen, meer en betere kansen krijgen. Zo bv. voor levensmiddelen onbespoten groenten, hormonenvrij vlees, scharreleieren of scharrelvlees zouden door een tussenkomst van de overheid tegen normale prijzen overal beschikbaar moeten zijn. Zodat gezonde voeding geen voorrecht blijft van de meer gegoeden. Produkten die het milieu of de gezondheid te zeer schaden, moeten aan strikte normen onderworpen worden of gewoon verboden worden. SFK-spuitbussen die de ozonlaag aantasten willen de Groenen bv. radikaal verbieden. Fosfaathoudende wasmiddelen willen, ze zwaarder belasten, wat neerkomt op het doorrekenen van de vervuilingskosten die deze waspoeders veroorzaken in de prijzen.  Daarnaast willen de Groenen de verdere uitbouw van de konsumentenbeweging ondersteunen. Volgens de Groenen moeten de misleidende reklamekampagnes die konsumenten dikwijls zonder dat ze het zelf beseffen, tot kopen verleiden, vervangen worden door objektieve informatie over de produkten, liefst vanuit een onbevooroordeelde hoek.  Voorstel 39. Een nieuwe indirekte belasting, niet op de toegevoegde waarde (zoals de BTW), maar op de 'vernietigde' of 'verminderde' waarde (vervuiling, afval, e.d.).  De Groenen zijn ook voor een belastingsvermindering op voorwaarde dat deze vooral de minder bedeelden tengoede komt. Vandaar dat we bv. pleiten voor een verlaging van de BTW op levensnoodzakelijke produkten (brood, melk, vlees, groenten, ...). Anderzijds zijn we er wel voor indirekte belastingen als instrument van bijsturing van ekonomische processen te hanteren door een belasting in te voeren op de minderwaarde.  Konkreet kan men voor de invoering van een belasting op de minderwaarde uitgaan van een gegeven aanslagvoet voor een bepaald produkt en die verlagen naarmate het produkt beter aan de ekologische kriteria voldoet, in de praktijk zou een fabrikant een tariefverlaging kunnen krijgen als hij bewijst dat door zijn produkt of produktieproces minder vernietigde waarde wordt voortgebracht.  Zo'n systeem kan opgestart worden aan de hand van enkele grote produkten, bv. auto's, elektrische huishoudapparaten, e.d. en geleidelijk verder worden uitgebouwd. Op deze manier kan ook vermeden worden dat bv. gezonde landbouwprodukten duurder uitvallen dan minderwaardige of zelfs ongezonde waren.  Voorstel 40. De reklame moet ingeperkt worden en zoveel mogelijk vervangen worden door objektieve en kontroleerbare konsumenteninformatie. Het verstrekken van foutieve informatie moet zwaar bestraft worden.  De Groenen willen de ekonomie opnieuw richten op de echte behoeften in de samenleving. Het opwekken van kunstmatige behoeften via reklame moet dan ook zoveel mogelijk tegengewerkt worden. Vooral het gebruik van reklame naar kinderen toe moet bestreden worden. Het OIVO heeft bv. bewezen dat vooral kleine kinderen nog geen onderscheid kunnen maken tussen fantasie en werkelijkheid in reklameboodschappen. Reklame op school moet verboden worden.  Daarentegen moet er wel de nodige ruimte zijn voor objektieve produkt-informatie. Deze kan door de producenten zelf verstrekt worden, op voorwaarde dat een aantal regels gerespekteerd wordt (geen valse informatie, geen verleidende associaties, enz.) In elk geval moet het aantal reklamepanelen dat onze steden nu ontsiert, sterk verminderd worden. In deplaats daarvan kunnen muren en borden via artistieke bijdragen opgefleurd worden, als men vreest voor een monotoon stadsbeeld.  Volgens de Groenen kan de informatie aan verbruikers echter best gebeuren via onpartijdige konsumentenverenigingen. Op radio en televisie mag volgens de Groenen alleen konsumenteninformatie uitgezonden worden. De Groenen blijven zich verzetten tegen eterreklame en tegen een kommerciële televisie. Als er dan toch reklame op de beeldbuis moet komen, dan hoort die volgens de Groenen bij de BRT thuis en moet die kunnen getoetst worden aan een dwingende reklamekode, die door de overheid wordt opgesteld en door een overheidsorgaan wordt gekontroleerd.  Dit in tegenstelling tot de bestaande JEP (Jury voor Eerlijke Praktijken in de reklame), een organisatie gesponsord door de reklamebedrijven zelf. Reklame voor rookartikelen of geneesmiddelen moet in elk geval uitgesloten worden, en dit op een sluitende manier (bv. ook geen reklame voor aanstekers, luciferdoosjes, noem maar op). De reklame op radio of TV moet in elk geval gegroepeerd worden en mag niet uitgezonden worden voor of na kinderprogramma's. Het aanbieden van onjuiste informatie wordt strafrechtelijk vervolgd. Bovendien verliest het bedrijf in kwestie het recht om nog andere reklameboodschappen via hetzelfde medium aan te bieden en dient het zelf een rechtzetting via hetzelfde kanaal te financieren. Tenslotte dringen de Groenen ook aan op een verdeelsleutel voor de beschikbare reklamezendtijd, zodat deze niet enkel de grote en kapitaalkrachtige bedrijven  tengoede komt, maar zodat ook kleinere bedrijven en verenigingen via reklameboodschappen hun waren of aktiviteiten kunnen bekend maken.  Voor een echte solidariteitmet de Derde Wereld  Herverdeling tussen Noord en Zuid  Een beleid dat echt solidair wil zijn met volkeren in de Derde Wereld mag zich niet beperken tot alleen maar (financiële) hulp aan de ontwikkelingslanden. Een globale benadering van de Derde Wereldproblematiek is nodig.  Daarbij is ook de houding van belang die België aanneemt in de internationale politiek. Daarbij moet ook de vraag gesteld worden welke handelsrelaties België onderhoudt met de Derde Wereldlanden en welk industrieel beleid er op dit vlak gevoerd wordt. Tenslotte  is het ook van belang de vraag te stellen hoe de binnenlandse politiek kan afgestemd worden op een werkelijke solidariteit met de Derde Wereld.  België in de internationale politiek  Alleen grondige strukturele veranderingen kunnen op internationaal vlak leiden tot een oplossing van het probleem van de armoede en onderontwikkeling in de Derde Wereld. Op lange termijn is het internationale vlak dus het meest belangrijke. Dikwijls wordt beweerd dat België als klein land op dat vlak niet veel kan realiseren. Dat vinden wij een verkeerde zienswijze. Het blijkt immers dat kleine landen zoals Nederland en de Skandinavische landen wel invloed uitoefenen in het internationale forum. Meerdere kleine landen samen kunnen wel wat betekenen. België moet zich volgens de Groenen op internationaal vlak duidelijk profileren als een Derde Wereld vriendelijk land.  Voorstel 41: een autonome politiek van België binnen de Verenigde Naties.  Al te veel trekt de Oost-West tegenstelling de aandacht op het internationaal vlak, daar waar in feite de Noord-Zuid-tegenstelling veel fundamenteler is. De reële oorzaken van veel konflikten zijn immers de armoede, de sociale onrechtvaardigheid en de onderdrukking. Door telkens weer het etiket Oost-West daarop te plakken, worden echte oplossingen bemoeilijkt of zelfs onmogelijk gemaakt.  Door zich onafhankelijk op te stellen binnen de Verenigde Naties en niet langer slaafs de politiek van de Verenigde Staten na te volgen, kan België een eigen bijdrage leveren tot het doorbreken van deze Oost-West-tegenstelling. Derde Wereld-landen die een ongebonden koers willen varen, moeten daarin duidelijk gesteund worden door België (bv. Tanzanië, Nicaragua, ...).  Ook de bewapeningswedloop toont duidelijk aan hoe de Oost-West-tegenstelling oplossingen voor de Noord-Zuid-problemen in de weg staat. De vele financiële en andere middelen die aan de bewapening worden besteed, kunnen niet naar ontwikkeling gaan. Ook op dit punt kan België zijn bijdrage leveren door bv. steun te verlenen aan het ontwapenings- en ontwikkelingsfonds dat in de schoot van de VN werd opgericht. Het doorbreken van de Oost-West-tegenstellingen binnen de Derde Wereld is een middel om te kunnen komen tot een oplossing van het probleem. De oplossing zelf moeten we zoeken in een nieuwe internationale ekonomische orde. De bandelozekonkurrentie tussen MNO's en nationale staten leidt tot een internationale ekonomische jungle waar enkel het recht van de sterkste heerst. Bovendien worden de principes van de vrije markt meestal enkel in het voordeel van de rijke industrielanden geïnterpreteerd. Denken we maar aan het protektionisme van de VS die nochtans de eersten zijn om te eisen dat de Derde Wereld-landen hun grenzen wijd open stellen. Er is ook dringende nood aan een internationale voedselstrategie. Het is belangrijk dat elk land kan voorzien in de eigen voedselbehoeften.  Op dit ogenblik echter kunnen niet alle landen hun eigen voedselproblemen oplossen (cf. de droogte in Afrika). Anderzijds is echter de gevaarlijke situatie gegroeid dat een belangrijk deel van de voedselproduktie in handen is gekomen van enkele multinationals.  Deze tendens moet omgekeerd worden. Binnen een rechtvaardiger ekonomische orde moet een gedragskode vastgelegd worden voor alle multinationale ondernemingen en zullen er allerhande afspraken moeten gemaakt worden omtrent de internationale handelsrelaties. Belangrijk daarbij is het zo vlug mogelijk tot stand komen van een grondstoffen-akkoord, iets wat de Derde Wereld-landen al lang vragen. Jammer genoeg kan de UNO zeer weinig reële macht laten gelden over de nationale staten die allemaal prat gaan op hun soevereiniteit en geen wet boven zich erkennen.  België moet meehelpen aan een versteviging van het gezag van de Verenigde Naties ten voordele van een internationale rechtsorde die meer ten goede komt aan de meerderheid van arme landen.  Er is ook een nauwe band tussen de milieubeweging en de Derde Wereld-beweging. Goede landbouwmetodes zijn immers milieuvriendelijk, gaan voorzichtig om met pesticiden en putten de grond niet uit. De uitbreiding van de woestijn, de massale ontbossing en de verwoesting van de tropische regenwouden zijn voor de Derde Wereld-landen gevaarlijke ekologische ontwikkelingen die moeten gestopt worden, om niet nog meer ellende te veroorzaken.  Voorstel 42: de schulden van de Derde Wereld moeten op lange termijn gespreiden worden; de terugbetaling van de interesten op die schulden moet uitgesteld worden.  Ook ten aanzien van het Internationaal Muntfonds moet België stelling durven nemen. Het IMF geeft leningen aan Derde Wereld-landen in moeilijkheden om op korte termijn de ekonomie te saneren. Maar hierbij worden wel voorwaarden gesteld die meestal gaan in de richting van een liberalisering van de invoer, een zware devaluatie van de munt, de vermindering van de sociale voorzieningen, enz. Deze eisen leiden dan tot zware inleveringen van de bevolking en een sterke vermindering van de koopkracht (cf. de voedselrellen in verschillende landen).  Er moet een bevredigende oplossing komen voor de schuldenlast van de Derde Wereld. De huidige situatie is niet langer houdbaar. De grote buitenlandse schuld is een grote rem op de ekonomie van de betrokken landen en vormt tevens een bedreiging voor Westerse bankinstellingen. De remedies zoals die door het IMF worden voorgesteld blijken in veel gevallen inefficiënt, o.a. omdat de middelen niet meer aangepast zijn aan de grote schaal van dit probleem. Bovendien zijn ze onrechtvaardig tegenover de armste lagen van de bevolking in de ontwikkelingslanden.  Er zou een herstrukturering moeten komen van het IMF en een ommezwaai in de aanpak van deze instelling. De internationale monetaire struktuur moet hierbij grondig in vraag gesteld worden. De Derde Wereld-landen vragen al lang naar een grondige herschikking van de schulden: het spreiden van de schulden op langere termijn en een uitstel van de betaling van de interesten. Een dergelijke herschikking moet op korte termijn gerealiseerd worden. Voor de armste landen moet men verder gaan, tot een volledige kwijtschelding van de schulden in ekstreme gevallen.  Een eigen Belgisch ontwikkelingsbeleid  Op het internationale vlak kan België zelf geen beslissing nemen, alleen invloed uitoefenen. In de volgende voorstellen gaat het echter wel degelijk om initiatieven die hier en nu, in eigen land, kunnen genomen worden. België mag niet wachten tot de internationale strukturen veranderd zijn om binnen de eigen handelsrelaties en ontwikkelingshulp een rechtvaardiger beleid ten aanzien van de Derde Wereld te gaan voeren.  Voorstel 43: meer bevoegdheden voor het staatssekretariaat voor Ontwikkelingssamenwerking.  De politiek van België ten aanzien van de Derde Wereld moet een open politiek zijn. Het parlement moet er ten volle bij betrokken worden en ook de basisgroepen moeten meer geraadpleegd worden. Bovendien moet de Derde Wereld-politiek boven de partijpolitiek geplaatst worden: deze problemen zijn te belangrijk om ze door korte-termijn-partijpolitieke belangen te laten beïnvloeden.  Op dit moment wordt het Derde-Wereld-beleid in verschillende departementen bepaald (financiën, landsverdediging, nationale opvoeding, buitenlandse betrekkingen, ...). De uiteindelijke beslissingen worden genomen binnen een ministerieel komitee, maar in de praktijk zijn het vooral de minister van buitenlandse zaken en de staatssekretaris voor Ontwikkelingssamenwerking (voor meer technische aspekten) die het beleid uitstippelen.  De Groenen pleiten ervoor dat het staatssekretariaat voor Ontwikkelingssamenwerking meer bevoegdheden krijgt om los van Buitenlandse Zaken een beleid te bepalen. Bovendien moet het reële inspraak krijgen binnen de andere departementen voor beslissingen die daar genomen worden in verband met ontwikkelingssamenwerking. In elk geval moet de staatssekretaris voor Ontwikkelingssamenwerking de laatste verantwoordelijkheid dragen voor alle bedragen die ingeschreven worden in de globale begroting voor ontwikkelingssamenwerking, ook als ze van andere departementen komen. De staatssekretaris beschikt over een administratief apparaat voor de uitvoering van zijn beslissingen, nl. het Algemeen Bestuur voor Ontwikkelingssamenwerking (ABOS). Verder beschikt hij over een Raad van Advies. De koördinatie van deze verschillende instanties laat tegenwoordig nogal wat te wensen over. Ook binnen het ABOS speelt o.a. de kommunautaire problematiek soms een verlammende rol. Een goede werking is maar mogelijk als deze koördinatie verbeterd wordt.  Voorstel 44. De officiële Belgische ontwikkelingshulp moet in 1986 0,7% van het BNP bedragen. Tegen het einde van de volgende legislatuur moet 1% van het BNP uitgetrokken worden voor ontwikkelingshulp.  Het symbool van het sociaal afbraakbeleid dat deze regering voert is wel het feit dat voor maar liefst 800 miljoen aan middelen werd geschrapt uit het budget voor ontwikkelingssamenwerking. En dat terwijl alle meerderheidspartijen voor de verkiezingen van 1985 verklaard hadden dat zij het streefdoel van het Nationaal Centrum voor Ontwikkelingssamenwerking (NCOS) zouden steunen en ervoor zouden zorgen dat in de komende legislatuur op zijn minst 0,7% van het Bruto Nationaal Produkt (BNP) zou besteed worden aan hulp aan de Derde Wereld.  De begroting van het ABOS zakte daardoor van 13,349 miljard fr. naar een schrale 12,490 miljard fr.  Volgens Agalev moet de officiële Belgische ontwikkelingshulp in een eerste fase opgetrokken worden tot 0,7% van het BNP, zoals dat overeengekomen werd binnen de Verenigde Naties. In een tweede fase moet de Belgische bijdrage verder verhoogd worden tot 1% van het BNP. Deze ekstra-financiering kan in de eerste plaats gebeuren door een besparing op militaire uitgaven.  Voorstel 45. De Belgische ontwikkelingshulp moet gericht zijn op het bevorderen van plattelandsontwikkeling en zelfvoorziening voor de plaatselijke bevolking in de Derde Wereld-landen. De niet-goevernementele ontwikkelingsorganisaties moeten meer middelen krijgen.  België moet zijn hulp bij voorkeur geven aan landen die prioriteit geven aan het bevredigen van de basisbehoeften en aan het versterken van de participatie in het beleid van de arme bevolkingsgroepen. De hulp mag geen nieuwe afhankelijkheid scheppen, maar moet de zelfontwikkeling van landen en bevolkingsgroepen in de hand werken. De hulp mag ook geen verdoken vorm van handel zijn: alleen de efficiëntie om het gestelde ontwikkelingsdoel te bereiken mag als voorwaarde gesteld worden. Prestigeprojekten zijn uit den boze en ook militaire hulp beschouwen we zeker niet als ontwikkelingshulp. Zeer belangrijk is de ontwikkeling van een goede voedselstrategie. Dit moet op een ekologisch verantwoorde wijze aangepakt worden. Een projekt van herbebossing in Afrika bv. zou in dit kader passen of een onderzoek naar aangepaste en ekologisch verantwoorde landbouwmetodes. Het overlevingsfonds dat in 1983 met grote meerderheid in het parlement werd gestemd, moet in de praktijk gebracht worden, overeenkomstig de oorspronkelijke visie en opzet.  Dit wil zeggen dat er o.a. meer aandacht moet zijn voor een meer strukturele aanpak.  In landen waar diktatoriale regimes heersen, waar teveel aan bewapening wordt uitgegeven of waar een kleine elite alle macht naar zich toehaalt, moeten er strenge voorwaarden gesteld worden aan de hulp waardoor er stevige garanties bestaan dat de hulp wel degelijk ten goede komt aan de armste lagen van de bevolking. Deze bevolking mag echter niet dubbel gesanktioneerd worden. Indien zo'n garanties niet bestaan, moet naar andere kanalen gezocht worden. Een mogelijkheid is dat hulp wordt verleend aan niet-goevernementele organisaties in de ontwikkelingslanden zelf door bemiddeling van NGO's in eigen land.  Binnen de Belgische ontwikkelingshulp speelt de hulp aan Zaïre nog altijd een belangrijke rol. Het huidige beleid t.a.v. Zaire is gekenmerkt door het feit dat het in hoofdzaak een personeelsbeleid is: een groot deel van de Belgische hulp gaat naar Belgisch personeel. Het gehele Zaïre-beleid zou aan een parlementair onderzoek moeten onderworpen worden. Het regime van Mobutu is trouwens één van de diktatoriale regimes waarvan ekstra-garanties moeten geëist worden.  De niet-goevernementele ontwikkelingsorganisaties hebben een eigen specifieke taak te vervullen. De projekten van de NGO's en van de Belgische overheid kunnen gedeeltelijk komplementair zijn en elkaar aanvullen. Een goede samenwerking tussen de NGO's en de overheid is uitermate belangrijk. De overheid moet de NGO's als volwaardige gesprekspartnerserkennen en moet de ervaring en kennis die binnen die NGO's werd opgedaan, naar waarde schatten. De NGO's moeten meer betrokken worden bij het officieel Belgisch beleid, bv. via de Raad van Advies. De NGO's moeten steeds het recht behouden om de Belgische ontwikkelingspolitiek of buitenlandse politiek publiek in vraag te stellen. Het systeem van medefinanciering moet aangepast en uitgebreidworden. Het moet aangepast worden om het uitbouwen van partnerwerking op lange termijn mogelijk te maken. Het moet uitgebreid worden zodat de NGO's meer projekten kunnen uitvoeren of steunen waar intergoevernementele  hulp weinig kansen biedt. Ook logistieke steun is mogelijk: bv. het oprichten van een orgaan om projekten te evalueren. Daartegenover staat dat de overheid kontrole moet uitoefenen op de NGO's wat de aanwending van de overheidsgelden betreft. Deze kontrole mag echter niet ontaarden in kleinzielige vormen van chantage.  Voorstel 46. Een betere kontrole op de in- en uitvoer van en naar ontwikkelingslanden. De uitvoer van in eigen land verboden farmaceutische produkten of pesticiden naar de Derde Wereld moet verboden worden.  De Groenen willen ernaar streven dat minder schaarse grondstoffen uit de Derde Wereld worden ingevoerd of dat er op zijn minst een rechtvaardige prijs wordt voor betaald. Door het streven naar een meer lokale en op zelfvoorziening gericht ekonomie in eigen land, kan in de Derde Wereld-landen meer aandacht besteed worden aan voedselproduktie voor eigen gebruik. Als er een rechtvaardige prijs wordt betaald voor de grondstoffen die worden uitgevoerd en als de schuldenlast wordt opgeheven, zal de nood aan Westerse deviezen sowieso afnemen en tegelijk ook de noodzaak om een groot deel van de landbouw af te stemmen op de eksport naar het Westen.  Ook de eksport naar de Derde Wereld-landen moet nauwgezet gekontroleerd worden. De eksport van wapens moet afgebouwd worden (zie voorstel 4). De eksport van gevaarlijke chemische stoffen (bv. geneesmiddelen of pesticiden) die bij ons verboden zijn, moet onmiddellijk gestopt worden. Deze stoffen richten in veel Derde Wereld-landen meer schade aan dan de grote epidemische ziekten. Vooral bepaalde soorten van gevaarlijke pesticiden bedreigen steeds meer de volksgezondheid en het milieu in de Derde Wereld-landen. Aan het winstbejag ten koste van de onwetendheid van de plaatselijke bevolking van deze landen moet dringend een einde gesteld worden!  Investeringen van Belgische bedrijven in het buitenland moeten aangemoedigd worden, mits zij ten goede komen aan de plaatselijke bevolking. Daartoe moet de overheid kontrole uitoefenen op de aktiviteiten van de Belgische ondernemingen die opereren in de Derde Wereld en zo nodig sankties treffen.  Voorstel 47. Een betere informatiedoorstroming over Derde Wereld-problemen via de media; het opnemen van onderwijsprojekten rond de Derde Wereld in het onderwijs.  De informatie over de problemen van de landen van de Derde Wereld moet verbeterd worden. Vooral aan de historische en ekonomische oorzaken van de armoede en onderontwikkeling moet meer aandacht besteed worden.  Informatiekampanjes die opgezet worden rond specifieke noodtoestanden (zoals de Operatie Overleven) volstaan volgens de Groenen niet. Er is nood aan een permanente en zo volledig mogelijke informatiedoorstroming. Ook in de scholen moet dit ingebouwd worden in het lessenpakket, liefst door middel van multidisciplinaire onderwijsprojekten.  Voor een sociale herverdeling van inkomen en werk  Ieder burger heeft recht op een menswaardig inkomen, ook als hij daar geen arbeidsprestaties tegenover kan plaatsen. Tegelijk blijft het recht op zinvolle arbeid voor de Groenen een basisrecht.  Een individueel en onvoorwaardelijk basisinkomen  Voor de Groenen heeft iedereen recht op een basisinkomen, groot genoeg om zichzelf als persoon en als volwaardig lid van de samenleving te kunnen ontplooien. Ieder mens heeft dit recht, onvoorwaardelijk, gewoon omdat hij mens is, omdat hij burger is van onze samenleving. Bovendien gaat het om een individueel recht dat ieder toekomt zonder dat rekening wordt gehouden met zijn specifieke gezinssituatie. Het recht op dit inkomen wordt ook niet gekoppeld aan geleverde of nog te leveren arbeidsprestaties, aan een vaste verblijfplaats, aan ras of nationaliteit, aan de vaardigheid om een burokratisch netwerk te ontwarren. De idee van het basisinkomen is eigenlijk gegroeid uit drie vaststellingen:  1. de arbeidsmarkt blijft al meer dan tien jaar in gebreke en het ziet er niet naar uit dat hier vlug verandering in komt;  2. het niet-betaalde vrijwilligerswerk neemt voortdurend toe; 3. arbeid en inkomen zijn al gedeeltelijk van mekaar losgekoppeld doordat steeds meer mensen van vervangingsinkomens moeten leven.  De invoering van een basisinkomen wordt zowel vanuit ekonomische als vanuit emancipatorische overwegingen gemotiveerd. Onze industriële samenleving is zover geëvolueerd.dat de maatschappelijk noodzakelijke arbeid kan gedaan worden door een beperkt aantal mensen. Degenen die dit willen, moeten zich dan ook uit het officiële arbeidscirkuit kunnen terugtrekken zonder daarom zonder inkomen te vallen.  Bovendien hoeft men niet noodzakelijk betaalde arbeid te verrichten om nuttig werk te leveren voor de samenleving. Inzet in het gezin of in het vrijwilligerswerk zijn evengoed rechtvaardigingsgronden voor het individueel recht op een inkomen. Arbeidskracht die nu braak ligt, zou gemakkelijk kunnen aangewend worden voor niet-rendabele, maar zinvolle projekten, zoals buurtwerk, bejaardenopvang, groenzorg, enz. Het verschil tussen betaald werk en niet betaald werk zou verkleinen zodat degenen die niet 'werken' minder met de vinger gewezen worden. Iedereen zou dan ook een grotere keuzevrijheid hebben: men kan vrij kiezen hoe men zijn tijd op een aangename en voor de maatschappij  zinvolle wijze wil besteden.  Voorstel 48: iedere burger heeft recht op een individueel en onvoorwaardelijk basisinkomen onder de vorm van een basisuitkering voor personen zonder inkomen en onder de vorm van een fiskale basisaftrek voor loontrekkenden.  Dit basisinkomen ligt in feite in het verlengde van het nu bestaande stelsel van de 'gewaarborgde minimumuitkeringen', met dit verschil dat de bedragen volgens de Groenen verhoogd moeten worden en dat de voorwaarden die momenteel zelfs aan het uitkeren van deze levensminima verbonden worden, vervallen. De uitkering van het basisinkomen moet automatisch gebeuren. Lange administratieve wachttijden moeten zeker vermeden worden. Het ontvangen van een basisuitkering sluit het ontvangen van andere uitkeringen (bv. uit de sociale zekerheid) niet uit.  Het basisinkomen kan enerzijds bestaan uit een basisuitkering en anderzijds uit een basisaftrek. De basisuitkering wordt toegekend aan mensen zonder inkomen (soldaten, studenten, huisvrouwen of huismannen, mensen die nu van het bestaansminimum leven, e.d.). De basisuitkering wordt betaald door de rijksfinanciën.  De basisaftrek is een vorm van belastingvrijstelling: een belastingvrij minimum in het inkomen. Wanneer het inkomen lager is dan dit minimum, wordt het verschil uitgekeerd door de fiskus. Dit komt neer op een vorm van negatieve inkomstenbelasting. Het basisinkomen zal een aantal gewone uitgaven van de overheid (kindergeld, militievergoeding, studiebeurzen, bestaansminimum) en een aantal belastinguitgaven of vrijstellingen (kinderen ten laste, medewerkende echtgenoot) kunnen vervangen. Bovenop het basisbedrag worden toeslagen voorzien voor:  - kinderen van een alleenstaande ouder  - gehandikapten die nooit in loonverband gewerkt hebben (toeslag afhankelijk van de aard van de handikap);  - gehandikapte kinderen of kinderen van een gehandikapte ouder  - alleenstaanden zonder eigen woning of andere noemenswaardige bezittingen  De bijkomende kosten voor de schatkist door de invoering van het basisinkomen kunnen ruwweg geschat worden op 120 miljard frank. Door de invoering van het basisinkomen te koppelen aan een volledige herziening van het belastingstelsel wordt dit een haalbare operatie, zeker als daardoor de sociale waneffekten van armoede en koopkrachtverliesvoor een groot deel kunnen opgevangen worden. Om te voorkomen dat het basisinkomen de traditionele rolverdeling tussen mannen en vrouwen zou versterken, moet de invoering van het basisinkomen gepaard gaan met een drastische herverdeling van het beschikbare werk.  Herverdeling van inkomens en vermogens  De Groenen willen een grotere financiële gelijkheid realiseren in eigen land. De inkomens- en vermogensongelijkheid in België is nog altijd zeer groot: één tiende van de bevolking heeft 25% van alle inkomens in handen en 55% van alle vermogens. Binnen deze groep van de rijken kunnen we dan nog de elite van zeer gegoeden onderscheiden: 1% van de bevolking die 25% van de vermogens in handen heeft. Deze verhouding is volgens de Groenen onrechtvaardig, zeker als we weten dat minstens een half miljoen Belgen nog onder de armoedegrens leven. Een betere verdeling van de rijkdom in eigen land blijft dus een prioriteit als we tot een sociaal-rechtvaardiger samenleving willen komen, waar iedereen de kans krijgt op een menswaardig bestaan. Daarom stellen de Groenen een fundamentele belastingshervorming voor die de meeste fraudemogelijkheden afsnijdt, een herziening van de erfenisbelasting en een ernstige vermogensbelasting. De Groenen menen dat de progressiviteit van het belastingsstelsel moet gezocht worden in een uitbreiding van de belastingsbasis (d.wz. minder fiskale fraude, minder belastingsvrijstellingen, e.d.) eerder dan in een verder optrekken van de belastingstarieven.  Voorstel 49. Oprichting van een parlementaire kommissie die belast wordt met een fundamentele hervorming van de belastingen. De Groenen streven op termijn naar een bruto loonspanning van 1 tot 5 en streven ernaar het individu als belastbare éénheid voorop te stellen.  De recente voorstellen inzake belastingsverlaging dragen duidelijk een neo-liberaal stempel en zullen vooral de rijken tengoede komen. Voor de Groenen blijft één van de hoofdopdrachten van een belastingssysteem een herverdeling van inkomens, zodat éénieder over een menswaardig inkomen kan beschikken. Een tweede opdracht voor de fiskaliteit ligt volgens de Groenen op het vlak van de produktpolitiek: via indirekte belastingen kunnen bepaalde produkten en produktiewijzen aangemoedigd of ontmoedigd worden (zie voorstel 39).  Een fundamentele hervorming van de belastingen is te belangrijk om aan één regering over te laten of om er elektorale spelletjes rond op te voeren. Daarom willen de Groenen dat er een parlementaire kommissie wordt opgericht die een konsensus zoekt rond een sociaal en ekologisch verantwoorde omvorming van onze belastingen. In deze kommissie willen de Groenen aandringen op de invoering van een basisinkomen en op een algemeen belastingstarief van 50%. Het basisinkomen zou individueel en onvoorwaardelijk gelden (zie voorstel 48). Daarnaast moeten alle inkomens aan 50% belast worden, waarna dan wel het basisinkomen terug zou verrekend worden. Iemand die bv. 30.000 fr. verdient, betaalt dan 15.000 fr. belasting, maar krijgt via het basisinkomen een bijpassing van 10.000 fr.. Uiteindelijk verdient hij dan 25.000 fr. De progressiviteit van dit nieuwe belastingsstelsel kan gegarandeerd worden door:  - de basisaftrek en de terugbetaling bij een laag inkomen,  - de verbreding van de belastingsbasis zodat belastingen worden terugbetaald op het werkelijk inkomen,  - progressieve toeslagen voor de hoogste inkomens. De Groenen pleiten in elk geval voor een vereenvoudiging van het bestaand belastingsstelsel zodat kontrole ook gemakkelijker wordt en fraude bemoeilijkt wordt.  Voorstel 50. Een jaarlijkse progressieve belasting op grote vermogens. Een sociaal gerichte  aanpassing van de erfenisbelasting.  In het verleden is gebleken dat een verder optrekken van de hoogste tariefschijven van de inkomensbelasting slechts een verwaarloosbaar herverdelend effekt heeft. Belastingen boven de 75% hebben eigenlijk geen zin, omdat ze in de praktijk toch niet betaald worden en elk initiatief smoren. Bovendien zijn hoge jaarinkomens meestal het gevolg van een vermogen of fortuin op de achtergrond. Daarom opteren de Groenen voor een jaarlijkse progressieve belasting op hoge vermogens. De erfenisbelasting moet volgens de Groenen herzien worden uitgaande van het principe dat erfenissen eerder progressief moeten belast worden dan volgens de verwantschapsgraad en dat erfenissen zoveel mogelijk moeten beperkt worden tot wat de erfgenamen reëel kunnen gebruiken.  Voorstel 51. Herziening van het onbeperkt eigendomsrecht aan de hand van sociale kriteria. Op termijn moeten nieuwe vormen van beheersrecht, vruchtgebruik of gebruiksrecht ontwikkeld worden.  Volgens de Groenen mag niemand onbeperkt eigenaar zijn van andermans woning of van grond of werktuigen waaraan een ander zijn arbeid besteedt. Dit is geen revolutionaire stellingname. De Groenen willen enkel aansluiten bij de reeds bestaande praktijk om de rechten van de eigenaar in bepaalde gevallen te beperken, bv. door huurwetten (het recht op woonzekerheid van de huurder), pachtwetten, gewestplannen, ondernemingsraden, koöperatieve vennootschapsvormen, e.d. De Groenen wensen het recht op privé-eigendom geenszins te ontkennen. Wel menen ze dat dit recht niet onbeperkt kan gelden en aan sociale beperkingen moet onderworpen worden. Zo zullen de Groenen zich blijven verzetten tegen spekulatie met gronden en huizen. Eigenaars die hun woning laten verkrotten, miskennen hun sociale plicht en het kraken van deze panden is volgens de Groenen dan ook sociaal te verantwoorden. Hetzelfde geldt voor eigenaars van bossen, beschermde gebouwen, e.d.  Herverdeling van de beschikbare arbeid.  leder mens heeft volgens de Groenen recht op een menswaardig inkomen. Dit recht kan in een tijd van strukturele werkloosheid niet langer uitsluitend gekoppeld worden aan arbeidsprestaties. Door de invoering van een basisinkomen willen de Groenen tot een gedeeltelijke loskoppeling van arbeid en inkomen overgaan. Maar tegelijk blijven de Groenen ook vasthouden aan het al even fundamenteel recht op zinvol werk voor allen, omdat wij menen dat zinvol werk tegemoet komt aan een wezensbehoefte van de mens om de eigen mogelijkheden tot ontplooiing te brengen, om sociale kontakten te leggen, om een eigen plaats te verwerven in de samenleving. Arbeid kan niet louter bepaald worden als instrument tot inkomensverwerving. Arbeid heeft ook een funktie van persoonsverwezenlijking die aan niemand mag ontzegd worden.  Zinvolle arbeid is dan arbeid die zowel zinvol is voor de persoon in kwestie, als voor de gemeenschap. Dit soort arbeid kan zowel binnen de marktekonomie of overheidsdienst gebeuren, als binnen vormen van zelfvoorziening en vrijwilligerswerk. Wel moet hierbij opgemerkt worden dat ieder de kans moet krijgen om bewust voor één of meerdere vormen van werk te kiezen. De Groenen verzetten zich tegen systemen waarin mensen door de omstandigheden verplicht worden om zich tot één vorm van arbeid te beperken: bv. mensen die alleen in het vrijwilligerscirkuit werk vinden, vrouwen die onder sociale druk verplicht worden om thuisarbeid te verrichten of mannen die verplicht zijn om full-time loonarbeid te verrichten. Om voor iedereen in onze samenleving zinvol werk te voorzien moet de beschikbare arbeid grondig herverdeeld worden en moeten de mogelijkheden en erkenning van autonome arbeid (zie voorstel 53) uitgebreid worden. Maar de werkgelegenheid is voor de Groenen geen doel op zich. Het aangeboden werk moet ook zinvol werk zijn. Daarom pleiten de Groenen met aandrang voor betere arbeidsvoorwaarden, maar vooral voor een kwalitatieve verbetering van de voorhanden arbeid, rekening houdend met de echte behoeften van mens en milieu.  Voorstel 52. Een arbeidsduurvermindering tot 32 uren per week zonder loonverlies voor de laagste inkomens.  Om het recht op zinvol werk voor iedereen te verzekeren, moet de huidige arbeidsduur wel verkort worden. Hiervoor zijn verschillende formules mogelijk. Zo bv. de invoering van een vierdagenweek, waardoor de reorganisatiekosten nodig voor een arbeidsduurvermindering per dag kunnen uitgespaard worden. Bovendien kunnen in het stelsel van een vierdagenweek de toepassing van de arbeidsduurvermindering en de bijkomende aanwervingen gemakkelijk gekontroleerd worden (wat bv. niet het geval was in een ingewikkelde formule als de 5-3-3-regeling). Een andere oplossing is het bieden van financiële voordelen aan al wie op vrijwillige basis kiest voor een 3/4de deeltijdse werktijd: ECOLO werkte op basis van deze formule een eigen arbeidsplan uit. Rigoureuze vormen van arbeidstijdherschikking maken weinig kans.  Maar ook een algehele flexibilisering gesneden op maat van de werkgevers is niet de oplossing. Via paritair overleg moet een tussenformule uitgewerkt worden. In elk geval dient meteen werk gemaakt te worden van de aanmoediging van stelsels zoals het sabbatjaar, het edukatief verlof, het ouderschapsverlof voor moeders én vaders, het tegengaan van overuren en kumuls, de uitbreiding van de individuele keuzemogelijkheden inzake arbeidsduur, zonder evenwel deeltijdse arbeid op welke wijze ook verplicht te stellen (bv. via ingroei- of uitgroeibanen).  Om de arbeidsduurvermindering te financieren willen de Groenen voor één derde beroep doen op de overheid, voor één derde op de werkgevers en voor één derde op de werknemers zelf. De overheid kan haar deel bijdragen door de overdracht van werkloosheidsvergoedingen naar tewerkstelling en door de inperking van spilzieke begrotingen als die van defensie en Openbare Werken. De werkgevers moeten bijdragen door een belasting op de winsten van de bedrijven, de werknemers door een progressieve solidariteitsbijdrage voor de hoogste lonen.  Een arbeidsduurvermindering kan niet verwezenlijkt worden met een volledig behoud van het loon voor alle werknemers. Dit betekent echter niet dat van de laagste inkomensgroepen ekstra-inleveringen gevraagd worden. De Groenen willen de arbeidsduurvermindering koppelen aan een rechtvaardige herverdeling van het inkomen: enkel de hogere inkomenskategorieën moeten bijdragen om de arbeidsduurvermindering  te financieren. Een verlies aan inkomen kan echter gezien de winst aan eigen tijd gekompenseerd worden door nieuwe vormen van autonome arbeid.  Voorstel 53. De mogelijkheden voor werklozen om autonome arbeid te verrichten moeten uitgebreid worden, zonder dat daardoor het zwart werk in de hand gewerkt wordt.  De Groenen zijn voorstanders van een uitbreiding van de autonome arbeid, d.i. niet-betaalde arbeid op vrijwillige basis, gericht op het voortbrengen van goederen en diensten bestemd voor het eigen gezin, de eigen kring van kennissen en buren. Huishoudelijk werk, zelfvoorziening, zelf tuinieren, de opvoeding van kinderen zijn vormen van autonoom werk. (Betaald) zwart werk valt hier niet onder. Het keurslijf van gedwongen passiviteit waarin werklozen nu worden gehouden, moet volgens de Groenen doorbroken worden. Werklozen hebben recht op werk. Als er geen werk binnen het officiële circuit voorhanden is, moet men hen op zijn minst de kans laten om autonome arbeid te verrichten. De reglementering terzake kan aanzienlijk versoepeld worden. Het is immers niet billijk dat vooral het zwart werk van werklozen door de overheid geviseerd wordt, terwijl bewezen is dat 99% van al het zwart werk gebeurt door werkenden die na hun uren nog wat bijverdienen in het zwart. Autonome arbeid is overigens iets heel anders dan de klusjes die werklozen nu mogen opknappen als ze zich inschrijven bij lokale werkgelegenheidsagentschappen. Via deze officiële uitzendburo's worden werklozen tegen spotprijzen weer ingeschakeld in het officiële circuit waar er een nood is ontstaan aan ongeschoolde arbeid, vooral bij partikulieren.  Door autonome arbeid wordt juist het officiële ekonomische circuit een stuk teruggedrongen, doordat mensen bepaalde dingen terug zelf gaan doen of doordat nieuwe niet-gemonetariseerde ruilverhoudingen ontstaan. Op deze wijze kunnen er tussen 100% vrijwilligerswerk en arbeid in loondienst nieuwe vormen van werk ontstaan: eigenwerk en werk in gemeenschapsprojekten die op een bijzondere wijze binnen een bepaalde gemeenschap gehonoreerd kunnen worden en tegelijk op gedeeltelijke of gehele loonvorming kunnen aansturen.  Voorstel 54. Vermindering van de belasting op arbeid. Een nieuwe belasting op kapitaalintensieve wijzen van produceren.  De Groenen stellen vast dat er alleen schijnbaar geen werk genoeg is: in werkelijkheid valt er juist nog heel veel te doen. Heel wat zinvol werk blijft liggen omdat het onbetaalbaar geworden is of omdat de overheid andere prioriteiten stelt. Tal van sociale noden als alfabetisering, stadskernvernieuwing of verpleging worden genegeerd evenals een groot aantal ekologische noden zoals milieubeheer, energiebesparing, afvalverwerking, enz. Anderzijds worden een groot aantal sociaal en ekologisch onverantwoorde produktietakken in stand gehouden in naam van de heilige werkgelegenheid, bv. in de wapenindustrie, in kerncentrales, in de produktie van pesticiden, in overtollige administraties. De Groenen pleiten voor een heroriëntering van de ekonomie in een meer sociaal en ekologisch verantwoorde richting: een heroriëntering van de ekonomie naar meer zinvol werk.  De Groenen vinden het een onaanvaardbare verkwisting om de energie van zoveel mensen onbenut te laten. Daarom willen de Groenen de werkgelegenheid bevorderen door arbeidsintensieve bedrijven meer steun te geven. Dit kan bv. door:  - het verminderen van de lasten op arbeid: de loonkost kan verlaagd worden, niet door te besnoeien op de lonen, maar door een deel van de patronale bijdragen te vervangen door belastingen op de toegevoegde of verminderde waarde,  - een nieuwe belasting op kapitaalintensieve wijzen van produceren: bv. een belasting op hoog energieverbruik of een belasting op robots en andere nieuwe technologiën die menselijke arbeid uitstoten.  Voorstel 55. Een reële inspraak van werknemers in het kader van technologie-akkoorden en de reorganisatie van bedrijven.  De Groenen menen dat bedienden en arbeiders echt inspraak moeten krijgen bij de totstandkoming van nieuwe technologie-akkoorden. Men moet ervan uitgaan dat automatisering maar zin heeft als men daardoor gevaarlijk of afstompend werk kan uitschakelen of als men zinloos werk echt interessanter kan maken. Op dit moment heeft automatisering echter dikwijls een tegengesteld effekt: verschillende onderzoeken hebben uitgewezen dat de invoering van nieuwe technologieën binnen de huidige arbeidssituatie voor de meeste werknemers leidt tot een dekwalificering van hun arbeid. Geschoolde arbeiders gaan het werk van ongeschoolden doen of vloeien af. Nieuwe technologieën bieden meer kreatieve mogelijkheden aan de kaders, maar voor de doorsnee arbeider gaat de arbeidskwaliteit juist achteruit.  Technologie-akkoorden mogen volgens de Groenen niet beperkt blijven tot het recht op informatie van de werknemers omtrent bedrijfsreorganisaties die van bovenuit beslist zijn of het recht om zelf te bepalen wie onder welke vorm de laan wordt uitgestuurd. Zij moeten aanknopen bij de eigen kundigheid van werknemers in het bedrijf, niet om op basis van het doorzicht van werknemers in het produktieproces, nieuwe rationalisaties te kunnen doorvoeren (zoals soms gebeurt via de zgn. kwaliteitskringen), maar om te komen tot echte werknemersplannen naar het voorbeeld van het Aktieplan te Nijmegen. Werknemers moeten zelf mee kunnen beslissen over de wijze waarop hun bedrijf georganiseerd of gereorganiseerd dient te worden en over de nieuwe produktiewijzen of technieken die daartoe ingevoerd moeten worden. De kwaliteit van de arbeid, maar ook de kwaliteit van de produkten en het produktieproces (o.a. op het vlak van veiligheid, milieu, ...) dienen daarbij een rol te spelen.  Geen jacht op werklozen  In een tijd van strukturele werkloosheid kan men niemand gaan straffen omdat hij of zij geen werk vindt Toch fungeert de RVA eerder als een kontrole- en repressie-orgaan t.a.v werklozen dan wel als een echte 'dienst voor arbeidsvoorziening'. Het feit dat men in het Simona-programma van de RVA zelfs een R-kategorie van moeilijk plaatsbare werklozen meende te moeten invoeren, voor wie geen arbeidsbemiddelingsinspanningen meer zouden verricht worden, spreekt boekdelen. Intussen wordt van overheidswege duchtig bespaard, waarbij de uitkeringstrekkers relatief het zwaarst getroffen worden. Op die manier worden deze mensen die al het zwaarst door de krisis getroffen zijn, nog eens ekstra getroffen. De Groenen dringen aan op een beleid waarin werkzoekende medeburgers niet steeds vernederd en vervolgd worden.  Voorstel 56. Een volwaardig vervangingsinkomen voor ALLE werklozen, ook voor schoolverlaters.  Volgens de Liga van de Rechten van de Mens is het recht op arbeid een fundamenteel mensenrecht. Als de samenleving dit recht niet kan waarborgen, heeft ze op zijn minst de plicht om de mensen die geen werk vinden een volwaardig vervangingsinkomen te bieden. Dit inkomen is een recht voor al degenen die uitdrukkelijk hebben laten weten dat ze op zoek zijn naar werk, er is geen enkele reden om jongeren met een aalmoes wandelen te sturen als zij met evenveel aandrang als ouderen zoeken naar werk. De wachtvergoedingen voor schoolverlaters moeten dan ook vervangen worden door volwaardige werkloosheidsuitkeringen.  Voorstel 57. Geen schorsing van langdurig werklozen.  In het St-Anna-besparingsplan heeft de regering de nieuwe regel ingevoerd dat samenwonende werklozen na verloop van tijd kunnen geschorst worden door de RVA. Vooral samenwonende werkloze vrouwen worden door deze maatregel getroffen. Hierbij wordt ongetwijfeld ingespeeld op de vooroordelen die leven bij een groot deel van de (werkende) bevolking. De Groenen menen echter dat het begrip langdurige werkloosheid in deze krisistijd alle inhoud verloren heeft. Wie na verloop van tijd geen werk vindt, is daarom nog niet werkonwillig of een profiteur. Bovendien wordt totaal geen rekening gehouden met de psychologie van de langdurig werkloze, de ontmoediging na maandenlang vergeefs solliciteren, de frustratie, het afnemend dynamisme. In plaats van ten aanzien van deze realiteit opbouwende en hoopgevende alternatieven te bieden (bv. via steun aan werklozenwerkingen) moet de RVA vooral repressief optreden.  Ook de regel die stelt dat werklozen geschorst worden als ze een passende dienstbetrekking weigeren, moet grondig herzien worden. Volgens de huidige wetgeving kan iedere werkloze na verloop van tijd verplicht worden om om het even welk werk aan te nemen. De Groenen menen daarentegen dat ook werklozen het recht hebben om werk te zoeken dat voor hen persoonlijk geschikt en zinvol is.  Tenslotte moeten ook een aantal beperkingen op het recht op werkloosheidsvergoedingen  worden opgeheven:  - de wachttijd voor schoolverlaters moet afgeschaft worden,  - zelfstandigen die hun aktiviteit definitief stopzetten, moeten ook een volwaardige werkloosheidsvergoeding trekken,  - ook de bepaling dat men x aantal maanden moet gewerkt hebben, om uitkeringsgerechtigd te worden, moet versoepeld worden.  Voorstel 58. De afschaffing van de dagelijkse stempelkontrole.  De dagelijkse stempelkontrolewordt door de meeste werklozen ervaren als een vernedering. België is trouwens het enige land in Europa waar de dagelijkse kontrole nog bestaat. In feite blijft men de stempelkontrole hanteren als een soort van straf. Werklozen moeten zich schuldig voelen omdat ze geen werk hebben. Maar dit is onzin. De hoge werkloosheid is hun schuld niet. Ook de beteugeling van het zwart werk door werklozen wordt door de kontrole op steeds wisselende uren, niet echt gegarandeerd. De Groenen menen dan ook dat het veel beter is de werklozen meer bewegingsruimte te bieden voor het zoeken naar werk, voor bijscholing enheroriëntatie, voor het ontwikkelen van alternatieve vormen van werkgelegenheid. Het afschaffen van de stempelkontrole mag echter geen ekskuus zijn voor het invoeren van een nieuw kontrolesysteem zoals dat van de arbeidskaart.  Het recht op woonzekerheid  In België is de woningvoorraad relatief groot, maar de kwaliteit van de woningen, en zeker van de huurwoningen, laat in veel gevallen heel wat te wensen over: zes op de tien woningen bewoond door een eigenaar vertonen zware gebreken, ruim drie op vier woningen bewoond door een huurder vertonen zware gebreken.  De huurwoningen zijn bijna geheel in handen van partikulieren (slechts 14% wordt verhuurd door de sociale huisvestingsmaatschappijen). Tweederde van de huurwoningen zijn in handen van grotere eigenaars: 2% van de bevolking heeft één derde van het onroerend goed in handen!  Vooral de lage inkomensgroepen (ouderen, werklozen, zieken, jongeren, alleenstaanden, ...) zijn aangewezen op de huurmarkt. Van jaar tot jaar moeten zij een groter deel van hun inkomen aan huur besteden. Vooral voor de zwaksten wordt dit stilaan ondraagbaar. Sommigen moeten nu zelfs een barre winter doorkomen zonder verwarming...In de jaren zeventig en tachtig stegen de huurprijzen veel sneller dan de konsumptieprijzen, zij stegen zelfs sneller dan de bouwkosten.  Het aandeel in de overheidsuitgaven voor huisvesting is in ons land uitermate laag, vergeleken met onze buurlanden. Huisvesting is voor de overheid eerder een bron van inkomsten dan van uitgaven (een verhouding van 8 tot 1).  De Sociale huisvesting moet volgens de Groenen geïntensifieerd worden zodat alle bevolkingsgroepen toegang hebben tot een degelijke woning met een minimum aan komfort.  Dit moet in de eerste plaats gebeuren door renovatie van verkrotte panden, straten en wijken. Het budget voor sociale huisvesting moet minimaal terug op het peil van de jaren '70 gebracht worden.  Het huidige beleid is gericht op de bevordering van de eigendom (zodat huurders stiefmoederlijk behandeld worden), op uitbreiding van de stad naar het platteland (zodat het platteland struktuurloos wordt verkaveld en de binnensteden verkommeren) en op het stimuleren van nieuwbouw (zodat het bestaande patrimonium grotendeels wordt verwaarloosd). De Groenen streven daarentegen naar een rechtvaardige verdeling van de beschikbare woonruimte en woonlasten, naar het behoud en de verbetering van de kwaliteit van bestaande woningen (b.v. door stadsvernieuwing) en naar een verhoging van de zelfsbeschikkingsmogelijkheden van de bewoners.  Voorstel 59: de woonzekerheid van de huurder moet wettelijk gegarandeerd worden. De rechtspositie van de huurder inzake herstellingen, onderhoud en bijkomende diensten moet verbeterd worden. In sociale woningen moet de huurprijs bepaald worden in funktie van het inkomen van de huurder. Mensen die van het bestaansminimum  moeten rondkomen, hebben recht op een minimum verbruik van water en energie.  De woonzekerheid van de huurder moet (terug) ingevoerd worden. Een huurder mag maar opgezegd worden als hij zware fouten begaat die niet op een andere wijze kunnen worden hersteld. Elke vorm van diskriminatie bij de verhuring moet strafbaar gesteld worden naargelang de kwaliteit van de huurwoning. De huurprijsstijgingen moeten beperkt worden tot de stijging van de inkomens van de weddetrekkenden en de sociaalverzekerden. Om sociale verdringing definitief te bannen en renovatie ook mogelijk te maken voor lagere inkomensgroepen, moet een veralgemeend en ...jvend huurpremiestelsel ingevoerd worden.  In de sociale huursektor moetende sociale woningen eindelijk eens voorbehouden worden voorde mensen die ze werkelijk nodig hebben. Om dit te bereiken, moeten de huisvestingsmaatschappijen dringend gedepolitiseerd of ontzuild worden en onder de demokratische kontrole van de gemeente of wijken gesteld worden.  Voorstel 60: het huidige beleid van herwaarderingsgebieden moet geheroriënteerd worden tot gebieden die niet uit zichzelf tot een vernieuwingsproces kunnen komen (verkrottende volksbuurten). Het budget van stadsvernieuwing moet drastisch en stelselmatig opgetrokken worden: minstens een verdubbeling tot 1 miljard en een jaarlijkse verhoging van 25%.  Op het platteland worden landbouwgrond en natuurgebieden verkaveld en volgebouwd. Tegelijk verkrotten onze stads- en dorpskernen. De armste bevolkingsgroepen blijven er achter in de slechtste omstandigheden (kansarme buurten). Volgens de Groenen moeten deze kernen dringend geherwaardeerd worden als woongebieden. Dit zal ook leiden tot minder verkeer en minder druk op de open ruimte.  Het huisvestingsbeleid moet zoveel  mogelijk toegespitst worden op vernieuwbouw; nieuwbouw en leegstand moeten sterk ontmoedigd worden. Door de door de overheid sterk gestimuleerde vernieuwingsprojekten  kan de werkgelegenheid in de bouwsektor opnieuw gegarandeerd worden, zonder dat dit ten koste moet gaan van een verdere roofbouw op de open ruimte.  Het bouwpremiestelsel kan makkelijk vervangen worden door meer steun voor vernieuwingen van woningen of voor rechtstreekse woonsubsidies voor kansarmen.  Wat de eigenaars betreft, menen de Groenen dat een eigendom niet alleen rechten, maar ook plichten met zich meebrengt. Als een eigenaar zijn eigendom verwaarloost, heeft de gemeenschap het recht eisen te stellen. Daarom willen de Groenen een belasting instellen op verkrotting en leegstand. Bovendien willen de Groenen ook een kraakrecht voorzien voor de overheid, in het geval van woningnood. Panden die lang leeg staan of aan hun lot worden overgelaten zouden dan in beslag kunnen genomen worden om sociaal zwakkeren een woning te bieden.  Voor een lokale organisatie van het welzijnsbeleid  Een pleidooi voor, de eerste lijn  De Groenen stellen vast dat ondanks de enorme uitbreiding van het aantal welzijnsvoorzieningen de laatste twintig jaar er toch geen noemenswaardige verbetering van het algemeen welzijn van mensen is gerealiseerd.  Meer zelfs, door de stortvloed van gezondheids- en welzijnsdeskundigen werden zelfs nieuwe noden geschapen: de mensen kregen nieuwe problemen en behoeften aangepraat. Zonder dat ze het misschien zelf beseften hebben de verschillende specialisten een markt geschapen voor hun eigen beroepsgroep.  Op deze wijze werd het welzijn dikwijls nodeloos uit de handen van de mensen zelf genomen. Waar de mensen vroeger hun problemen zelf oplosten, voelen ze zich nu in toenemende mate afhankelijk van deskundigen die in hun plaats moeten beslissen.  Deze vaststelling mag echter zeker niet verkeerdelijk begrepen worden als een pleidooi voor sociale afbraak. De Groenen willen de verschillende welzijnsvoorzieningen zeker niet afbouwen (b.v. onder het mom van privatisering). De sociaalrechtvaardige verdeling van het welzijn behoort mee tot de fundamentele verworvenheden van onze samenleving. Wel willen de Groenen de welzijnssektor grondig heroriënteren.  Daarbij gaan we uit van de (basis)demokratische gedachte dat de voorzieningen zo dicht mogelijk bij de mensen zelf moeten gebracht worden (decentralisatie) zodat ze de autonomie van mensen moeten bevorderen in plaats van valse vormen van afhankelijkheid  in het leven te roepen.  Volgens de Groenen heeft welkeen, zich individueel wel-bevinden, in de eerste plaats te maken met het geloof in eigen mogelijkheden. Het betekent dat men mee kan doen aan het gemeenschapsleven, dat men aktief kan deel uitmaken van zijn omgeving, ook als men beperkter mogelijkheden heeft dan andere mensen door ziekte, ouderdom, of handicap ...).  Het eerste doel van welzijns-werk moet volgens de Groenen dan ook bestaan in het ondersteunen van mensen in het bewaken of uitbreiden van hun autonomie.  Een klein voorbeeld: we moeten geen warme maaltijden brengen aan een weduwnaar die nooit heeft leren koken, maar we moeten hem leren, in samenwerking met zijn omgeving, zelf in te staan voor zijn eten door hem te leren inkopen doen, eten koken, enz.  Een groen welzijnsbeleid zal vooral aandacht hebben voor preventie (de sociale oorzaken van de moeilijkheden aanpakken in plaats van alleen maar symptomen te behandelen), de (her)integratie van nu marginale groepen in de samenleving en de participatie van de betrokkenen zelf aan het gevoerde beleid. Om dit alles mogelijk te maken moeten de voorzieningen zo dicht mogelijk bij de mensen gebracht worden. Daarom denken wij aan de uitbouw van polyvalente wijkcentra uit één of enkele specialisten, bijgestaan door mensen uit de buurt. Zo'n wijkcentrum zou instaan voor het welzijn van de hele buurt en zou verbonden zijn aan de ontspannings-, kulturele en kultuurscentra van de wijk of gemeente. Slechts voor problemen die niet aan de basis kunnen opgelost worden, zijn grotere organisaties in een ruimer geheel noodzakelijk.  De gezondheidszorg  Ons systeem van gezondheidszorg is gericht op de gevolgen van ziekte en invaliditeit, niet op de oorzaken ervan. Gezondheidsvoorlichting en zelfverzorging zijn uit den boze. Ze worden aktief tegengewerkt door de Orde van Geneesheren. Door het bestaande stelsel van betaling en terugbetaling per prestatie (prestatiegeneeskunde) zijn alle artsen, paramedici, ziekenhuisbeheerders, enz. verplicht te streven naar een maksimaal opdrijven van het aantal  verzorgingen en het zo efficiënt mogelijk bekonkurreren van kollega's en andere instellingen. Door toedoen van dit prestatiestelsel kunnen medische hulpverleners zich nooit verheugen over het afnemen van het aantal zieken, het dalen van het aantal gehospitaliseerden of over de afnemende aktiviteit van een medisch laboratorium.  In dit systeem wordt de zieke herleid tot onmondig patiënt of konsument van steeds meer geneesmiddelen of medische diensten. In de veel-te-grote ziekenhuizen wordt hij als een objekt behandeld, de farmaceutische industrie overspoelt hem met sedatieven en tranquilizers, terwijl het medisch establishment (de Orde) zich blijft verzetten tegen een geneeskunde-op-mensenmaat. De Groenen willen het stelsel van de~.~ prestatiegeneeskunde afbouwen en meer aandacht besteden aan een degelijke en sociaal gerichte eerstelijnsgezondheidszorg, aan overzichtelijke en financieel transparante verzorgingseenheden en meer mogelijkheden voor zelfverzorging (b.v. voor zelfhulpgroepen). Daarnaast willen we de geneeskunde zoveel mogelijk dekommercialiseren en demokratiseren (door meer inspraak voor de patiënten en de afbouw van het korporatisme in de medische sektor). Bovenal willen we echter werk maken van een ernstig preventiebeleid: een gezond milieu en een gezonde voeding kunnen veel bijdragen tot het verdwijnen van slopende welvaartsziekten (b.v. kanker). Om die reden willen we ook meer kansen geven aan alternatieve geneeskunde.  Voorstel 61. De betaling van huisartsen per patiënt in plaats van per prestatie. Vaste wedden voor ziekenhuisgeneesheren.  De betaling en terugbetaling per medische prestatie moet volgens de Groenen afgeschaft worden. Artsen die werken in instellingen moeten een vaste wedde ontvangen in plaats van een honorarium.  De betaling van huisartsen en ander medisch personeel aktief in de eerstelijnszorg moet gebeuren a rato van het aantal patiënten dat zij begeleiden en niet naargelang het aantal prestaties (bv. het aantal huisbezoeken) dat zij leveren. Wel moet erop toegezien worden dat hierdoor geen nieuwe problemen ontstaan (i.v.m. het 'ronselgedrag' van artsen of de keuzevrijheid van patiënten).  Als dit alles niet direkt realiseerbaar is, eisen de Groenen tenminste een centrale inning van de erelonen van ziekenhuisdokters en paramedici door de ziekenhuisadministratie zelf. Pas wanneer er klaarheid heerst inzake de financies van de medische diensten, kan een geest van samenwerking (in plaats van konkurrentie) groeien tussen de verschillende gezondheidswerkers en worden de ziekenhuizen financiëel beheerbaar.  Ook de betaling per verpleegdag willen de Groenen afschaffen. Deze kan vervangen worden door een jaarlijkse globale financiering op basis van een goedgekeurde jaarbegroting.  Voorstel 62. Depolitisering van de ziekenfondsen. De kontrole op de prestaties van geneesheren en apotekers wordt onttrokken aan de 'Orden' en toevertrouwd aan een Nationale Gezondheidsraad waarin ook de patiënten vertegenwoordigd zijn.  De landsbonden van christelijke en socialistische mutualiteiten zijn recent weer in opspraak gekomen, o.m. omdat ze op duistere wijze omsprongen met verzekeringsgelden die soms zelfs in de partijkas van CVP of SP belandden. De belangenverstrengeling tussen ziekenfondsen en politieke partijen is al lang een algemeen onderkende kwaal. Intussen is de invloed van de ziekenfondsen echter zo groot geworden dat ze heel de gezondheidssektor dreigen te monopoliseren en te politiseren. De recente poging om de huisgezondheidszorg tussen de twee grote zuilen te verkavelen, de onafhankelijke verplegers uit te bannen en zelfs huisartsen via samenwerkingsakkoorden ideologisch kleur te doen bekennen, is sprekend genoeg. Voor de Groenen blijft het principieel onaanvaardbaar dat partijpolitieke organen in onderaanneming miljarden aan overheidsgelden mogen versluizen, zonder dat ze zich ook maar in het minst bekreunen om de patiënten die zij in naam vertegenwoordigen. Bovendien verwijten  de Groenen de ziekenfondsen ook hun 'deals' tot wederzijds voordeel met de artsensyndikaten en dat tenkoste van de patiënten. De Groenen denken er dan ook niet aan een eigen 'groen ziekenfonds' op te zetten, in navolging van de kleinere mutualiteiten van de liberalen en de VU. Zoals in onze buurlanden moeten de ziekenfondsen gedepolitiseerd worden en vervangen door één enkel nationaal verzekeringsstelsel voor ziekte en invaliditeit. Als eerste stap in die richting pleiten de Groenen voor een wettelijk verbod voor politieke mandatarissen op alle nivo's om te zetelen in beheersorganen van ziekenfondsen of hun nevenorganen. Hoewel de Groenen het op sommige punten eens zijn met de kritiek van Dr. Wijnen en konsoorten op de ziekenfondsen, kunnen zij al evenmin vrede nemen met de korporatistische refleks die uitgaat van artsensyndikaten en de Orde van Geneesheren. De monopoliepositie van de Orde van Geneesheren is zowel intern (ten aanzien van 'andersdenkende geneesheren') als extern (ten aanzien van de patiënten) ondemokratisch. Sociale vernieuwingen (bv. een goedkoper of kleinschaliger geneeskunde) of wetenschappelijke vernieuwingen (bv. alternatieve geneeswijzen) worden afgeremd. Tegelijk wordt ook de verhaalmogelijkheid van benadeelde patiënten tot een fiktie herleid.  De Groenen betwisten het bestaansrecht van korporatistische verenigingen van geneesheren, tandartsen, apotekers, advokaten, ... in een demokratische rechtstaat van het moment dat deze meer dan morele druk kunnen uitoefenen. De Orde van Geneesheren zoals ze nu funktioneert met de mogelijkheid om tuchtstraffen uit te spreken gaande tot en met schorsingen en een beroepsverbod, is een anachronisme. De Orde is bv. tegelijk partij en rechter. Niet alleen de bijdrage aan de Orde, maar het de facto lidmaatschap zelf moet afgeschaft worden. Tuchtstraffen t.a.v. geneesheren mogen enkel uitgesproken worden via gewone rechtbanken. De besluitvorming t.a.v. gezondheid-etische regels dient te gebeuren vanuit een brede maatschappelijke diskussie waar naast artsen en andere gezondheidswerkers ook vertegenwoordigers van de patiënten aan deelnemen. Een officiëel orgaan, bv. een Nationale Gezondheidsraad, kan met dit doel opgericht worden. Dit orgaan zou ook kunnen waken over de deontologie van de diverse gezondheidswerkers. Voor de patiënten moeten meer inspraakmogelijkheden voorzien worden. In elke verzorgingsinstelling moeten patiëntenraden opgericht worden of moet op zijn minst een patiëntenombudsman aanwezig zijn, die geen banden heeft met de instelling. Een charter met de rechten van de patiënt moet wettelijk vastgelegd worden, met o.a. het recht op volledige informatie en het recht om bepaalde geneeswijzen of geneesmiddelen te weigeren.  Voorstel 63. Het oprichten van polyvalente wijkcentra voor eerstelijnsgezondheidszorg en gezondheidsvoorlichting.  De Groenen menen dat naast zelfstandig pratikerende huisartsen, in elke wijk ook een team van welzijns- en gezondheidswerkers moet instaan voor het welzijn en de gezondheid van de mensen in de wijk. De Groenen willen voor iedereen de mogelijkheid voorzien om in de onmiddellijke omgeving een doeltreffende en veelzijdige opvang te vinden. Door de oprichting van lokale centra waarin verschillende specialisten nauw samenwerken (bv. een dokter, een psycholoog, een verpleegster, een sociaal assistent) kan een gelijke toegang tot de zorgverlening voor allen verzekerd worden. Gezien het overaanbod van huisartsen op dit ogenblik, ligt het voor de hand per wijk een arts vrij te stellen om meeraandacht te besteden aan gezondheidsvoorlichting, vormen van preventie en de begeleiding van zelfhulpinitiatieven van patiënten. Wettelijk kan voorzien worden dat dit team ook geraadpleegd wordt bij alle beslissingen inzake industrievestiging, woningbouw,  het aanleggen van stortplaatsen, wegen, enz. in hun wijk. Op deze wijze kunnen ze hun oordeel geven over projekten die de gezondheid van de wijkbewoners kunnen schaden. In geen geval mogen deze wijkcentra verzuild geraken. Als pluralistische dienstverlening kunnen ze een tegengewicht vormen t.o.v. de verzuilde eerstelijnsdiensten van bv. ziekenfondsen, thuisgezondheidszorg, e.a.  Voorstel 64. Een betere spreiding van kleine ziekenhuizen. Humanisering van de dienstverlening en demokratisering binnen de grote ziekenhuizen.  De Groenen menen dat de hulpverlening niet op industriële schaal hoeft te gebeuren om efficiënt te zijn. De gezondheidszorg gedijt het best op kleine schaal in een 'van mens tot mens'-relatie. Daarom pleiten de Groenen voor kleine ziekenhuizen zo dicht mogelijk bij de eigen buurt. Ook voor meer gespecialiseerde ingrepen kan overwogen worden of een kleinschaliger aanpak niet even goed mogelijk is.  Binnen de grote ziekenhuizen moet meer aandacht besteed worden aan de humanisering van de dienstverlening. Dit moet struktureel ingebouwd worden op het vlak van de ziekenhuisorganisatie (meer tijd voor de individuele patiënt en zijn specifieke noden), maar ook op het vlak van het nationaal beleid (meer verplegend personeel). Daarnaast moet ook werk gemaakt worden van een interne demokratisering van de ziekenhuizen. Bij de besluitvorming moeten alle ziekenhuiswerkers en niet alleen de ziekenhuisartsen betrokken worden.  Tenslotte veroordelen de Groenen ook de verspillingen op het vlak van de aankoop van dure medische apparatuur die in veel gevallen overbodig is of enkel de meest gegoeden ten bate komt. In plaats van een miljard te spenderen aan hooggesofistikeerde scanners, kan men beter de lokale gezondheids- en preventiezorg verder uitbouwen. Om de aangepaste schaal van de zorgverlening te garanderen, stellen de Groenen een systeem voor van gezondheidsregio's die niet te groot maar ook niet te klein mogen zijn. In elke regio zouden de meest koerante ingrepen moeten kunnen voorzien worden (zodat men voor een eenvoudige operatie niet naar een akademisch ziekenhuis moet). Dit impliceert ook dat bv. OCMW-ziekenhuizen zich beter moeten gaan profileren als ziekenhuisopvang in het onmiddellijk verlengde van de eerste lijn in plaats van te willen wedijveren met universitaire ziekenhuizen.  Alle gezondheidswerkers en -instellingen binnen een gezondheidsregio zouden dan zoveel mogelijk moeten samenwerken, om bv. een permanente wachtdienst en eerste hulpverlening te verzekeren, maar ook op het vlak van de gezondheidspreventie en -voorlichting. Een overaanbod en een gebrek aan koördinatie door verzuiling valt hier uiteraard moeilijk mee te rijmen.  Voorstel 65. Een verbod op kommerciële publiciteit voor geneesmiddelen.  De produktie en distributie van zowel terugbetaalbare als niet-terugbetaalbare geneesmiddelen moet onder kontrole gebracht worden. In elk geval moet de (algemene) reklame voor geneesmiddelen en aanverwante farmaceutische produkten (slaapmiddelen,  tranquilizers, e.d.) verboden worden. Het aantal geneesmiddelen met een identieke of vergelijkbare uitwerking moet beperkt worden. En tenslotte vragen de Groenen ook om het farmaceutisch formularium in alle ziekenhuizen wettelijk verplicht te stellen.  Voorstel 66. Afschaffing van de remgelden.  Volgens de Groenen zijn het niet de patiënten die ingetoomd moeten worden, maar veeleer de medische diensten zelf die in het kader van de prestatiegeneeskunde dikwijls nodeloze behandelingen opdringen aan hun patienten. De Groenen menen dat het aantal konsultaties op een positieve manier kan ingeperkt worden door aktief te werken aanuitbreiding van de autonomie van ieder burger op het vlak van de zorg voor zijn eigen gezondheid.  Bovendien is het nu geldende systeem van de remgelden sociaal onrechtvaardig. In tegenstelling tot de sociale bijdragen worden de remgelden immers niet in percentages op het inkomen uitgedrukt. Het zijn vaste bedragen, voor iedereen hetzelfde (behalve voor de groep van bejaarden en invaliden). Zo draaien de meest hulpbehoevenden op voor de tekorten van het hele verzekeringsstelsel: telkens ze verzorging nodig hebben, moeten ze een vaste som betalen, zonder dat rekening gehouden wordt met hun betaalkracht, hun familiale omstandigheden, e.d.  Voorstel 67. Bevordering en reglementering van alternatieve geneeswijzen en van de distributie van homeopatische geneesmiddelen.  De Groenen willen op termijn een harmonisch samengaan van verschillende geneeswijzen bewerkstelligen. De verschillende metoden kunnen mekaar immers aan... versterken. Aan de onderwijsinstellingen moeten alternatieve geneeswijzen uitdrukkelijk in het curriculum opgenomen worden. Speciale aandacht moet besteed worden aan het onderzoek ... holistische geneeswijzen, ... vormen van geneeskunde die uitgaan van de mens als éénheid van lichaam en geest, en naar onderzoek op het vlak van de menselijke ekologie, d.i. de studie van het effekt van de leefomgeving, het milieu op de mens). In het perspektief van onze nadruk op preventie in plaats van symptoombestrijding eisen wij ook meer aandacht voor geneeswijzen die zich toespitsen op voeding en diëten of de levensstijl in het algemeen.  Om de nieuwe geneeswijzen te beschermen tegen vormen van kommercialisering en charlatannerie, moet er een strikte reglementering komen om misbruiken te voorkomen. Met dit voorbehoud kunnen alternatieve geneesmiddelen en terapievormen ook opgenomen worden in het RIZIV-pakket.  De psychiatrie.  In onze samenleving worden steeds meer mensen gekweld door psychische moeilijkheden. Veel mensen staan zwaar onder druk en knakken af. Velen onder hen zoeken dan een toevlucht in een psychiatrische behandeling. Nog meer dan voor de gewone gezondheidszorg geldt hier dat de hele psychiatrische opvang niet de minste zin heeft als men de oorzaken van het 'geestesziek' zijn niet aanpakt. De kern van de psychische problemen mag niet alleen gezocht worden in de persoon zelf en mag evenmin herleid worden tot een loutere gezondheidsproblematiek. We moeten in de eerste plaats durven stellen dat het niet de persoon in kwestie, maar de maatschappij zelf is die ziek is en ziek maakt. De verloedering van ons leefmilieu, de verdoffende invloed van een steriele stadse omgeving en de vervreemding van een natuurlijk levensritme hebben zware konsekwenties op het psychisch vlak. Door zinloos werk, opgeschroefde kompetitie- en prestatiezin (in het bedrijf, maar even goed op de school), door sociaal isolement en eksistentiële onzekerheid worden mensen steeds meer psychisch belast. Preventie betekent hier zoveel als de hele samenleving tot rust brengen.  Voorstel 68. Bevordering van kleinschalige opvang en begeleiding van geesteszieken die zo nauw mogelijk bij het maatschappelijk leven betrokken blijft.  Bij verslaafden en welzijnszieken (neurotici) bestaat de opdracht van de psychiaters er juist in mensen te laten inzien dat het 'medisch model' op hen niet van toepassing is en dat ze zelf hun lot terug in eigen handen moeten nemen. Medikatie en terapieën kunnen hierbij soms helpen, maar ze mogen de autonomie, de mogelijkheid tot zelf-genezing van de patiënt niet in het gedrang brengen. Alleen een kleinschalige, menselijke en maatschappelijk geïntegreerde aanpak biedt hier kansen op sukses. Enkel voor psychotici of zwaar mentaal gehandikapten blijven eerder klassieke vormen van intra-murale behandeling aangewezen. Maar ook hier pleiten de Groenen voor kleinere instellingen en een betere doorstroming naar de samenleving toe.  De opvang van gehandikapten.  De Groenen verzetten zich tegen een betuttelende of karitatieve opstelling ten aanzien van gehandikapten. Zelfs de term 'minder-validen' wijzen we om die reden van de hand. We pleiten voor volwaardige kansen op integratie en participatie voor gehandikapten. Gehandikapten mogen niet zomaar ergens weggeborgen worden in een bosrijke omgeving. Hoe luksueus sommige grote instellingen voor gehandikapten ook zijn en hoe groot ook de inzet is van het personeel in de verschillende paviljoenen, het blijft een feit dat het niet natuurlijk is dat deze mensen omwille van hun gebreken uit de normale samenleving geweerd worden. Omdat de validen onbewust terugschrikken voor ziekte en handikap, worden deze mensen in wezen uitgebannen, waar ze thuishoren in het midden van ons dagelijks leven.  De lokale gemeenschap, de wijk, heeft daarom volgens de Groenen een wezenlijke opdracht, omdat zij kreatief naar mogelijkheden moet zoeken om aan de noden van gehandikapten tegemoet te komen.  Zo moeten de keuzemogelijkheden i.v.m. een aangepaste woonst voor de gehandikapten uitgebreid worden. De plaatsing van mentaal gehandikpaten en zeker van fysisch gehandikapten in een instelling kan in veel gevallen vermeden worden. Fysisch gehandikapten kunnen zelfstandig wonen mits extra-begeleiding of kunnen terecht in woongemeenschappen voor gehandikapten of gemengde gemeenschapshuizen van validen  en gehandikapten. Voor ernstig fysisch gehandikapten kunnen op regionaal nivo fokus-projekten gepland worden met een aangepaste ADL-assistentie (waarbij ADL staat voor hulp bij de Aktiviteiten van het Dagelijks Leven, zoals opstaan, zich wassen, zich kleden, eten, naar het toilet gaan, enz.). Op het vlak van de dienstverlening streven de Groenen naar een basishulpverlening aan huis, georganiseerd op wijknivo. Voor alleenstaande hulpbehoevende gehandikapten moeten steeds aangepaste kommunikatiemogelijkheden voorzien worden.  Om een dergelijk integratiebeleid mogelijk te maken, eisen de Groenen dat er meer fondsen zouden overgeheveld worden naar de ambulante sektor, waar nu het leeuwenaandeel van alle gelden nog steeds aan de residentiële zorg toekomt.  Met betrekking tot het onderwijs stellen de Groenen twee principes centraal:  1. Ieder heeft recht op een aan zijn of haar behoeften aangepast onderwijs,  2. Iedereen moet in de mate van het mogelijke toegelaten worden tot het gewone dagonderwijs. In geen geval mag het bijzonder onderwijs een tweederangsonderwijs worden. Het moet soepel gestruktureerd worden en meerdere mogelijkheden bieden, zodat het kan tegemoetkomen aan de persoonlijke mogelijkheden van elk kind. Het moet meer in het bijzonder gericht zijn op een ruime algemene vorming die inspeelt op de zelfredzaamheidsgedachte (een opvoeding tot meer autonomie).  Voorstel 69. Een volwaardig vervangingsinkomen voor gehandikapten die niet kunnen werken en een realistische integratietegemoetkoming op basis van een reële inschatting van alle bijkomende kosten die een gehandikapte heeft door zijn handikap.  De bestaanszekerheid van gehandikapten moet onvoorwaardelijk gegarandeerd worden. Hun 'inkomensvervangende uitkering' kan onmogelijk gekoppeld worden aan het bestaansminimum, gezien zij dan hun leven lang van dit minimum zouden afhankelijk zijn. Voorts moeten alle meerkosten die de gehandikapte heeft door zijn handikap (inrichting van de woning, verplaatsingen, gezinshulp, enz.) op een realistische manier vergoed worden. Zeker gehandikapten die in een instelling verblijven hebben nood aan een integratietegemoetkoming om de stap te kunnen zetten naar een zelfstandiger leven. Op termijn streven de Groenen naar een onvoorwaardelijk basisinkomen voor gehandikapten met ekstra toelagen naargelang de aard van de handikap en de integratieproblemen.  Daarnaast kunnen gehandikapten even goed aanspraak maken op zinvol werk. Aangepaste vormen van arbeid moeten beschikbaar gesteld worden opdat gehandikapten zouden kunnen deelnemen aan het gewone arbeidsproces. De vervangende vormen van werkgelegenheid of bezigheden voor gehandikapten in beschutte werkplaatsen, bezigheidshomes of dagcentra moeten daadwerkelijk hun funktie opnemen van voorbereiding op de arbeidsmarkt of zelf kreatief werk voorzien. Het tempo, de prestaties of de produktiviteit mogen daarbij niet als normen gehanteerd worden. De Groenen verzetten zich tegen de tendens om in beschutte werkplaatsen te rationaliseren ten koste van traditionele repetitieve aktiviteiten voor minder begaafden en om te schakelen naar hoogwaardiger aktiviteiten die door langdurig werklozen kunnen waargenomen worden. Op deze wijze ontneemt men aan een grote groep van mentaal gehandikapten hun recht op arbeid en loon en verwijst men ze door naar dagcentra, waar ze zelfs moeten betalen om te mogen werken.  Voorstel 70. Reële kansen op inspraak voor gehandikapten.  De Groenen dringen sterk aan op meer en reële kansen op participatie voor gehandikapten die in instellingen verblijven. Deze mensen moeten meer autonomie krijgen in privé-aangelegenheden, moeten een 'dwingend adviesrecht' krijgen binnen verplichte 'bewonersraden' en moeten uitdrukkelijk zelf of via vertrouwenspersonen vertegenwoordigd zijn binnen de beheerraad van hun instelling. Ook in beschermde werkplaatsen moet de inspraak van gehandikapten of van hun vertegenwoordigers struktureel ingebouwd worden.  In de Vlaamse Hoge Raad voor Gehandikapten moeten de gehandikapten of hun organisaties beter vertegenwoordigd zijn, waarbij ook een belangrijke inbreng van de jongere gehandikapten moet verzekerd worden.  Om de doorzichtigheid van het gehandikaptenbeleid te bevorderen moet een betere koördinatie tot stand gebracht worden tussen het nationale en het regionale nivo. In grotere gemeenten tenslotte is een gehandikaptenraad met ruime beslissingsmarges een noodzaak.  De Kinderopvang.  We moeten teren inzien dat onze kinderen, hoe klein ook, 'volwaardige mensen' zijn. We moeten hen dan ook volop de kansen bieden om zich volledig te ontplooien. Dit kan het best gewaarborgd worden in het gezin of in kleine leefgemeenschappen, waar het kind centraal staat.  Voorstel 71. De instelling van een 'baby-jaar' voor mannen en vrouwen die dit wensen.  Kinderen moeten van bij hun geboorte door de samenleving verwelkomd worden. Door de instelling van een 'baby-jaar' voor de ouders (zonder enige verplichting) kan aan deze nood tegemoet gekomen worden. De opvang van de kinderen zou dan financieel gekompenseerd worden door een vervangingsinkomen voor één jaar.  Verder zouden de ouders ook zonder problemen 'omstandigheidsverlof' moeten kunnen krijgen bij de ziekte van één van hun kinderen, met behoud van hun loon.  Voorstel 72. Een vrije keuze voor de ouders van onthaalgezinnen. Bevordering van kleine en buurtgebonden kinderkribben.  De ouders moeten de volledige vrijheid behouden in het zoeken naar alternatieve opvangmogelijkheden voor hun kinderen. De overheid moet hierin zo weinig mogelijk tussenkomen. Normen qua hygiëne, veiligheid, slaapmogelijkheden, enz. moeten er zijn, maar ze zouden eerder als richtlijn moeten dienen voor de ouders bij de keuze van het onthaalgezin, dan als dwingende bepalingen.  Daarnaast pleiten de Groenen voor de uitbouw van kleine kinderkribben, bv. verbonden aan de wijkcentra, en met de nodige aandacht voor huiselijkheid en intimiteit en met inspraak- en participatie-mogelijkheden voor de ouders. De financiering ervan moet gebeuren op basis van de reële kostprijs, gedragen door de ouders van de kinderen die er verblijven en door de plaatselijke overheid. In principe zou in elke wijk 24 uur op 24 een kinder-opvangdienst moeten verzekerd zijn (ook voor oudere kinderen). Dit is ook een belangrijke eis naar de emancipatiemogelijkheden van vrouwen toe.  Voorzieningen voor bejaarden.  Bejaarden zijn mensen die juist door hun gevorderde leeftijd schatten aan ervaring rijk zijn. Noch die mensen noch hun ervaringen mogen voor de gemeenschap verloren gaan. Volgens de Groenen mogen de bejaarden niet gediskrimineerd, bevoogd, betutteld of afgezonderd worden. Wij willen integendeel meer mogelijkheden voorzien om de bejaarde mens zo lang mogelijk in de eigen vertrouwde omgeving te laten wonen en leven. Via de wijkcentra kunnen warme maaltijden, klusjes, thuisverzorging, e.d. voorzien worden.  Voorstel 73. Een toelage voor gezinnen of leefgemeenschappen die bejaarden willen huisvesten. Kleinschalige opvangtehuizen in de eigen buurt voor demente bejaarden.  De plaatsing van bejaarden in een tehuis mag slechts als laatste oplossing gebruikt worden. Daarom willen de Groenen tussenoplossingen voorzien zoals een toelage voor mensen die een bejaarde een nieuwe thuis willen bieden (dit hoeven niet noodzakelijk familieleden te zijn). Daarnaast willen de Groenen ook meer middelen voor dag- en nacht-verblijven voor bejaarden met de nodige dienstverlening, leefgemeenschappen voor bejaarden, enz. Het algemeen principe is echter de bejaarden zoveel mogelijk teintegreren in het gewone maatschappelijke leven: dus geen koncentratie en isolatie van bejaarden in grote homes, tehuizen of 'bejaardendorpen'. In de bestaande tehuizen moeten wettelijk, maar ook in de praktijk, de nodige garanties zijn qua veiligheid, leefbaarheid en dienstverlening.  Speciale aandacht moet gaan naar de steeds groter wordende groep van demente bejaarden. Voor deze groep moeten specifieke kleinschalig opgezette tehuizen voorzien worden. In de opleiding van de medische helpers moet meer aandacht besteed worden aan de noden van deze groep mensen. In elk geval moeten de demente bejaarden geweerd worden uit de psychiatrische instellingen, waar ze helemaal niet thuishoren.  De OCMW's.  In de Organieke Wet op de OCMW's van 6 juli 1976 wordt het doel van de OCMW-werking omschreven als volgt: "éénieder in de mogelijkheid stellen een leven te leiden dat beantwoordt aan de menselijke waardigheid". Door een globale welzijnszorg wou men de 'kansarmoede' zoveel mogelijk keren. In de praktijk werden de mogelijkheden van de welzijnswerkers van de OCMW's danig beknot. De hulp blijft beperkt tot de uiterst behoeftigen, net als in de tijd van de Openbare Onderstand. De sociale dienstverlening wordt dikwijls zelfs als een verlieslatende post beschouwd en voortdurend gesaneerd. Veel aandacht en geld blijft gaan naar de grote instellingen, zoals bejaarden, tehuizen, e.d., terwijl de OCMW's te weinig de opdracht opnemen om de eerstelijnszorg te koördineren en versterken.  Voorstel 74. De oprichting per wijk of kleinere deelgemeente van polyvalente wijkcentra.  De Groenen pleiten voor het tot stand komen van open en polyvalente wijkcentra. Gebruik makend van de infrastruktuur die op wijk nivo dikwijls al voorhanden is, willen de Groenen de welzijnsdienstverlening decentraliseren naar het wijknivo toe (zie ook voorstel 63). De lokale welzijnscentra hebben als taak de verschillende openbare welzijnsdiensten in de wijk te bundelen en de verschillende vrije initiatieven te koördineren.  Het open wijkcentrum is een eerstelijnsvoorziening die een kontinue, algemene en niet-gespecialiseerde dienstverlening aanbiedt aan heel de bevolking. Het centrum is direkt toegankelijk (geen sociale of kulturele drempel) en fungeert als spil voor de verschillende vormen van ambulante dienstverlening bij mensen thuis. Het centrum biedt de mensen ook al de nodige wegwijsinformatie aan en begeleidt mensen met problemen of klachten (ombudsfunktie). Belangrijk is dat de wijkbewoners inspraak krijgen rond alle belangrijke beslissingen i.v.m. welzijnsvoorzieningen in de wijk. De Groenen vinden bovendien dat er kan geëxperimenteerd worden met het beheer van welzijnsvoorzieningen door de bewoners of welzijnskliënten zelf. Vanuit het wijkcentrum worden mogelijkheden voorzien voor het begeleid wonen van gehandikapten, bejaarden, jongeren. In het kader van het wijkcentrum is minstens een arts geheel of gedeeltelijk vrijgesteld voor gezondheidsvoorlichting, preventie en de logistieke ondersteuning van zelfhulpinitiatieven in de wijk. Daarnaast moet er ook een vlot werkende sociale dienst zijn waar een basisdossier per wijkbewoner wordt bijgehouden. Als belangrijke aanzet tot open wijkcentra steunen de Groenen de oprichting van overlegkomitees tussen welzijnswerkers van de verschillende openbare en partikuliere welzijnsdiensten.Vanuit dit overleg kan op termijn een gezamenlijk geplande basiswerking ontstaan, die minder rekening houdt met de machtsspelletjes tussen de verschillende zuilen, diensten en instellingen, maar meer rekening houdt met de echte behoeften in de wijk.  Voorstel 75: Openbaarheid en een aktieve informatieplicht voor de OCMW's. Invoering van een individueel basisdossier per wijkbewoner. Eén vlot werkende beroepsinstantie dicht bij de bevolking.  De Groenen vragen met aandrang naar meer informatie en inspraak van de burgers op het vlak van het welzijnsbeleid. Dit is geen lukse-eis. Juist door een gebrek aan informatie blijven veel mensen in de miserie steken, terwijl ze aanspraak kunnen maken op tegemoetkomingen of voorzieningen. En juist door een gebrek aan inspraak worden heel wat voorzieningen opgezet waar de mensen geen boodschap aan hebben, terwijl andere noden oningevuld blijven.  De sfeer van beslotenheid rond de OCMW's moet dus dringend doorbroken worden. De OCMW's moeten zelf met alle mogelijke informatie rond hun werking naar buiten treden. Daar zijn ze overigens wettelijk toe verplicht. Daarnaast vinden de Groenen dat de zwijgplicht voor OCMW-raadsleden en sociaal werkers enkel geldt voor persoonlijke dossiers. Voor andere dossiers van algemeen belang moet er juist een volledige openheid van het beleid tot stand komen.  Op langere termijn pleiten de Groenen voor de invoering van een individueel basisdossier per burger, waarin door gemeentelijke of OCMW-ambtenaren het recht maar ook de uitkering zelf van verschillende sociale vergoedingen zou kunnen gebundeld worden. Uitkeringen zoals het bestaansminimum, de gewaarborgde gezinsbijslag, het gewaarborgd inkomen voor bejaarden, het pensioen, de kinderbijslag, de tegemoetkomingen voor mindervaliden, de ziekte- en invaliditeitsuitkering, de werkloosheidsuitkering en zelfs soldij en militievergoeding zouden alle gebundeld kunnen worden en automatisch kunnen worden toegekend als vastgesteld wordt dat de persoon in kwestie aan de vereisten voldoet. Op deze wijze omzeilt men het feit dat veel mensen gewoon niet weten waar ze recht op hebben en hoe ze hun recht moeten opvragen en worden tegelijk een aantal zinloze burokratische voorwaarden die alleen maar tot vertragingen leiden, uitgeschakeld.  Dit veronderstelt echter tegelijk dat het stelsel van de sociale zekerheid zelf vereenvoudigd wordt en dat een groot deel van de sociale administratie wordt gedecentraliseerd. Belangrijk is ook dat bij de invoering van een basisdossier de nodige waarborgen worden ingebouwd om de privacy van de burger te beschermen. Het basisdossier wordt bewaard in het wijkcentrum en mag daar enkel ingezien worden door de persoon zelf. Ook hogere overheden of instanties (bv. de RVA, het RIZIV of het Rijksregister) mogen het dossier niet opvragen. Op termijn kan zelfs geopteerd worden voor een gedigitaliseerd basisdossier (naar analogie met voorstellen rond een medische kaart) dat enkel in het bezit is van de burger zelf en op basis waarvan welzijnswerkers de rechten van hun kliënt kunnen bepalen.  Tenslotte pleiten de Groenen ook voor een veralgemening van de beroepsmogelijkheid van de burgers zowel inzake de toekenning van de sociale vergoedingen als inzake klachten in verband met de dienstverlening in openbare en private welzijns- of gezondheidsdiensten. In dit verband pleiten de Groenen voor één enkele vlot werkende beroepsinstantie zo dicht mogelijk bij de bevolking.  Voor een demokratisch en pluralistisch kultuurbeleid.  Een groen offensief tegen verzuiling en politisering  De Groenen streven naar een demokratische samenleving waarin ieder voor zijn mening kan uitkomen en waar een echte verdraagzaamheid mogelijk is t.a.v. de verschillende levensovertuigingen en ideologieën. De verregaande verzuiling van onze samenleving staat volgens de Groenen het echte pluralisme in de weg.  Door de brede waaier van verschillende overtuigingen en opinies te herleiden tot een handjevol partijgebonden zuilen, wordt aan velen in ons land het spreekrecht ontnomen en wordt de samenleving op een kunstmatige wijze gepolariseerd, bv. tussen katolieken en niet-katolieken, waar er in werkelijkheid een breed spektrum bestaat van geloofsovertuigingen. Daarom pleiten de Groenen voor ontzuiling en voor nieuwe vormen van pluralisme waarin de bonte verscheidenheid van overtuigingen en bewegingen die onze samenleving rijk is, echt aan bod komt.  Ondewijs  De Groenen streven naar een geweldloze, basisdemokratische ekologische en sociaal-rechtvaardige samenleving. Om dit ideaal te bereiken moeten jongeren ook opgevoed worden, rekening houdend met deze principes.  Ze moeten leren op geweldloze wijze met elkaar om te gaan, deel te hebben aan demokratische strukturen, respekt op te brengen voor alle vormen van leven en voor de rechten van ieder persoon. Bovenal moeten jongeren kunnen opgroeien tot weerbare jonge volwassenen die autonoom kunnen handelen en in vrijheid beslissen.  In dit perspektief leggen de Groenen er de nadruk op dat onderwijs niet enkel de verantwoordelijkheid is van scholen en leerkrachten. Het leren moet terug beschouwd worden als eigen individuele verantwoordelijkheid en als verantwoordelijkheid van de hele gemeenschap waarin zowel jongeren als ouderen veel van mekaar kunnen leren. Hoewel de school een onvervangbare taak te vervullen heeft in het opvoedingsproces, willen de Groenen ook meer autonome onderwijs- en vormingsinitiatieven zoveel mogelijk ondersteunen.  Voorstel 76. De scholen moeten opengetrokken worden en inspelen op wat leeft in de samenleving. Informele onderwijskanalen moeten meer kansen krijgen.  De Groenen verzetten zich tegen het type van school dat zich isoleert van de rest van de samenleving en kinderen en jongeren opleidt in een kunstmatig en overbeschermd milieu. De leerlingen moeten meer buiten de scholen komen. Schoolekskursies en buitenschoolse aktiviteiten mogen geen uitzondering meer blijven, maar moeten eerder de regel worden. Omgekeerd moeten de schoolgebouwen nog veel meer openstaan voor andere dan strikt schoolse aktiviteiten.  De Groenen gaan ervan uit dat andere instellingen ook een edukatieve rol te spelen hebben. Zo bv. werkplaatsen, bedrijven, banken, musea, biblioteken, natuurdomeinen, enz. Op al deze verschillende terreinen kan ervaringsgericht onderricht voorzien worden, eventueel mits ekstra-betoelaging door de overheid.  Daarnaast willen de Groenen ook meer kansen bieden aan minder schoolse onderwijsinitiatieven die inspelen op lokale noden van jongeren of volwassenen. Zo eisen de Groenen konkrete Werkingsmiddelen voor vormen van 'zelf leren' of 'wederzijds leren' binnen informele circuits zoals alfabetiseringsgroepen, zelfhulpgroepen, vormingsprojekten, hobbyclubs, e.d. Ook op het vlak van het onderwijs willen de Groenen de autonomie bevorderen.  Voorstel 77. Meer autonomie voor de lokale schoolgemeenschappen. Garanties voor een extern en intern pluralisme.  Door de autonomie van de lokale scholen te beklemtonen willen de Groenen ingaan tegen alle vormen van centralisatie, burokratisering, formalisering en uniformisering die de onderwijswereld op dit moment overwoekeren. Volgens de Groenen is het in eerste instantie de schoolgemeenschap zelf die moet beslissen over het leerprogramma, de klasverdeling, de uurregeling, de pedagogiek, enz. Dit kan door het beheer van de scholen meer open te trekken naar leerkrachten, ouders en leerlingen. Deze mensen hebben direkt  belang bij de beslissingen die het schoolleven bepalen. Zij zijn het die het profiel van hun school moeten bepalen. Door de macht geleidelijk te verleggen naar de lokale schoolgemeenschappen hopen de Groenen het onderwijs ook los te werken uit de ideologische polariteit van vandaag. Op die manier kan op korte termijn een grote verscheidenheid aan scholen groeien, scholen die elk uitgaan van een specifieke levensovertuiging, methode en programma (extern pluralisme). Tegelijk moeten voldoende garanties geboden worden dat binnen elke school een grote openheid is voor alle maatschappelijke strekkingen (intern pluralisme). Als pluralistische beweging erkennen de Groenen het recht van ouders of leerlingen om de school van hun voorkeur te kiezen. We kunnen echter niet aanvaarden dat de ideologische vrijheid binnen bepaalde scholen fundamenteel beperkt wordt doordat deze éénzijdig aanleunen bij bepaalde partijen of belangengroepen.  De Groenen dringen aan op nieuwe vormen van samenwerking tussen lokale schoolgemeenschappen en dat over de netgrenzen heen. Nu de Raad voor het Pluralistisch Onderwijs eindelijk geïnstalleerd is, moeten pluralistische, onderwijsexperimenten ook echt kansen krijgen. Zo moet volgens de Groenen aan gemeente- en provinciescholen de mogelijkheid geboden worden om een pluralistisch statuut aan te nemen. Ook de programmering van de basisedukatie kan volgens de Groenen op pluralistische basis gebeuren. Daarnaast pleiten de Groenen in eerste instantie voor pluralistische lerarenopleidingen en PMS-centra.  Door te besparen op de kosten van de onderwijsverzuiling zouden pijnlijke besparingen tenkoste van veel jobs en ten koste van de kwaliteit van het onderwijs kunnen vermeden worden. In Nederland heeft men berekend dat de jaarlijkse kost van de verzuiling op 450 miljoen gulden kan geraamd worden (dit is 9 miljard fr.).  Voorstel 78. Voor een demokratische en decentrale organisatie van rijksonderwijs en katoliek onderwijs. Depolitisering van de Autonome Raad voor het Rijksonderwijs.  Het principe van meer autonomie voor lokale schoolgemeenschappen veronderstelt dat de hiërarchische organisatie van de onderwijswereld op dit ogenblik wordt omgekeerd. De besluitvorming moet van onderuit tot stand komen. Daarom hopen de Groenen dat de nieuwe Autonome raad voor het Rijksonderwijs een gedecentraliseerde organisatiestruktuur zal aannemen, waarbij de belangrijke beslissingen (bv. i.v.m. de benoeming van leerkrachten) door lokale schoolraden of medezeggenschapsraden naar Nederlands model (met vertegenwoordiging van leraars, ouders, leerlingen) zullen genomen worden. Ook binnen het katoliek onderwijs dringt zich eenzelfde reorganisatie op. Hoewel de Groenen zelf instemmen met het éénheidstype voor het sekundair onderwijs dat de Guimardstraat (het NSKO) nu voorstelt, is in de voorbije jaren met de heftige diskussies tussen voor- en tegenstanders van een veralgemening van het VSO en nu van het éénheidstype binnen het katoliek onderwijs, toch voldoende gebleken dat er met de demokratische besluitvorming binnen het katoliek onderwijs iets fundamenteel spaak loopt. Aan de basis krijgt men te zeer de indruk dat diktaten vanuit de Guimardstraat worden opgedrongen en reageert men dan op zeer bitse wijze. Anderzijds illustreert de hele VSO-diskussie ook de grenzen van de lokale autonomie. Bepaalde spelregels, zoals bv. de permanente aandacht voor een verdere demokratisering van het onderwijs, moeten in een kaderregeling gewaarborgd worden: dit is volgens de Groenen echter juist de taak van parlement en minister en niet van de zuilorganisaties.  Tenslotte wijzen de Groenen een politieke samenstelling van de Autonome raad voor het Rijksonderwijs van de hand. In de plaats van politieke zetbazen, moeten in de raad mensen uit de lokale schoolraden binnen het rijksonderwijs zelf benoemd worden, mensen die de belangen van het rijksonderwijs willen verdedigen en niet de belangen van hun partij of zuil.  Voorstel 79. Een verdere demokratisering van het onderwijs: de vernieuwing van het sekundair onderwijs moet terug alle kansen krijgen.  Op dit ogenblik is het nog steeds niet voor iedereen weggelegd om de studies te volgen waartoe hij of zij bekwaam is. Dit blijkt uit recente gegevens: de bovenste helft van de inkomens slorpt 73% op van de direkte onderwijsuitgaven. De Groenen willen verdere inspanningen leveren om de toegang tot het onderwijs voor iedereen gelijk te maken. Dit moet gebeuren door een veel verder gaande progressiviteit van de toegang tot studiebeurzen  (die nu vooral door de middenklassen worden opgenomen), een verder uitstel van de definitieve studiekeuze (als in het VSO) en een opwaardering van het onderwijs door dit meer kansen te bieden om in te spelen op de arbeidswereld (bv. binnen vormen van 'deeltijds werken').  Door de afbouw van de omkadering van het VSO heeft de regering de inzet van duizenden leerkrachten voor een demokratisch onderwijssysteem geheel miskend. Volgens Agalev mag het onderwijs niet terug een elite-onderwijs worden, dat vooral toegankelijk is voor de meer gegoeden.  Daarom pleiten de Groenen voor één type binnen het sekundair onderwijs, waarin de principes van het komprehensief onderwijs niet alleen behouden blijven, maar na een kritische bezinning, ook verder uitgebouwd worden.  Ook hogere studies moeten voor iedereen betaalbaar blijven.  Daarom verwerpen de Groenen de verhoging van de inschrijvingsgelden en de vermindering van de sociale toelagen aan de universiteiten. Ook het Hoger Onderwijs is dringend aan vernieuwing toe. Een belangrijk aspekt van de demokratisering van het onderwijs ligt volgens de Groenen ook in de gelijke kansen voor jongens en meisjes. Daarom pleiten de Groenen voor zoveel mogelijk vormen van koëdukatie en koïnstruktie (samen in dezelfde school, samen in dezelfde klas).  Voorstel 80. Meer kansen voor kleine scholen en buurtscholen.  De Groenen kiezen principieel voor kleine scholen en kleine klassen. Enkel in kleinere groepen is onderwijs-op-mensenmaat mogelijk. Daarom pleiten de Groenen voor een aangepaste schaal voor onze scholen. Vooral voor kleuter- en lager onderwijs willen we kleine buurtscholen alle kansen geven. Per school kan nagegaan worden in hoeverre een betoelaging per leerling moet aangevuld worden om ook op kleinere schaal een zo ruim mogelijk aanbod te kunnen waarborgen.  Voorstel 81: afbouw van het prestatie- en konkurrentieonderwijs.  In ons huidig onderwijsstelsel overheerst in vele gevallen nog altijd een te eenzijdig opgevat prestatie- en konkurrentiedenken.  De Groenen gaan uit van het ideaalbeeld van de aktieve en kreatieve mens en zijn ervan overtuigd dat leren ook inspanning en 'arbeid' vraagt. Zij verwerpen echter volledig het individualistisch konkurrentiedenken dat ook in het onderwijs dikwijls de kontekst vormt waarbinnen jongeren tot meer prestaties aangespoord worden. De Groenen verwerpen eveneens de mentaliteit en de praktijken waarin de school vooral als een mekanisme gehanteerd wordt om verschillen tussen jongeren vast te stellen of zelfs te vergroten. In plaats van op te leiden tot individualisme, de mentaliteit van 'ieder voor zich', moeten scholen volgens de Groenen jongeren opvoeden tot sociale mensen. Dit kan door het stimuleren van verschillende soorten van groepswerk en door het geleidelijk omvormen van een onderwijssysteem dat eenzijdig gericht is op het passeren van eksamens en het behalen van diploma's of getuigschriften.  In elk geval moet de oplopende studiedruk tegengegaan worden. Er moeten duidelijke grenzen gesteld worden aan de hoeveelheid stof die leerlingen moeten slikken en reproduceren. Ook jongeren hebben recht op vrije tijd en een eigen leven.  Voorstel 82. Geïntegreerde onderwijsprojekten in plaats van 'vakjes'-onderwijs.  Door de opslitsing van de leerstof in verschillende vakken krijgt de leerling op school een versplinterd wereldbeeld mee en leert hij in vakjes denken. De Groenen pleiten eerder voor vormen van tematisch werk en projektwerk waarbij meer de nadruk gelegd wordt op de samenhang tussen de verschillende vakgebieden. Ook in het hoger onderwijs moet een enggeestige opleiding zoveel mogelijk tegengegaan worden. Tegelijk pleiten de Groenen voor een integrale vorming van kinderen en jongeren: niet alleen het verstand moet ontwikkeld worden, maar ook het lichaam en het gevoelsleven. En binnen de verstandelijke  opleiding moet het kreatief zelf denken meer aan bod komen dan het vervlakkende geheugenwerk. De Groenen willen een onderwijs dat echt de hele persoon vormt. In geen geval mag het onderwijs enkel afgestemd worden op ekonomische noden, de vraag van de bedrijfswereld of de kansen op de arbeidsmarkt. De jongeren van vandaag moeten voorbereid worden op een samenleving waarin ze over een aanzienlijk deel vrije, persoonlijke tijd zullen beschikken. Het onderwijs moet vooral ook aandacht besteden aan de ontwikkeling van kreatieve vaardigheden om met die persoonlijke tijd zinvol om te springen.  Voorstel 83. De opvoeding tot kritisch en autonoom denken moet als eerste prioriteit gelden; daarbij moet de nodige aandacht gaan naar maatschappelijke vorming.  Als Groenen vinden we het zeer belangrijk dat jongeren zich een eigen mening leren vormen over voorbije en aktuele gebeurtenissen. Daarom vragen we dat jongeren zouden leren in een geest van verdraagzaamheid en met open oog voor verschillende interpretaties van feiten en toestanden. Specifieke aandacht vragen de Groenen voor de maatschappelijke vorming. De Groenen willen aan jongeren meer politieke en juridische rechten verlenen, maar verwachten van hen dan ook een aktieve inzet. Dit veronderstelt dat jongeren terdege worden voorbereid op een aktieve participatie in het politieke en sociale leven. Vredesopvoeding, milieu-edukatie en bewustmaking ten aanzien van de Derde-Wereldproblemen moeten hierbij een belangrijke plaats innemen. Deze tema's lenen zich overigens uitstekend voor onderwijsprojekten waarbij de inbreng van verschillende vakgebieden kan geïntegreerd worden. De maatschappijvisie die in leerplannen en handboeken wordt voorgehouden, is in de regel niet in staat om de jongeren attent te maken op de diepere gronden van de huidige krisis en om hen te motiveren voor een aangepast maatschappelijk engagement. In het algemeen wordt in het onderwijs nog altijd ekspliciet of impliciet, het ideaal van de 'groeimaatschappij' gehanteerd en voorgehouden. Een radikale vraagstelling - laat staan invraagstelling - wordt geweerd evenals een systematische behandeling van de alternatieve maatschappij- en toekomstvisies. Dit is o.m. te wijten aan het feit dat in België, in tegenstelling tot wat in andere landen gebeurt, de universiteit weinig of geen leadership biedt (in ekonomische en positieve wetenschappen b.v.). Daar het sekundair onderwijs zijn 'kennisinhouden' aan de universitaire bovenbouw ontleent, heeft dit gemis verstrekkende gevolgen voor de maatschappijvisie die 'via vakken' op school wordt meegegeven.  Een grondige, nieuwe behandeling van fundamentele aspekten van een maatschappijvisie is dringend nodig op alle nivo's van het onderwijs (o.m. van tema's als: welvaart en welzijn, internationale orde, energie, ekologie, vrede, grondstoffen, ekonomische groei,...). Aan de universiteit moet de nodige vrijheid geschapen worden voor alternatief gerichte research en teorievorming.  Kultuur  Voorstel 84. Een groen kultuur beleid moet ieder de kans bieden om zijn eigen persoonlijke mogelijkheden zoveel mogelijk tot ontplooing te brengen.  Door de ontwikkeling van de nieuwe technologieën zullen de meeste mensen in de toekomst meer vrije tijd hebben. De Groenen willen er dan ook voor ijveren om mensen de kans te geven om deze vrije tijd op een persoonlijke en kreatieve wijze in te vullen. Zinvolle vormen van vrijetijdsbesteding moeten alle kansen krijgen om de verdoffende invloed van de groeiende amusementsindustrie te keren. De Groenen willen uitdrukkelijk ingaan tegen de vormen van massakultuur die aansturen op een passieve en spatiebevorderende wijze van zich ontspannen. Zo eisen de Groenen b.v. een onmiddellijk verbod op gruwelvideo's die het gevoelen van medeleven en de realiteitszin bij kinderen doen afstompen. De vrije tijd moet voor de Groenen echt persoonlijke tijd kunnen worden, de tijd waarin mensen tot zichzelf komen en hun eigen mogelijkheden en vaardigheden gaan verkennen. Om dit mogelijk te maken zullen de jongeren van nu moeten voorbereid worden op een kreatief omspringen met vrije tijd. Dit kan door meer kreatieve en artistieke vakken te voorzien in het leerprogramma. Daarnaast moeten leerlingen en studenten terug meer persoonlijk initiatief krijgen (meer autonomie) zodat ze ook daadwerkelijk leren eigen mogelijkheden en talenten uit te bouwen en zelf hun tijdsverdeling te bepalen.  Voorstel 85. Het kultuurbeleid moet speciale aandacht besteden aan de ontvoogding van zwakkere groepen binnen de samenleving.  Ieder mens heeft volgens de Groenen het recht om gelijkelijk deel te nemen aan het kulturele leven van een gemeenschap, om te genieten van kunst en om deel te nemen aan de wetenschappelijke vooruitgang en de vruchten ervan. Kultuur heeft volgens de Groenen te maken met alle aspekten van het menselijke en maatschappelijke leven en mag niet eenzijdig toegespitst worden op een kleine elite. Iedereen moet de kans krijgen om zich op kreatieve wijze te uiten, niet alleen een kleine groep van artistiek uitzonderlijk begaafden. De Groenen willen speciaal aandacht besteden aan kulturele noden van minder bedeelden in onze samenleving. In veel gevallen kan het volstaan de autonome kulturelewaarden in buurten en gemeenschappen terug te stimuleren in plaats van ze verder te marginaliseren. Kultuurcentra en andere voorzieningen moet volgens de Groenen openstaan voor een zo ruim mogelijk publiek, zonder daarom toe te geven aan de verleidelijke tendens tot steeds meer kommercialisering en vervlakking.  Voorstelling 86. Depolitisering van het kultuurbeleid.  De Groenen willen de beginselen die aan de basis liggen van het zogenaamde 'kultuurpakt', nl. de bescherming van filosofische en ideologische minderheden, zeker niet in vraag stellen. Toch stellen we vast dat de toepassing van dit kultuurpakt geleid heeft tot een zeer sterke greep van de traditionele politieke partijen op het sociaal-kulturele gebeuren en tot een sterk doorgedreven verzuiling. De partijpolitieke verzuiling gaat zelfs zo ver dat de partijpolitieke benoemingen wettelijk bepaald worden (bv. door artikel 20 van de kultuurpaktwet).  Daarom willen de Groenen de partijpolitieke kontrole op het kultuurleven vervangen door een reële participatie van de kultuurverenigingen zelf aan het kultuurbeleid, en wel op basis van sociologische realiteiten en niet langer op basis van partijpolitieke aanwezigheid in de Vlaamse Raad of in de gemeenteraad. De Groenen stellen immers vast dat de brede waaier aan kulturele initiatieven en verenigingen geenszins kan gedekt worden door de band met een beperkt aantal ideologische koepels. Ook op het vlak van de politieke vormings- en dokumentatiediensten wijzen de Groenen vormen van eenzijdige bevoordeliging van partij- of zuilgebonden instellingen van de hand. Alle vormingsdiensten van welke strekking ook, hebben recht op eerlijke toelagen volgens Agalev.  Voorstel 87. De gemeentelijke uitgaven voor kultuur moeten een verplicht karakter krijgen; de gemeentelijke kulturele raden moeten geherwaardeerd worden.  De uitgaven voor kultuur op gemeentelijk vlak mogen niet langer beschouwd worden als niet-verplichte uitgaven. Integendeel moet een vast percentage van de begroting voor kultuur gereserveerd worden. Aan de kulturele raden moet een nieuwe impuls gegeven worden zodat zij hun taak als bevorderaars van het gehele kultuurgebeuren in een geest van reëel pluralisme kunnen waar maken. De subsidiepolitiek mag niet langer gevoerd worden met het oog op het in stand houden van de bestaande krachtverhoudingen (door de toelagen af te wegen op partijpolitieke basis of volgens zuiver kwantitatieve kriteria). De betoelaging moet in de eerste plaats een middel vormen om een bepaalde kultuurpolitiek te gaan voeren. De Groenen pleiten daarbij voor het stimuleren van kulturele initiatieven voor kansarmen. Migrantenwerking, buurt- en wijkwerking, e.d. vallen nu bijna steeds uit de (subsidie)boot, terwijl grote verzuilde organisaties (die de subsidies dikwijls niet eens echt nodig hebben) met het overgrote deel van de koek gaan lopen.  Voorstel 88. Bevordering van een sociaal en vernieuwend beleid van de kulturele centra.  De meeste kulturele centra bereiken op dit moment meestal mensen of groepen die reeds in het netwerk zitten van het (verzuilde) verenigingsleven. De Groenen menen dat de kulturele centra zich eerder zouden moeten richten tot een publiek dat moeilijker toegang vindt tot het socio-kulturele werk. Dit veronderstelt een aktief aanbod en een eigen programmering die weliswaar moet inspelen op lokale noden (dus geen louter receptieve opstelling. De volwassenen-edukatie moet daarbij als belangrijke prioriteit gelden. De Groenen pleiten voor een essentieel pluralistische werking van de kulturele centra en willen ook de nadruk leggen op een voldoende innoverend aanbod. Bovendien pleiten de Groenen voor een intern-demokratische werking van de centra, die wat de inhoudelijke werking betreft, in elk geval voornamelijk door de socio-kulturele werkers zelf moet gedragen worden. Ten slotte moet ook onderzocht worden in hoeverre de lokale overheid moet bijgesprongen worden bij het financieren van de kulturele centra.  Voorstel 89. Een subsidiebeleid voor biblioteken, teaters, film, e.d.  De Groenen willen het biblioteekwezen een nieuwe stimulans geven.  Daarom pleiten we om het krisbesluit van 1/7/82 in te trekken, zodat het biblioteekdekreet van19/6/78 verder kan worden uitgevoerd. Dit houdt in dat elke gemeente zijn eigen openbare biblioteek heeft en van de overheid voldoende middelen krijgt om op een efficiënte manier te werken. Op het vlak van het teaterbeleid eisen de Groenen een depolitisering van de Raad van Advies voor Toneelspeelkunst (RAT). Deze raad kan volgen ons beter samengesteld worden uit onafhankelijke specialisten. In geen geval mag de situatie ontstaan dat teaterdirekteurs moeten beslissen over de subsidies die verleend worden aan eigen 'konkurrenten'. Alhoewel van alle teatergezelschappen mag verwacht worden dat ze een gezond finacieel beleid voeren, mag het profijtbeginsel volgens de Groenen niet de voorrang krijgen op sociaal-kulturele kriteria. In die zin veroordelen de Groenen bv. het feit dat o.a. het Nieuw Vlaams Theater, dat zich toelegde op uitsluitend Vlaamse kreaties, van de lijst van te subsidiëren gezelschappen werd geschrapt. Ook ten aanzien van film en televisie willen de Groenen eigen produkten weer kansen bieden in plaats van steeds massaal programma's aan te kopen in het buitenland.  In het algemeen pleiten de Groenen ook voor een degelijk sociaal statuut voor auteurs, muzikanten, kunstenaars en voor een betere bescherming van bv. auteursrechten.  Deze mensen moeten de kans krijgen om hun kreatieve talenten ten volle te ontplooien en ten dienste te stellen van de gemeenschap. Binnen het onderwijs moeten de artistieke vaardigheden meer benadrukt worden. Daarnaast pleiten de Groenen voor een valorisatie van het kunstenonderwijs.  Voorstel 90. Meer overheidssteun voor restauratie en renovatie van monumenten.  De monumentenzorg in België staat nog nergens. Hooguit 3.500 monumenten genieten in België bescherming, tegenover 42.000 in Nederland. Nog steeds worden in ons land historische gebouwen zonder enige skrupules gesloopt, waardoor de kulturele nalatenschap aan onze kinderen en kleinkinderen steeds verder ingekrompen wordt. In Vlaanderen werden hooguit 560 miljoen aan fondsen uitgetrokken voor monumentenzorg (in Nederland voorzag men zowat 5 miljard aan betoelaging). De Groenen stellen voor om de gelden voor monumentenzorg aanzienlijk op te trekken en bovendien restauratiekosten voor eigenaars van beschermde woningen fiskaal aftrekbaar te maken.  Het feit dat het beleid dat afgestemd is op het behoud van ons kultureel en historisch erfgoed de gemeenschap geld kan kosten, en gekompenseerd worden door het feit dat restauratiewerkzaamheden zeer arbeidsintensief zijn. Subisidies zouden bovendien kunnen verstrekt worden op voorwaarde dat bouwbedrijven voor deze werkzaamheden een bepaald percentage werklozen zouden mee inschakelen.  Mediabeleid  De Groenen willen het recht op vrije meningsuiting, zoals dat beschreven staat in onze grondwet, ook daadwerkelijk realiseren door ieder het recht op vrije toegang te verlenen tot de instrumenten van meningsuiting, meer bepaald de massamedia.  In plaats van de media alleen beschikbaar te stellen aan kapitaalkrachtige groepen, politieke partijen, iedeologische zuilen of professionals, willen wij aan alle burgers en verenigingen de kans geven om zich via de media tot hun medeburgers te richten. Doorheen het media-aanbod moet een kontinue en pluriforme informatieverspreiding gegarandeerd worden. Om de kansen op een echte betrokkenheid van de bevolking op het mediagebeuren zo groot mogelijk te maken, willen de Groenen een kleinschaliger media-net en lokale initiatieven (niet-kommerciële vrije radio's e.a.) krachtig ondersteunen.  Voorstel 91. Depolitisering van de BRT.  De Groenen verzetten zich tegen de sterke partijpolitieke invloed in het dagelijks bestuur van de BRT. Het invoeren van een tweede journaal op een kommercieel net dat door partijgebonden dagbladen zal gedragen worden, is volgens Agalev zeker niet van aard om de politisering van het televisiemedium tegen te gaan. Integendeel. Het alternatief is volgens de Groenen een zo pluriform mogelijke berichtgeving op de BRT. De verschillende basisgroepen en sociale bewegingen moeten de kans krijgen om de publieke opinie te bereiken. De BRT moet als informatie- en forum-instrument ter beschikking staan van alle burgers en niet alleen van de grote politieke partijen en hun slippendragers.  Om dit mogelijk te maken moet de Raad van Beheer van de BRT samengesteld worden uit deskundigen uit de mediawereld. De Raad van Beheer moet zich beperken tot het materiële en financiële beheer van de omroep en ze mag niet tussenbeide komen voor wat betreft de programmatie of de inhoud van de verschillende programma's. Voor de Groenen is het geheel onaanvaardbaar dat de Raad van Beheer of de administrateur-generaal van de BRT op aanzet van regering of gevestigde partijen censurerend of sanktionerend optreden. De kritische journalistiek naar het model van Daniël Buyle moet op de BRT mogelijk zijn. De journalist heeft juist de plicht kritische vragen te stellen aan bewindslieden in naam van de kijkers of luisteraars die daartoe zelf de mogelijkheid niet hebben.  De programma's zelf moeten ingevuld worden door een programmaraad die bestaat uit afgevaardigden van het BRT-personeel en uit vertegenwoordigers van de hele waaier van sociale, kulturele en ekonomische stromingen in ons land. Daarenboven moet gewerkt worden aan een systeem waardoor kijkers en luisteraars aktief bij het programmabeleid kunnen betrokken worden, zonder dat dit tot vertrossing leidt (alleen nog programmatie van triviale, maar heel populaire programma's).  Voorstel 92. Een blijvende diversifikatie van het media-aanbod. De perskoncentratie moet doorbroken worden door nieuwe middelen te geven aan groepen die nu niet aan bod komen.  De Groenen menen dat kranten en tijdschriften in het proces van informatie-uitwisseling een belangrijke rol blijven spelen. De audiovisuele media mogen volgens de Groenen de andere media (boek, krant, e.d.) niet in verdrukking brengen, omdat deze media specifieke voordelen kunnen bieden die radio en TV door hun vluchtigheid en oppervlakkigheid ontberen. Daarom dringen de Groenen aan op een verlaging van de BTW op boeken opdat deze konkurrentiëel zouden kunnen blijven.  Daarnaast vormt ook de perskoncentratie een bedreiging voor de pluriformiteit van het persaanbod. Het inhoudelijk en zakelijk aan elkaar koppelen van onafhankelijke dag- en weekbladen brengt steeds een verlies mee in de aangeboden opiniewaaier. Maar ook de bindingen tussen persorganen enerzijds en de bedrijfswereld, kapitaalgroepen, e.d. anderzijds vormen een aantasting van de onafhankelijkheid van de geschreven pers. De Groenen pleiten sterk voor een onafhankelijke pers. Bovendien moet de overheid volgens de Groenen erover waken dat in de samenleving alle meningen voldoende aan bod komen. Voor steunverlening moeten objektieve kriteria opgesteld worden.  Voorstel 93. De wettelijke bescherming van het zwijgrecht voor journalisten.  De zaak Martin Coenen heeft de nood aangetoond aan een wettelijke bescherming van het recht voor journalisten om bronnen van informatie die in de pers gepubliceerd wordt, geheim te houden. Als dit recht niet uitdrukkelijk erkend wordt, wordt het werk van veel vrijwilligersverenigingen die soms geheel afhankelijk zijn van indiskreties om aan de nodige informatie te geraken (gezien de zwijgplicht van de ambtenaren) zo goed als onmogelijk gemaakt. De praktijk bewijst echter dat de inspanningen van deze verenigingen en van journalisten noodzakelijk blijven, omdat de overheid of de gerechtelijke instanties dikwijls in gebreke blijven. Meer zelfs, ze schrikken er niet voor terug om eerder degene die overtredingen aan het licht brengt te vervolgen, dan de overtreders zelf. De Groenen menen dat het zwijgrecht voor journalisten logisch voortvloeit uit de persvrijheid die in ons land geldt.  Wetenschapsbeleid  De technologische ontwikkeling kan niet los gezien worden van de fundamentele en toegepaste wetenschappen, die er de voedingsbodem van zijn. Meer dan we vaak denken staat zelfs de fundamentele wetenschap ten dienste van de industriële ontwikkeling. Fundamentele wetenschap leidt weliswaar tot 'objektieve' waarheid, dat tonen de praktische toepassingsmogelijkheden voldoende aan. Maar de kennis die ontstaat, is maar een deel van datgene wat mogelijk zou zijn. De vragen die gesteld worden, zitten dikwijls sterk ingebed in de maatschappelijke struktuur, en dat geldt nog veel meer voor de financieringsbronnen die het zoeken naar een antwoord mogelijk maken.  Daarbij komt nog de enorme macht en invloed die het militair-industrieel kompleks laat gelden op het fundamenteel en toegepast wetenschappelijk onderzoek. Meer dan een vierde van alle wetenschappers ter wereld verrichten militair onderzoek. Veel andere wetenschappers werken bovendien via indirekte onderzoeksprojekten voor de militairen. Deze research is primair op destruktieve doeleinden gericht. Slechts heel uitzonderlijk komen er ooknuttige nevenprodukten uit voort. Maar in elk geval blijven een groot aantal maatschappelijke vragen en behoeften van onderzoek verstoken, omdat militaire en industriële belangengroepen er geen boodschap aan hebben. (Vergelijk bijvoorbeeld de researchinspanningen voor kleinschalige zonne-energie met deze voor de nukleaire technologie.) Overeenkomstig hiermee wordt ook het onderzoek in de sociale wetenschappen ondergewaardeerd.  De Groenen pleiten voor een verruiming van het wetenschapsobjekt. Dit betekent dat (maatschappelijk belangrijke) onderzoeksvragen die nu niet aan bod komen binnen de moderne wetenschappen een plaats moeten krijgen. Hetzelfde geldt voor wetenschapsdomeinen die op dit moment minder aandacht krijgen, bijvoorbeeld de akupunktuur, de homeopatie. De redenen waarom beide nu niet of minder aan bod komen, kunnen zeer uiteenlopend zijn: omdat ze niet gesteund worden door bepaalde belangengroepen, omdat ze niet gesteund worden door bepaalde belangengroepen, omdat ze niet passen binnen de maatschappelijke struktuur waarin de huidige wetenschap ingebed is, omdat ze niet in de lijn liggen van de overheersende ideologieën, enzovoort. Voorwaarde voor deze verruiming van het wetenschapsobjekt is dat het fundamenteel onderzoek in elk geval onafhankelijk moet zijn van de sponsoring door producenten en belangengroepen. In het algemeen moet er een open houding bestaan ten aanzien van nieuwe maatschappelijke vragen en nieuwe invalshoeken m.b.t. een gegeven problematiek.  Net zoals de huidige wetenschapsbeoefening sterk in een bepaalde richting gedreven wordt, is ook vooral de analyserende benadering aan bod gekomen en veel minder de holistische benadering. (Met analyserende benadering wordt bedoeld dat de werkelijkheid  wordt bestudeerd door ze in steeds kleinere deeltjes op te splitsen. De holistische benadering daarentegen bestudeert het geheel en niet geïsoleerde delen.) Zo krijgt vooral het onderzoek naar de behandeling van kanker aandacht, en veel minder het onderzoek dat het kompleks van oorzaken bekijkt. Zo wordt het effekt van elk nieuw pesticide op het milieu en de gezondheid afzonderlijk bekeken en niet het globale effekt van chemicaliën in onze omgeving. Wij onderschatten de moeilijkheidsgraad niet om tot een wetenschappelijk verantwoorde holistische benadering te komen. Een wederzijdse aanvulling van een analyserende en een holistische benadering zou evenwel de huidige eenzijdigheid kunnen doorbreken.  Tenslotte moet nog iets gezegd worden over de zogenaamde 'waardenvrijheid' van de wetenschap. Tegenover de maatschappelijke bepaaldheden van de fundamentele (eksakte) wetenschappen staat meestal de opinie van de wetenschapper die zijn bedrijvigheid als neutraal en waardenvrij, als de enig mogelijke vorm van wetenschapsbeoefening ervaart. De link met bepaalde maatschappelijke opties wordt niet of onvoldoende duidelijk gelegd. Ook de Groenen pleiten niet voor 'waardenvrije' wetenschap. Wel is ons streefdoel:  (1) dat de fundamentele wetenschapper duidelijk zou weten en kiezen in welke maatschappelijke opties zijn werk kadert;  (2) dat de keuze om bepaalde vormen van wetenschappelijk onderzoek te steunen in eerste instantie bij de bevolking zou liggen of bij haar demokratische vertegenwoordigers, en niet bij industriële of militaire belangengroepen.  Voorstel 94: heroriëntering van het wetenschappelijk onderzoek naar sociale en ekologische  noden.  Zowel de overheid als de privésektor investeren belangrijke bedragen in toegepast onderzoek. Naast het onderzoek aan de universiteiten en in de eigen onderzoeksinstellingen geeft de overheid subsidies aan bedrijven via IWONL, Fonds voor Prototypes, sektoriële programma's enzovoort. Ook fiskale stimuli (belastingvrijstellingen, versnelde afschrijvingen) worden toegepast. Vermits het doel van het onderzoek hier wel duidelijker kan omschreven worden, kan de overheid ook kriteria hanteren.  T.a.v. het eigen onderzoek moet de overheid haar research-inspanningen richten op maatschappelijke behoeften die via de industriële produktie niet of onvoldoende aan bod komen. De algemene doelstellingen van het onderzoeksveld zouden in het parlement moeten goedgekeurd worden. Daaruit moeten dan kriteria afgeleid worden waaraan overheidsresearch zou moeten beantwoorden. De Groenen zullen hier ijveren voor kriteria als: milieu- en grondstofvriendelijke technologie, ekologische landbouwmetoden en emanciperend sociaal onderzoek. Een minimum-eis op korte termijn is dat minstens een redelijk deel van de onderzoeksgelden in deze zin georiënteerd worden. Gelden voor onderzoek dat rechtstreeks en uitsluitend voor militaire toepassingen bestemd is, moet geblokkeerd worden.  Ta.v. het onderzoek in de privésektor moet de overheidssteun selektiever aangewend worden, namelijk alleen voor onderzoek dat duidelijk aan de gestelde kriteria beantwoordt. Research binnen het bedrijf kan moeilijk aan allerlei kontrolemaatregelen onderworpen worden, wel zal er een zekere spontane heroriëntering plaatsvinden door o.m. een produktpolitiek, een energiepolitiek, enzovoort, waarbij bedrijven ook kommercieel belang zullen krijgen bij milieuvriendelijke, energiebesparende, arbeidsintensieve, enzovoort produkten.  Voor een echte demokratie vanuit de basis  Een beleid dat rekening houdt met gewone mensen  Demokratie is niet alleen een bolletje zwart maken om de zoveel jaren. In een echte demokratie worden mensen voorturend betrokken bij de beslissingen, wordt het beleid afgestemd op de behoeften die de mensen zelf naar voor brengen.  De Groenen streven naar een demokratische samenleving waarin iedere burger volwaardig aan bod kan komen. Het is voor ons uitermate belangrijk dat ieder burger daadwerkelijk de kans krijgt om zijn politieke rechten te laten gelden, en dat ieder deel kan hebben aan het beleid dat mee zijn leven bepaalt. Daarom streven wij in de eerste plaats naar een verruiming en verfijning van de bestaande demokratische instellingen die momenteel verstard zijn en veel te centralistisch georganiseerd zijn. De politieke beslissingsorganen moeten voor iedereen toegankelijk worden gemaakt, zodat er niet langer over de hoofden van de mensen heen beslist wordt. Omdat wij op alle nivo's weer de mensen aan de basis (in de lokale gemeenschappen, de direkt betrokkenen) willen laten beslissen, spraken wij van de basisdemokratie als één van onze belangrijkste doelstellingen. De staatshervorming van 1980 heeft de kans op zo'n 'groene demokratie'  kleiner dan ooit gemaakt: de gewestvorming leidt integendeel tot meer ondoorzichtigheid, tot immobilisme, tot partijpolitisering van de grondslagen van de rechtsstaat, tot het onvermogen de belangrijkste problemen op te lossen...  De afstand tussen politiek en burgers is groter dan ooit geworden: basisgroepen komen op voor een beter leefmilieu, voor een vredesgericht buitenlands beleid, een open en inspraakgerichte demokratie, radikale sociaal-ekonomische hervormingen... en de politiek  blijft twisten over benoemingen, kommunautaire kwesties... Het streven naar een open, dynamische en demokratische samenleving heeft plaats gemaakt voor paternalisme, verzuiling, volmachten, ...  Een basisdemokratische samenleving is integendeel een samenleving waarin de partijpolitiek en de verzuiling niet langer het maatschappelijk leven overwoekeren. Naast de konkrete initiatieven die we reeds voorstelden om tot ontzuiling te komen in de gezondheidszorg, het onderwijs, het kultuur- en mediabeleid, willen de Groenen ook ingaan tegen de wildgroei van politieke benoemingen, het politiek dienstbetoon (dat de gewone sociale hulpverlening in de verdrukking brengt), de verborgen vormen van partijfinanciering, de loodzware kabinetten, de belangenverstrengeling...  De Groenen pleiten voor een demokratisch federalisme, dat de kulturele verscheidenheid erkent en respekteert en waarin alle beslissingen genomen worden door beslissingsorganen zo dicht mogelijk bij de plaatselijke bevolking of de betrokkenen. De Groenen wijzen het kommunautaire opbod tussen de gemeenschappen met klem van de hand. Wij pleiten daarentegen voor een meerpolig federalisme dat duidelijk gebaseerd blijft op solidariteit tussen de geledingen en openheid en inspraak voor de burgers. Wij weigeren mee te werken aan projekten die de staat willen hervormen enkel en alleen door het Belgisch centralisme te vervangen door een nog strakker Vlaams of Waals centralisme, dat wars is van elke solidariteit. Federalisme moet integendeel leiden tot meer autonomie voor de basis en meer solidariteit.  Een basisdemokratische ordening van de samenleving moet ook op het ekonomisch vlak gestalte krijgen. Dit kan door een decentralisatie van de produktie en de verdeling van goederen en diensten en door een demokratisering van het bedrijfsleven. De Groenen willen ook meer autonome vormen van produktie stimuleren binnen kleinschalig georganiseerde bedrijfjes en koöperatieven en binnen vormen van informele zelfvoorziening.  Tenslotte pleiten de Groenen voor meer rechten voor jongeren in onze samenleving, voor een verdere emancipatie van mannen en vrouwen uit de hen beklemmende klassieke rolpatronen en voor een volwaardige integratie van de gastarbeiders in ons land. Dit vanuit het fundamentele uitgangspunt dat iedereen, ongeacht leeftijd, sekse (of seksuele voorkeur), nationaliteit of huidskleur in onze samenleving volwaardig aan bod moet kunnen komen en alle kansen moet krijgen om de eigen persoon volgens eigen inzicht en overtuiging zo goed mogelijk tot ontplooiing te brengen.  Voor een verruimde en verfijnde demokratie  Onze politieke demokratie zit in een zware krisis. Het beginsel van de demokratische vertegenwoordiging is verstrikt geraakt in vormen van centralisme, burokratie en belangenverstrengeling. De politiek wordt bepaald door belangengroepen en specialisten. Inspraak vanuit de basis, laat staan een aktieve deelname van gewone mensen aan het beleid dat hen aanbelangt, blijkt meestal onmogelijk te zijn. Verkiezingen zijn nog slechts een schijnvertoning, een geruststellend ritueel: de demokratie is tot schijndemokratie geworden.  De Groenen zetten zich radikaal af tegen hen die in deze toestand berusten of zelfs het laatste restje demokratie willen opheffen (bv. door met volmachten te gaan regeren). Zij willen het wagen, om juist in deze krisssituatie, te kiezen voor een verruiming en een verfijning van de demokratie; wij zijn duidelijk niet voor minder, maar voor meer demokratie!  Allereerst willen we de bestaande demokratie verruimen tot een basisdemokratie, die ieder mens persoonlijk aan het woord laat komen. De Groenen durven nog te geloven in het gezonde verstand en in de zin voor alternatief bij de gewone mensen. Wij aanvaarden niet dat politici hun kiezers als kleine kinderen behandelen die hoogstens vatbaar zijn voor simpele gevoelsargumenten of geraffineerde verleidingskampagnes. De demokratische besluitvorming aan de basis is maar mogelijk binnen een gedecentraliseerde struktuur: de beslissingen moeten zo dicht mogelijk bij de belanghebbenden getroffen worden. Daarom opteren wij voor een model van integraal federalisme. Hiermee bedoelen we konkreet dat aan de laagste beslissingsnivo's (die het dichtst bij de bevolking liggen, bv. de buurt, het wijkkomitee) zoveel mogelijk bevoegdheden en werkingsmiddelen moeten gegeven worden. Men mag slechts die beslissingen aan hogere nivo's overlaten die op het lagere nivo echt niet kunnen behandeld  worden.  Tegelijk moeten we de huidige demokratie ook verder verfijnen. De demokratische instellingen moeten volgens ons sociale instrumenten zijn die door alle burgers, en speciaal ook door de minst bedeelden kunnen gehanteerd worden. Iedere burger moet zijn stem kunnen laten horen, moet kunnen deelnemen aan de politieke besluitvorming.  Dit moet ook mogelijk zijn in de perioden tussen de verkiezingen!  De overheid heeft dan ook steeds een voorlichtingsplicht: de burgers moeten op een ernstige manier geïnformeerd worden zodat ze een oordeel kunnen vellen over zaken die ook hen aanbelangen.  Principieel eisen we ook dat het partijgericht stemmen meer en meer zou vervangen worden door een inhoudelijk of tematisch stemmen (bv. niet voor of tegen de CVP, maar voor of tegen de nieuwe kernraketten) en dat alle vormen van vertegenwoordiging zoveel mogelijk zouden aangevuld worden door vormen van direkte demokratie (bv. door referenda met reële beslissingsmacht).  Het uiteindelijk doel van een verfijnde en verruimde demokratie moet erin bestaan om het informeel netwerk van maatschappelijke relaties tussen mensen, groepen en gemeenschappen zoveel mogelijk vrij spel te laten. De overtollige staatsbemoeienis moet op alle nivo's teruggedrongen worden om ruimte te laten voor meer natuurlijke 'samen-levings'-verbanden.  De Groenen willen in de eerste plaats de samenhorigheid in buurten en wijken, binnen kerngezinnen en uitgebreide gezinnen, binnen koöperaties en vrije verenigingen opnieuw alle kansen geven.  Voorstel 95: een wettelijke regeling van de openbaarheid van bestuur en het recht op inspraak en participatie van alle burgers.  Een eerste en belangrijke voorwaarde voor een demokratische samenleving waarin de burgervolwaardig kan participeren, is een algemene openbaarheid van bestuur. Deze openbaarheid moet in de grondwet worden ingeschreven.  De beperkingen op deze openbaarheid moeten nauwkeurig en beperkend worden omschreven (bescherming van het privé-leven). Alle dokumenten die met het bestuur te maken hebben, moeten voor alle burgers, zonder enige voorwaarde ter inzage zijn. Ook alle vergaderingeen van gemeenteraden, parlement, ... moeten voor het publiek vrij toegankelijk zijn.  Het behoort tevens tot de taak van de overheid bepaalde informatie uit eigen beweging aktief te verspreiden. Daarnaast dienen de burgers ook meer mogelijkheden te krijgen om tussen twee verkiezingen in, hun stem te laten horen. In de wet moeten garanties ingeschreven worden voor de inspraak van de bevolking (via hoorzittingen, spreekrecht op vergaderingen enz.) rond bepaalde tema's.  Bovendien moeten procedures vastgelegd worden voor de oprichting van adviesorganen op  aanvraag van (een deel van) de bevolking. De bevoegdheid en taken van deze adviesraden kunnen via afsprakennota's met de betreffende overheid bepaald worden.  Voorstel 96: een verbod op politieke kumulatie.  Een echte demokratie streeft naar het spreiden van bevoegdheden en verantwoordelijkheden over velen. Een parlementslid bijvoorbeeld kan, wanneer hij of zij ook in de gemeenteraad zetelt, in een moeilijk parket raken bij belangenkonflikten tussen de centrale overheid en de lokale gemeenschap en zal ook praktisch minder tijd hebben om beide mandaten ten volle uit te oefenen.  De Groenen vragen een verbod van welke kumulatie van politieke mandaten dan ook. Een gemeenteraadslid kan in principe niet tevens in het parlement of de provincieraad zetelen, enz... Evenmin kan een politiek mandataris een bestuursfunktie uitoefenen in een door de gemeenschap betoelaagde vereniging: ook hier zou een ongezonde belangenverstrengeling optreden. Daarenboven eisen de Groenen dat van alle politieke mandatarissen zou bekend gemaakt worden over welke inkomsten zij beschikken, en welke de oorsprong daarvan is, en in welke raden, kommissies, beheerraden, ... zij zetelen.  Voorstel 97: het statuut van de politieke partijen wettelijk regelen.  Politieke partijen zijn belangrijke aktoren in de samenleving: zij hebben een zeer grote invloed op de besluitvorming en op hetgeen in onze samenleving gebeurt. Voor de burgers zijn partijen tevens belangrijke instrumenten langs dewelke zij de mogelijkheid hebben aan het beleid deel te nemen. Partijen hebben echter de slechte gewoonte zich bezig te houden met alles en nog wat, en vooral met dingen waar zij zich niet hoeven mee bezig te houden (dienstbetoon, benoemingen, ...). De Groenen vragen daarom dat het statuut van de politieke partijen wettelijk zou worden geregeld. In deze regeling dienen bepalingen te worden opgenomen betreffende de taken van de partijen, minimale interne demokratie, de financiering van de partijen, een reglementering van de wijze waarop verkiezingskampagnes worden gevoerd en gefinancierd.  Voorstel 98: de stemplicht vervangen door een stemrecht.  Om de x tijd moeten alle kiezers naar de stembus, of ze het nu willen of niet. Een demokratie waarin niemand verplicht is te stemmen, maar wel voor iedereen de mogelijkheid bestaat, zal de kiezers aanzetten tot een meer bewuste keuze, en zal de partijen ertoe nopen de burgers tot stemmen te motiveren, hetgeen de eerlijkheid van de verkiezingen enkel ten goede kan komen.  Voorstel 99: het inschrijven van het volksreferendum in de grondwet.  Om de direkte demokratie op alle nivo's zoveel mogelijk te verzekeren, willen de Groenen het recht inschrijven in de grondwet om een volksreferendum met reële beslissingsmacht te organiseren op elk nivo (in de gemeente, in de provincie, het gewest, nationaal). De Groenen gaan ervan uit dat als de bevolking verantwoordelijk genoeg wordt geacht om zich bij de verkiezingen over een hele reeks van beleidsmaatregelen tegelijk uit te spreken, men haar onmogelijk onbevoegd kan verklaren om over één enkel onderwerp haar mening kenbaar te maken en een beslissing te forceren. Het initiatiefrecht om een referendum uit te lokken moet principieel open staan voor alle burgers mits aan bepaalde voorwaarden voldaan wordt (aantal handtekeningen naargelang het nivo waarvoor men een referendum aanvraagt, e.d.). Bepaalde materies kunnen niet via referenda beslist worden (belastingen, grensafbakening). Als eerste initiatief in die zin eisen de Groenen een referendum over de plaatsing van kernraketten op Belgisch grondgebied.  Voorstel 100: strukturele en financiële doorzichtigheid van alle publieke en semi-publieke organisaties en van alle betoelaagde privé-organisaties.  Strukturele ondoorzichtigheid werkt verstarring in de hand en remt mogelijke vernieuwingen af. De gewone man voelt zich machteloos tegenover het onontwarbare machtskluwen dat zijn leven mee bepaalt en wordt uiteindelijk apatisch: je kan er toch niets aan veranderen... het zijn toch allemaal zakkenvullers...  Meer duidelijkheid leidt tot meer verantwoordelijkheid en biedt ook meer edukatieve mogelijkheden. In die zin wijzen de Groenen op de voorlichtingsplicht van de overheid. Ons stelsel van sociale en minimumuitkeringen bv. is zo kompleks en stelt zoveel administratieve eisen, dat duizenden gezinnen en alleenstaanden nog steeds door de mazen van het net vallen. Financiële doorzichtigheid is dan weer een eerste voorwaarde  als men tot een rechtvaardige politiek van inkomensherverdeling wil komen. De gevestigde machten verdedigen de bestaande ondoorzichtigheid, omdat zij daar alle belang bij hebben (verborgen vormen van korruptie en belangenversmelting).  In onze moderne informatikamaatschappij is echt relevante informatie (informatie die reële kansen biedt op inspraak en verandering) uiterst schaars. Meer teleteksten zullen hier niets aan verhelpen, als de politieke wil blijft ontbreken om de burger terdege te informeren.  Voorstel 101: herwaardering van het parlementair werk.  Er worden steeds meer bevoegdheden toegekend aan de technokratisch beter uitgeruste regeringsinstanties en de centrale administraties. De rol van direkt verkozen lichamen als kamer en senaat wordt herleid tot die van één drukkingsgroep temidden van vele. De reële macht ligt bij partijbesturen (partikratie), bij grote ondernemingen, bij beroepsorganisaties, vakbonden, het Verbond van Belgische Ondernemingen, het Vlaams Ekonomisch Verbond, enz. Vele diskussies van algemeen maatschappelijk belang (bv. het afsluiten van technologie-akkoorden) worden uitgevoerd door regering en afgevaardigden van de sociale partners. Reële inspraak van de gehele bevolking is daardoor een fiktie geworden. De doorzichtigheid van de traditionele wetgevende organen (kamer en senaat: waar alle wetsontwerpen en debatten openbaar zijn) is meer en meer vervangen door een technokratische besluitvorming binnen ministerkomitees of ondoorzichtige parastatalen.  Vooral de inflatie van ministeriële kabinetten loopt volgens de Groenen de spuigaten uit. Op deze manier is men erin geslaagd een verdubbeling van de administratie tot stand te brengen. De Groenen menen dat elk minister slechts enkele persoonlijke medewerkers tot zijn beschikking moet krijgen en dat daarnaast de band met de ministeries terug nauwer moet aangehaald worden. Daarnaast moeten de parlementairen die het beleid van de regering moeten kontroleren meer personeel en werkingsmiddelen krijgen. Enkel op die manier kan een betere werking van de demokratie verzekerd worden.  De kontrole van het parlement op de regering moet volgens de Groenen versterkt worden. Dit kan bv. door de kontrole van het Rekenhof op een deel van de gedane uitgaven te vervangen door een visum vooraf op alle uitgaven. Het Hoog Comité van Toezicht waarmee de administratie zichzelf kontroleert, moet overgeheveld worden van de diensten van de eerste minister naar het parlement. Ook het Planburo moet onder het parlement resorteren en moet zijn deskundigheid ten dienste van de hele gemeenschap stellen. Ten slotte moet een parlementaire ombudsdienst opgericht worden waar alle burgers terecht kunnen wanneer om het even welke overheid hun rechten niet nakomt.  Voorstel 102. Geen politieke benoemingen; spreekplicht i.p.v. zwijgplicht voor ambtenaren.  De openbare ambtenaar kan volgens ons, op alle nivo's van de samenleving, in dienst van de burgers en van de demokratie, een centrale rol spelen. Als zijn onafhankelijkheid van politieke partijen en belangengroepen gegarandeerd kan worden, zal hij zichzelf en zijn funktie meer kunnen achten en zullen ook de burgers hem leren respekteren. Ook hier moet dus de scheiding van de machten hersteld worden. Door het openbaar ambt bovendien zoveel mogelijk te decentraliseren, zal de ambtenaar ook dichterbij de burgers komen te staan waarvoor hij verantwoordelijk is. Een meer persoonlijke en vertrouwelijke relatie met de ambtenaar kan in vele gevallen de anonieme dienstverlening van de verschillende burokratische en dikwijls van de burgers vervreemde diensten doorbreken. Gezien de gemeenschap recht heeft op de informatie waarover de ambtenaren beschikken, pleiten de Groenen voor een spreekplicht in plaats van een zwijgplicht voor ambtenaren.  In samenhang met het voorgaande dient ervoor gezorgd dat alle ambtenaren op alle nivo's aangeworven worden en bevorderd worden volgens strikt objektieve kriteria. Alle aanwervingen dienen te gebeuren na vergelijkende eksamens, ingericht door het Vast Wervingssekretariaat. Ook de tijdelijke of vervangingsbetrekkingen kunnen enkel worden toegewezen na een vergelijkende proef. Alle mechanismen (primo nominatus, BTK'ers...) die het mogelijk maken deze regeling te omzeilen, moeten uit de wetten, dekreten en besluiten worden gehaald. Deze regeling geldt eveneens voor het personeel van de parastatalen. Naast het centrale Vast Wervingssekretariaat voor het personeel van de centrale overheden dienen provinciale afdelingen van deze dienst te worden opgericht, waarlangs provincies en gemeenten hun aanwervingen dienen te laten verlopen. De uiteindelijke beslissing tot aanwerving gebeurt door de bevoegde overheid, mits de resultaten van de vergelijkende proef zijn openbaar gemaakt. Vanaf de vijfde dag na de proef (minstens 10 dagen voor de beslissing), tot 40 dagen na de beslissing dienen alle resultaten van de vergelijkende proef voor alle belanghebbenden ter inzage te zijn. Ook voor de bevorderingen geldt een gelijkaardig systeem. De enige kriteria bij de bevordering kunnen zijn: anciënniteit en vergelijkende eksamens. Het beoordelingssysteem zoals het nu bestaat (en dat arbitrair is) moet worden afgeschaft.  Meer autonomie voor de gemeenten  Als Groenen zijn we voor een federale opbouw van de samenleving van onder naar boven toe. Decentralisatie is een noodzakelijke voorwaarde voor een meer persoonsgerichte demokratie. Ons ideaal van basisdemokratie moet dan ook in de eerste plaats waargemaakt worden op gemeentelijke schaal. Om dit mogelijk te maken, moet er echter veel veranderen, ook in de nationale en gewestelijke besluitvorming.  Voorstel 103: heropdeling van mastodont-fusiegemeenten. Bevordering van de federatie van gemeenten.  Gemeenten moeten groot genoeg zijn om ekonomisch en ekologisch leefbaar te zijn. Anderzijds mogen gemeenten volgens de Groenen geen onoverzichtelijke agglomeraten vormen die totaal willekeurig zijn samengesteld (zonder rekening te houden met de plaatselijke bevolking, met bestaande buurten en wijken). De Groenen blijven zich verzetten tegen mastodont-fusiegemeenten zoals veel-te-groot-Antwerpen of -Gent. De Groenen vragen een heropdeling van te grote fusies in kleinere gemeenten. De Groenen pleiten evenzeervoor solidariteit tussen verschillende gemeenten of wijken, maar niet ten koste van de gemeentelijke autonomie. In monsterachtige fusiegemeenten als Antwerpen gaat de centralisatie van het bestuur duidelijk ten koste van de bereikbaarheid voor gewone mensen. Bovendien worden demokratische inspraak en participatie op dergelijke grote schaal gewoon een lachertje. De oplossing is niet het installeren van vormen van schijndecentralisatie zoals de distriktsraden.  De Groenen menen dan ook dat in een aantal gevallen de centralistische fusie-gedachte moet opgegeven worden en vervangen door de idee van een federatie van gemeenten.  Voorstel 104: het gemeentelijk kiesstelsel moet worden gedemokratiseerd.  Het huidige kiesstelsel op gemeentelijk vlak (Imperiali) bevoordeelt in grote mate de grote politieke formaties. Dit stelsel moet worden vervangen door een stelsel van evenredige vertegenwoordiging: het stelsel D'Hondt, dat ook van toepassing is voor parlementsverkiezingen.  Voorstel 105. Meer autonomie voor wijken en buurten.  Ook voor de fusie waren de verschillende gemeenten te groot om inspraak vanuit alle delen van de gemeente echt mogelijk te maken. Als Groenen ijveren we voor meer autonomie voor wijken en buurten. Verschillende bevoegdheden die nu door de gemeente waargenomen worden, zouden kunnen overgelaten worden aan buurt- en wijkraden die liefst zo dicht mogelijk aansluiten bij de reeds bestaande wijkkomitees of buurtwerkingen, op voorwaarde dat deze ook open staan voor alle bewoners. We denken dan bv. aan beslissingen inzake ruimtelijke ordening, beheer van natuur- en kultuurpatrimonium, verkavelingen, sport- en kultuurleven, bejaarden- en gehandikaptenzorg, enz.  Ook hier geldt dus weer het principe dat wat op een lager nivo (zo dicht mogelijk bij de bevolking) kan gebeuren, daar ook moet gebeuren. De gemeenteraad behoudt dan een beperkte, maar reële bevoegdheid: een koördinerende funktie op gemeentelijk vlak en een bemiddelende funktie op het vlak van de samenwerking tussen verschillende gemeenten, tussen de gemeente en hogere overheden.  Voorstel 106. De gemeente moet het beslissingsnivo zijn voor alle gemeentelijke materies. Alleen een beperkt aantal duidelijk omschreven bevoegdheden die de invloedssfeer van de gemeente overstijgen, worden overgedragen aan hogere beslissingsnivo's.  Meer autonomie voor de gemeente, laat staan voor wijken of buurten, blijft een mooie wensdroom als de huidige gemeentewet niet wordt aangepast. De vaagheid van de term 'gemeentelijke belangen' in die wet en de bemoeizucht van de hogere overheden (op dit ogenblik vooral de Vlaamse Executieve) tonen duidelijk aan dat een autonoom lokaal bestuur vandaag een pure fiktie is. De macht zit gecentraliseerd in Brussel, in grote ministeriële kantoorgebouwen, waar men ver van de plaatselijke bevolking en zonder enige kennis van de plaatselijke omstandigheden, blindweg beslist over mensen en hun omgeving. Als Groenen zetten we ons radikaal af tegen deze vormen van abstrakt burokratisch bestuur. Wij eisen een konkreet beleid dat rekening houdt met echte mensen en hun onmiddellijke noden. Dit kan enkel op kleinere schaal.  Door het gemeentelijk belang ondergeschikt te maken aan een vaag gehouden 'algemeen belang', trekt de hogere overheid gemeentelijke bevoegdheden (bv. Inzake kultuur-, jeugd-, welzijnsbeleid) naar zich toe die het best op het plaatselijk nivo hadden kunnen blijven. Op dit moment is de gemeente op haast geen enkel terrein de enig bevoegde instantie. De Groenen willen de gemeenten bevoegd maken voor alle vormen van eerstelijnsdienstverlening. Zo bv.:  - de zorg om het basisonderwijs,  - de eerstelijnsgezondheidszorg,  - de eerstelijns-welzijnsvoorzieningen,  - de verkeersveiligheid (ook op provinciale en rijkswegen),  - het lokaal kulturele leven en jeugdverenigingsleven,  - lokale werkgelegenheidsinitiatieven.  Voorstel 107. Meer financiële autonomie voor de gemeenten; minstens 20% van de rijksbelastingen moet aan het Gemeentefonds toekomen of omgevormd worden tot gemeentelijke belastingen.  Zelfs een perfekte wetgeving kan de gemeentelijke autonomie niet waarborgen, als er niets veranderd wordt aan de financiële afhankelijkheid van de gemeenten van toelagen van de hogere overheid, als de onzekerheid i.v.m. de vaste inkomsten (bv. via het Gemeentefonds) blijft en als deze inkomsten dan nog eens voortdurend worden afgeroomd. Opteren voor basisdemokratie betekent in wezen ook kiezen voor subsidiëring van onderuit. De gemeente heeft als eerste het recht om belastingen te heffen om tegemoet te komen aan de algemene noden van haar bevolking. Wettelijk kan voorzien worden welk deel van deze gelden moet overgeheveld worden naar de hogere beslissingsnivo's. Maar het initiatief gaat in principe uit van de gemeentelijke en niet van de nationale overheid.  Het is voor de Groenen dan ook onaanvaardbaar dat de hogere overheid de lasten van het sociaal en ekologisch wanbeleid dat ze voert voortdurend afwentelt op de lokale besturen. Van de gemeenten, wordt verwacht dat ze meer taken vervullen, terwijl ze daartoe steeds minder middelen krijgen. Op hun beurt worden de gemeenten dan verplicht om hun stijgende kosten te verhalen op de mensen zelf (bv. via een verhoging van de aanvullende belasting op de personenbelasting of van de gemeentelijke opcentiemen). Het besparingsbeleid t.a.v. de gemeenten is er wel in geslaagd de gemeentefinanciën op korte tijd te saneren, maar dan wel ten koste van een groot stuk lokale dienstverlening. Vooral in de welzijnssektor komt dit dikwijls schrijnend tot uiting.  Voorstel 108. Herwaardering van de gemeenteraad. Sluitende afspraken met inspraak- en participatie-organen.  Het heeft geen zin te streven naar gemeentelijke autonomie, als deze autonomie in handen valt van een kleine beslissingskern: het kollege van burgemeester en schepenen. De gemeenteraadszittingen zijn in de meeste gevallen herleid tot het meerderheid-tegen-minderheid goedkeurenvan het door het kollege voorgesteld beleid. We stellen dan ook vast dat veel beslissingen individuele belangen dienen en het belang van de betrokken mensen gewoon negeren.  De gemeenteraad moet voor de Groenen weer de plaats worden waar over alle belangrijke problemen in de gemeente kan gepraat worden. Ook gewone burgers moeten er binnen bepaalde perken spreekrecht hebben. Het wettelijk inzagerecht van gemeenteraadsleden moet ook in de praktijk toegepast worden en moet volgens de Groenen zelfs uitgebreid worden tot een inzagerecht voor alle burgers van alle dokumenten die te maken hebben met het bestuur van de gemeente.  De gemeenteraad moet bevoegdheden en middelen kunnen afstaan aan wijkraden, maar ook aan inspraak- en participatie-organen die burgers bijeenbrengen rond een bepaald thema (bv. milieuraad, gehandikaptenraad, kultuurraad, sportraad, werkgroep emancipatiebeleid, stuurgroep lokale ekonomie, enz.): dit kan op basis van sluitende afsprakennota's waarin de taakverdeling tussen de gemeenteraad en het inspraak- of participatie-orgaan wordt vastgelegd. Daarbij spreken we over 'inspraak' als het gaat om organen die enkel als doel hebben het beleid van de gemeenteraad zelf met deskundige adviezen en uitgewerkte voorstellen te ondersteunen en over 'participatie' als het gaat om een groep burgers die zelf een deel van de opdracht van de gemeenteraad op zich nemen.  Voorstel 109. Afschaffing van gemengde interkommunales en demokratisering van zuivere  interkommunales.  De Groenen staan zeer kritisch t.a.v. de interkommunale maatschappijen die over de gemeentegrenzen heen bepaalde diensten van algemeen nut (bv. de distributie van elektriciteit of water) verzekeren. Niet omdat wij de samenwerking tussen verschillende gemeenten in vraag stellen, maar omdat in de praktijk blijkt dat de interkommunales dikwijls afbreuk doen aan de gemeentelijke autonomie en bijna steeds ontkomen aan de demokratische kontrole van de bevolking. Vooral op de 'gemengde' interkommunales (waaraan zowel de gemeentelijke overheden als privé-vennoten deelnemen) hebben de meeste gemeenteraden, laat staan de burgers, geen vat meer. Door het relatief overwicht van de partikuliere belangen (dikwijls onlosmakelijk verbonden met de belangen van raadsleden) wordt niet het belang van de verbruikers gediend, maar het privé-belang. Het gevolg is een dikwijls asociaal beleid van deze instellingen, die toch het statuut hebben van verenigingen tot nut van het algemeen. Het scherpste voorbeeld van deze asociale opstelling vinden we in de drieste ingrepen van interkommunale maatschappijen voor gas of elektriciteit in het geval van wanbetaling. De leidingen worden meteen afgesloten, zonder enige konsideratie voor de sociale omstandigheden van de persoon in kwestie. Zo werden aan kansarmen, bejaarden, doppers in volle wintertijd deze elementaire nutsvoorzieningen ontnomen.  Daarbij komt nog dat de interkommunales de trieste reputatie hebben verworven dat ze voor de gemeenten een diskreet middel zijn om zich door de bevolking te laten financieren. De wet van 1 maart 1922 laat immers toe dat op de rug van de verbruikers winsten kunnen overgeheveld worden naar de gemeenten. Op deze wijze hebben de gemeenten er alle belang bij om de verbruikers meer te laten verbruiken en meer op kosten te jagen. Want daar halen zij meer dividenden uit. Tenslotte zijn ook de misbruiken binnen de interkommunales genoegzaam bekend: gemeenteraadsleden strijken hoge zitpenningen, vaste vergoedingen en andere voordelen op en worden op deze wijze eigenlijk omgekocht om het beleid van de privé-partner kritiekloos te slikken. Een beleid dat in het geval van de elektriciteitsmaatschappijen bv. neerkomt op het promoten van elektrische huisverwarming, energieverspilling en ... meer kernenergie. Ook zuivere interkommunales gaan wat dit betreft niet vrijuit. Ook hier is de belangenverstrengeling reëel. De Groenen dringen dan ook aan op meer openheid en een reële beslissingsmacht van de gemeenten binnen alle interkommunales (bv. door een afschaffing van het veto-recht van de privé-partner) en op het niet-verlengen van kontrakten met gemengde interkommunales.  Een demokratisch federalisme.  Voorstel 110. Een meerpolig basisdemokratisch federalisme in plaats van een nieuw Vlaams en Waals centralisme. Een volwaardige uitbouw van de gemeenschappen, o.a. door een onmiddellijke federalisering van alle onderwijsmateries.  De gewestvorming zoals zij in België na 1980 werd verwezenlijkt is niet langer houdbaar of werkbaar. Zij leidt tot immobilisme, separatisme en nieuwe vormen van centralisme. Zij maakt de instellingen nog veel ondoorzichtiger als voorheen en leidt tot een partijpolitisering van de grondslagen van de samenleving. Zo dreigt er een nieuwe unitaire Vlaamse staat tot stand te komen waarin de traditionele partijen nog arroganter en met nog meer onverdraagzaamheid kunnen huis houden.  De Groenen streven naar een staatshervorming die daadwerkelijk tot meer demokratie aan de basis kan leiden. Daarom opteren de Groenen voor de uitbouw van een federale samenleving van onder naar boven toe. Een decentralisatie waarbij de klemtoon ligt op de herwaardering van de gemeentelijke autonomie en bevoegdheden blijft voor ons prioritair.  Vandaar dat wij pleiten voor een meerpolig, integraal en basisdemokratisch federalisme dat duidelijk gebaseerd is op de solidariteit tussen de gefedereerde geledingen en op openheid en inspraak voor de burgers. De provincies zouden hierbij eventueel als uitgangspunt kunnen genomen worden.  Daarnaast dienen de twee gemeenschappen in ons land volwaardig uitgebouwd te worden. Alle kulturele en persoonsgebonden materies (waaronder in de eerste plaats het onderwijs) moeten onder de bevoegdheid van de nederlandstalige, franstalige en duitstalige gemeenschappen vallen.  Voorstel 111. Hervorming van de Senaat tot de vertegenwoordiging van de gefedereerde geledingen.  De Groenen stellen voor de samenstelling van de Senaat te wijzigen in aansluiting op een eventuele hervorming van de staat in de richting van een meerpolig federalisme. De Senaat zou dan gepondereerd of paritair kunnen worden samengesteld zodat zij op een evenwichtige wijze alle gefedereerde geledingen kan vertegenwoordigen. Uiteraard zouden ook deze 'federale senatoren' rechtstreeks verkozen moeten worden.  Daarbij zou de Senaat een aantal bevoegdheden verliezen aan de Kamer, zodat de parlementaire procedure in nader te bepalen gevallen kan versneld worden. Anderzijds zou de 'tweede kamer' een meer specifieke funktie en werking kunnen verwerven. Tegelijk wordt door de samenstelling zelf van de Senaat reeds een eerste vorm van overleg en bemiddeling ingebouwd tussen de gefedereerde geledingen en kunnen wellicht omslachtige 'alarmbelprocedures' vermeden worden.  Voorstel 112. Oprichting van een Konstitutioneel Hof voor de arbitrage over zowel bevoegdheids- als belangenkonflikten.  Volgens de Groenen moeten de bevoegdheden van het huidig Arbitragehof verruimd worden o.a. om ook belangenkonflikten te kunnen regelen of voorkomen. De Groenen menen zelfs dat de oprichting van een Konstitutioneel Hof wenselijk is. Dit hof zou de volle bevoegdheid krijgen om niet alleen bevoegdheidskonflikten, maar ook belangenkonflikten tussen wetten en dekreten, tussen dekreten onderling en tussen besluiten van de Executieven onderling te voorkomen. Dit Hof moet volgens de Groenen uitsluitend uit  magistraten bestaan.  Het is duidelijk dat deze bemiddelingsfunktie noodzakelijk blijft binnen een hervorming van de staat zoals wij die voorstellen. Ook dan zal bemiddeld worden tussen de federale instellingen en de instellingen van de geledingen enerzijds en de verschillende gefedereerde geledingen onderling anderzijds.  Voorstel 113. Het behoud van de taalgrens en van de taalfaciliteiten in de taalgrens- en randgemeenten.  AGALEV en ECOLO erkennen de kulturele autonomie voor Vlaanderen en Wallonië en pleiten beide dan ook voor het behoud van de taalgrens. Om dezelfde reden pleiten beide groene partijen ook voor het handhaven van de taalfaciliteiten in de taalgrens- en randgemeenten. Brussel moet volgens de Groenen als een plurikulturele samenleving beschouwd worden. AGALEV en ECOLO zijn het erover eens dat Brussel-hoofdstad moet beperkt blijven tot de huidige 19 gemeenten, met dien verstande dat Haren, Neder-Over-Heembeek en Laken opnieuw afzonderlijke gemeenten moeten worden. In al deze gemeenten wordt de dienstverlening verzorgd in de beide landstalen en bovendien kunnen ook voor belangrijke migrantenpopulaties taalfaciliteiten voorzien worden.  Voorstel 114. Interne demokratisering van de provincies.  De Groenen pleiten voor een basisdemokratische organisatie van de provincies. Met dit voorbehoud willen we pleiten voor een herwaardering van de provinciale autonomie. Zo menen we dat bepaalde provinciale overlegstrukturen terug meer middelen moeten krijgen in de plaats van nieuwe centralistische instellingen zoals de Vlaamse Kommissie voor de Ruimtelijke Ordening en de Nationale Raad voor het leefmilieu. De provincie zou in eerste instantie toezicht kunnen houden op alle materies die de onmiddellijke bevoegdheid van de gemeenten overstijgen, bv. inzake onderwijs, gezondheidszorg of de samenwerking tussen gemeenten in interkommunales. De begrotingen van interkommunale verenigingen, provinciale ziekenhuizen, e.d. zouden jaarlijks ter goedkeuring kunnen voorgelegd worden aan de provincieraad. Gedeconcentreerde administraties (zoals provinciale besturen van de AROL) en overlegkomitees (zoals de provinciale welzijnscommissies) zouden rechtsreeks onder toezicht van de provincieraad kunnen gesteld worden.  Bovendien eisen de Groenen een inperking van de macht van de Bestendige Deputaties en ruimere bevoegdheden voor de provincieraden. De Groenen overwegen zelfs de mogelijkheid van een provinciaal kollege van gouverneur en schepenen, gekozen door de provincieraadsleden en met louter uitvoerende bevoegdheden. De volmachten van gouverneur en leden van de bestendige deputatie (bv. inzake veiligheid en het verlenen van exploitatievergunningen aan hinderlijke inrichtingen) zouden op die manier moeten kunnen doorbroken worden. Tenslotte voorzien de Groenen ook een loskoppeling van de provincieraadsverkiezingen en de nationale verkiezingen om een sterkere profilering van het provinciale nivo in de hand te werken.  Demokratisering van de ekonomie  Niet alleen het politieke leven, maar ook het ekonomische leven moet gedemokratiseerd worden. De gemeenschap moet volgens de Groenen voldoende kontrole verwerven op de ekonomie, op wat en hoe er geproduceerd wordt.  De Groenen menen dat daarbij de vrije markt-ekonomie een belangrijke rol kan blijven spelen in een 'groene ekonomie', maar wij zoeken naar een nieuw evenwicht tussen markt, overheid en de sektor van zelfvoorziening.  De Groenen hebben geen ideologische voorkeur voor één van de twee heersende produktiesystemen, markt of staat. De voor- en nadelen van beide moeten van geval tot geval tegen elkaar worden afgewogen en beide moeten worden aangevuld door het uitbreiden van de mogelijkheden voor zelfvoorziening, die in de verdrukking is gekomen in deze industriële samenleving.  In verband met de vrije marktekonomie willen de Groenen juist de vrijheid van die markt herstellen door op te treden tegen de oligopoliën en monopolies en tegen de politiek-ekonomische belangenverstrengeling (gelegaliseerde en feitelijke) o.a. in interkommunales, parastatale instellingen, e.a.  Een gecentraliseerde planekonomie wijzen de Groenen uitdrukkelijk van de hand. Onze bekommernis is om de doorzichtigheid en het ekonomisch medebeslissingsrecht waar te maken. Dit kan slechts in een ekonomie die zo gedecentraliseerd is als maar enigszins mogelijk is, en dat staat diametraal tegenover een gecentraliseerde planekonomie, waar alle beslissingen noodzakelijk door technokraten genomen worden. Wel is een zekere mate van planning onvermijdelijk voor de sektoren die ook in een groene ekonomie noodzakelijk grootschalig blijven, maar ze moet zo licht mogelijk gehouden worden, en er moeten demokratische technieken voor ontwikkeld worden. Op korte termijn zal ze grotendeels beperkt blijven tot het richten van de kapitaalsstromen naar ekologisch en sociaal verantwoorde projekten, door er gunstige voorwaarden aan toe te staan.  Om de ekonomische besluitvorming demokratischer te laten verlopen, stellen de Groenen een decentralisatie voor van de ekonomische bedrijvigheid, vormen van echte inspraak van de werknemers binnen de bedrijven en een verdere uitbouw van vormen van informele zelfvoorziening (produktie voor eigen konsumptie).  Decentralisatie van de ekonomie  In tegenstelling tot wat steeds beweerd wordt, kan een decentralisatie van de ekonomische bedrijvigheid leiden tot een verhoogde efficiëntie. De grootschalige organisatie van de ekonomie brengt immers dikwijls verstarring met zich mee (b.v. in zeer grote multinationals of in de Oosteuropese planekonomieen).  De schaalvergroting en de produktie op grote schaal veroorzaken verborgen en dikwijls onmeetbare kosten, waar nu meestal de samenleving voor opdraait, maar die eigenlijk moeten verrekend worden als bedrijfskosten: organisatie- en infrastruktuurkosten, hoog oplopende transportkosten, milieuvervuiling, sociale vervreemding e.d. De Groenen pleiten daarentegen voor het hanteren van de aangepaste schaal voor elke ekonomische bedrijvigheid, d.i. de meest efficiënte en tegelijk ook de meest demokratische schaal voor een bepaalde aktiviteit. Het is zonneklaar dat het openbaar vervoer of de post op zo groot mogelijke schaal moeten georganiseerd worden. Voor de produktie van energie of levensmiddelen is dit echter niet noodzakelijk zo.  De Groenen willen overbodige transport-, handels- en distributiekosten zoveel mogelijk vermijden, zowel op wereld- of Europese schaal, als in eigen land. Wat lokaal kan geproduceerd worden, moet niet ingevoerd worden. Als men de echte transportkosten zou rekenen (rekening houdend met de schaarste aan energie zou de verre aanvoer van produkten die ook in eigen omgeving kunnen geproduceerd worden niet langer lonend zijn.  Voorstel 115: de transport- en importkosten moeten zoveel mogelijk in de prijs van produkten verrekend worden; de produktie van lokale goederen voor lokale konsumptie moet gestimuleerd worden.  Op internationaal en Europees vlak moeten handelsakkoorden afgesloten worden waardoor de internationale vrijhandel en de internationale afhankelijkheid eerder worden afgebouwd dan bevorderd. Deze akkoorden kunnen o.a. afgesloten worden in het kader van de Unctad (voor rechtvaardiger verhoudingen met de Derde Wereld), de Gatt (voor afspraken inzake doeanerechten) en het IMF (voor financiële regelingen). Op nationaal vlak kunnen maatregelen getroffen worden door het heroriënteren van ekonomische subsidies, door het aspekt van de kwaliteit te benadrukken, enz.  Voorstel 116: steunmaatregelen ten aanzien van alternatieve bedrijven.  Alternatieve bedrijven zijn bedrijven die op milieu- en energievriendelijke wijze produceren, bedrijven die arbeidsintensief zijn en demokratisch georganiseerd zijn. Dit soort van bedrijven ondervindt veel moeilijkheden binnen ons huidig ekonomisch bestel dat afgestemd is op grootschalige en kapitaalkrachtige ondernemingen (multinationals e.d.). Om deze bedrijven meer kansen te bieden, willen de Groenen zowel op wetgevend als op fiskaal vlak maatregelen treffen:  Op wetgevend vlak: door nieuwe venootschapsvorrnen met zelfbeheer juridisch beter gestalte te geven en het sociaal statuut van koöperateurs zoveel mogelijk te verbeteren.  Financiële hulpverlening: de financiële steunverlening kan de dezelfde vormen aannemen als diegene die nu gebruikt wordt, namelijk:  - belastingsvrijstellingen. Dit is momenteel de belangrijkste vorm van subsidiëring. Het bezwaar is echter dat de kosten ervan moeilijk kunnen worden ingeschat en dat zodoende soms dure geschenken uitgedeeld worden voor wie het weinig of niet nodig heeft. Belastingvrijstellingen kunnen vooral interessant zijn in de vorm van tijdelijke vrijstelling van BTW en/of bijdrage voor de sociale zekerheid voor beginnende bedrijven.  - geldverschaffing, met als doel het nodige beginkapitaal te leveren, om de belangrijkste hinderpaal op te vangen van beginnende ekologische bedrijven. Dit kan gebeuren door het kapitaal zelf te verschaffen tegen gunstige voorwaarden, of onder de vorm van staatswaarborg of rentesubsidies.  - in natura: het ter beschikking stellen van lokalen of andere infrastrukturen (zoal het in de voorbije dertig jaar uitsluitend voor grootschalige produktie gebeurde. Zij kregen industrieterreinen, autowegen, haven, enzovoort, zelfs meer dan ze konden gebruiken). De kosten ervan voor ekologische bedrijven zullen evenwel gevoelig lager liggen, wegens de veel bescheidener eisen van deze aktiviteiten.  Naast deze traditionele steunmaatregelen zal een groene ekonomische politiek ook originele oplossingen moeten bedenken. Nu al is er vraag naar een alternatief banksysteem, gericht op de behoeften van de ontleners en niet op de winsten van de geldbezitters. Veel ekologisch verantwoorde goederen zullen weliswaar duurzamer zijn en spaarzamer in gebruik, maar toch een stuk hoger liggen in prijs. Als we de produktie van zo'n goederen willen stimuleren en tegelijk verhinderen dat ze het privilege blijven van de hogere inkomensgroepen, zal de aankoop op één of andere manier moeten gefinancierd worden, bijvoorbeeld door langlopende leningen tegen een lage intrestvoet met het geld uit taksen op weinig ekologisch verantwoorde goederen.  De kriteria waaraan de te steunen bedrijven moeten beantwoorden, zijn verschillend van deze die gebruikt werden totnogtoe (hoogtechnologisch, uitvoergericht, winstgeven, ...). Bevoordeeld worden de bedrijven:  - die kleinschalig zijn en produceren voor een plaatselijke markt waarvan zowel het produktieproces als de afgeleverde produkten beantwoorden aan strenge ekologische normen. Het produktieproces moet o.m. drastisch besparen op energie en grondstoffen, gebouwd zijn rond recyklage, en zoveel mogelijk milieulast vermijden; de produkten moeten een reële bijdrage leveren aan het welzijn;  - die ofwel eenmansbedrijven zijn ofwel georganiseerd zijn onder het stelsel van zelfbeheer, zoals bijvoorbeeld koöperatieven;  - die invoervervangende produkten voortbrengen.  Een speciale inspanning dient geleverd te worden om bedrijven tot stand te doen komen die (kapitaal)goederen produceren die noodzakelijk zijn voor een groene produktie- en levenswijze, o.m. voor mileuvriendelijke landbouwmetodes, zachte technologie, energiebesparing, alternatieve energie en informele zelfvoorziening of autonome arbeid.  Demokratisering van de ekonomie  Door decentralisatie kunnen een groot aantal aktiviteiten dichter bij de basis plaats vinden en dus ook makkelijker gekontroleerd worden. Een aantal aktiviteiten blijft echter noodzakelijkerwijze een grootschalige aanpak vereisen. Om de demokratische kontrole op de belangrijkste grootschalige aktiviteiten te verzekeren, kan best overgegaan worden tot een gemeenschappelijk beheer van deze sektoren. Het is immer onverantwoord vitale sektoren van onze ekonomie (zoals b.v. de bank- en energiesektor) over te laten aaneen kleine groep van mensen met veel inkomen die beslissingen nemen die vooral door eigen belang zijn ingegeven en daardoor dikwijls het gemeenschapsbelang negeren. Op lange termijn moeten alle noodzakelijke produktiesektoren onder het beheer van de gemeenschap gebracht worden. De Groenen willen echter ook een andere inhoud geven aan deze vormen van gemeenschapsbeheer dan nu het geval is. We zijn er ons wel van bewust dat een beheer door de gemeenschap vaak slechte resultaten oplevert. Zo stellen wij b.v. vast dat de ASLK, het Gemeentekrediet of de Nationale Maatschappij voor Krediet aan de Nijverheid (waarvan de direktieleden benoemd worden door de regering) zich op nationaal en internationaal vlak even produktivistisch opstellen als privé-instellingen en dikwijls even weinig rekening houden met de behoeften van gewone mensen. Ook in de energiesektor is reeds een sterke aanwezigheid van de overheid, zonder dat dit leidt tot een energiebeleid dat op de reële behoeften van mensen is afgestemd. De Groenen willen deze sektoren richten op de prioriteiten van een groene en sociaal-rechtvaardige ekonomie door ze daadwerkelijk te demokratiseren. Beheersvormen moeten ontwikkeld worden, waarbij alle belanghebbenden betrokken worden. Dit betekent dat o.m. de inspraak van de konsumenten moet georganiseerd worden in de produktiebeslissingen, dat de omwonenden  en allen die hinder kunnen ondervinden van een bedrijvigheid hun belangen kunnen laten gelden en uiteraard ook dat degenen die in een bedrijf werken zelf mee kunnen beslissen over hun arbeid en toekomst.  Alles moet in het werk gesteld worden om burokratisering, verspilling en partijpolitisering tegen te gaan. Agalev wil geen algemene nationalisering van ekonomische sektoren. De Groenen verwerpen bewust en uitdrukkelijk de nationalisatie van de produktiemiddelen. Wel menen wij dat de demokratie meer greep moet krijgen op de ekonomische sektoren die essentieel zijn voor het voeren van een groene sociaalekonomische politiek.  Voorstel 117: op korte termijn dient de gemeenschap volledige kontrole en zeggenschap te krijgen over de beslissingen van de engergiebedrijven en de banksektor.  Omwille van hun strategisch belang voor de samenleving moeten grote banken en energiebedrijven op relatief korte termijn onder gemeenschapsbeheer gebracht worden. In welke mate die kontrole de vorm moet aannemen van een vorm van gemeenschapsbezit, hangt mee af van de bereidheid tot medewerking van de beheerders van deze ondernemingen aan een groene en sociale politiek. Bij het in gemeenschapsbezit brengen van banken of energiebedrijven zullen de kleine aandeelhouders volledig vergoed worden. Essentieel bij dit alles is en blijft de openbaarheid, de doorzichtigheid en het medebeslissingsrecht van alle betrokkenen. Aan deze voorwaarden wordt niet voldaan door de traditionele nationalisaties waarbij beheerders vervangen worden door partijpolitieke burokraten.  Op weg naar zelfbeheer  Het streefdoel van de Groenen op het vlak van de ekonomische organisatie is de realisatie van zoveel mogelijk vormen van zelfbeheer. Ons ideaal is dus dat de werknemers echt zelf gaan beslissen, rekening houdend met de andere betrokkenen (b.v. de konsumenten van de geproduceerde goederen of mensen die rond een bedrijf wonen). Het spreekt vanzelf dat dit ideaal van zelfbeheer niet van vandaag op morgen kan gerealiseerd worden. Toch willen de Groenen in die sektoren waar reeds mogelijkheden voorhanden zijn, nu al eksperimenten van zelfbeheer opzetten en ondersteunen omwille van de ontvoogdende waarde of de voorbeeldfunktie van dit soort initiatieven. De laatste jaren hebben overigens reeds heel wat kleine koöperatieve bedrijfjes het licht gezien. Vaak werden zij opgericht door werklozen om te ontsnappen aan de uitzichtloze werkloosheidssituatie. Volgens de Groenen moeten deze initiatieven de volle aandacht en steun van de overheid krijgen. Deze steun moet zowel op het financiële als op het technische vlak liggen. Zeker in overheidsinstellingen kan de overheid konkrete eisen stellen inzake de ontwikkeling van nieuwe vormen van zelfbeheer, zo b.v. in scholen, ziekenhuizen, administraties. Tenslotte kan ook in grote ondernemingen gestreefd worden naar meer zelfbeheer door een geleidelijke overheveling van de zeggingsmacht van de algemene vergadering van de aandeelhouders naar een algemene (of vertegenwoordigde) vergadering van het personeel of de arbeiders.  Op korte termijn willen de Groenen het streven naar zelfbeheer konkreet gestalte geven via een optimale benutting van de bestaande inspraakkanalen. Daarbij willen we echter voor ogen houden dat we geen genoegen nemen met pseudo-gestalten van inspraak en participatie. Wij aanvaarden alleen die vormen van medebeheer die daadwerkelijk stappen inhouden naar meer beslissingsmacht voor arbeiders of personeel.  Voorstel 118: een onvoorwaardelijke informatieplicht voor de werkgevers binnen de ondernemingsraad. Binnen het kader van een echt streven naar zelfbeheer moeten de ondernemingsraden geleidelijk omgevormd worden tot raden waarin de werknemers de belangrijkste beslissingen nemen.  De informatieplicht mag door de werkgevers niet langer omzeild worden. In geen geval mag de bescherming van de vertegenwoordigers verder ondermijnd worden. Bovendien moet de informatieplicht uitgebreid worden voor de grote multinationale ondernemingen op Europees vlak (cf. de Vredeling-richtlijn). Zeker in verband met de invoer van de nieuwe technologieën moet er een onvoorwaardelijke informatieplicht bestaan (de voorzieningen in de technologie-akkoorden zijn voor de Groenen geenszins toereikend).  Het verkrijgen van informatie moet echter ook daadwerkelijk resulteren in vormen van medebeslissing en werkoverleg. Anders blijft de opeenhoping van informatie steriel en krachteloos. In die komitees voor veiligheid en gezondheid moet op die manier op basis van eksakte informatie beslissingen kunnen genomen worden, niet alleen over de arbeidsomstandigheden van de werknemers, maar ook over de zinvolheid van de geleverde arbeidsprestaties.  De Groenen gaan er immers van uit dat ook het arbeidsmilieu een leef-milieu is, waarin mensen niet alleen fysiek beschermd moeten worden, maar ook psychisch aan hun trekken moeten komen, door zo zinvol mogelijke arbeid en positieve werkverhoudingen.  De paritaire struktuur van de ondernemingsraad moet geleidelijk omgevormd worden. Uiteindelijk moeten in de ondernemingsraad volgens de Groenen enkel nog vertegenwoordigers zitten van het personeel, van de konsumenten en van de gemeenschap (bv. ook de omwonenden). De faktor kapitaal als medebeslissende faktor moet geleidelijk aan afgebouwd worden.  Nieuwe kansen voor informele zelfvoorziening  De mensen zijn in onze samenleving voor de produktie van goederen en diensten steeds meer afhankelijk geworden van loonarbeid in privé- en overheidsdienst. De Groenen willen echter de autonome produktie, het produceren voor eigen verbruik, terug nieuw leven inblazen. Door een aantal dingen terug voor eigen rekening, autonoom voort te brengen, verwerft men als individu terug meer onafhankelijkheid ten aanzien van het ekonomisch systeem en verkrijgt men meer beslissingsrecht omtrent het soort van goederen en diensten dat men wenst.  Konkrete voorstellen om deze zelf-voorziening te bevorderen, kunnen we moeilijk aangeven, omdat dit nu juist ieders persoonlijke verantwoordelijkheid is. Wel kan men van overheidswege een aantal beperkingen wegnemen, die autonome arbeid op dit ogenblik dikwijls onmogelijk maken, zo bv. de strenge bepalingen in verband met zwartwerk (cf. voorstel 53) en de arbeidsduur in het algemeen (cf. voorstel 52).  Daarnaast kunnen ook braakliggende gronden opengesteld worden voor het publiek (voor volkstuintjes e.d.) en kan de herstelbaarheid van produkten beklemtoond worden als kwaliteitskriterium, zodat mensen terug meer zelf kunnen herstellen en bijstellen.  Voor een volwaardige emancipatie van alle burgers  In onze samenleving worden belangrijke groepen van mensen nog steeds benadeeld of achteruitgesteld. In sommige gevallen worden mensen nog steeds als tweederangsburgers behandeld, zowel op politiek als op sociaal vlak. Dit geldt meer bepaald voor de vreemdelingen in ons land, voor de jongeren die nog altijd niet geheel aan hun trekken komen, zeker niet als ze daadwerkelijk meer zelfstandigheid opeisen, en voor de vrouwen die in hun strijd voor gelijkberechtiging nog altijd een lange weg te gaan hebben. Tenslotte pleiten we ook voor volwaardige ontwikkelingskansen voor de verschillende gezins- en samenlevingsvormen die naast mekaar in onze maatschappij bestaan. De Groenen willen opkomen voor de noden van de klassieke gezinnen, maar ook voor de noden van nieuwe gezinstypen en samenlevingsvormen. Naast het klassieke kerngezin, moeten ook het uitgebreide gezin, het éénoudergezin en kommunale leefvormen meer kansen krijgen.  Een eerlijk integratiebeleid ten aanzien van de vreemdelingen  In de jaren '50 en '60 werden gastarbeiders met medewerking van de Belgische regering in kontingenten naar hier gebracht om de oninteressante jobs waarvoor geen Belg meer te vinden was op te knappen. Deze mensen waren kompleet rechteloos en ieder herinnert zich nog hun barre levensomstandigheden. Nadien kwam er schoorvoetend een regeling voor hun verblijf en hun tewerkstelling in ons land, vooral vanaf het moment dat de ongekontroleerde immigratie te groot bleek te worden. In 1967 kwam er een regeling op de arbeidskaarten die echter pas in 1977 strikt werd toegepast. Onze ondernemingen rekenden immers voordien nog op goedkope arbeidskrachten. Na 1974 en 1977 kwam er echter een zeer strikt gereglementeerde en toegepaste stop op de immigratie. In ruil daarvoor kregen de hier aanwezige gastarbeiders een grotere rechtszekerheid. Wat het verblijf betreft, werd dit vastgelegd in de wet van 15 december 1980.  Deze stop op een reglementering van verblijf en tewerkstelling betekende een eerste belangrijke stap in hun integratie. Maar de manier waarop deze vreemdelingen in ons land aanwezig zijn, wekt ontevredenheid zowel bij henzelf als bij Belgen. De migranten voelen duidelijk aan dat de huidige deelname aan onze samenleving zich heeft beperkt tot een ekonomische (meer bepaald de tweederangsarbeidsmarkt), en dat zij als persoon met eigen familie-, kultuur-, opvoedings- en huisvestingstraditie helemaal niet aan hun trekken komen. Zo is er doorheen de jaren een spanning gegroeid tussen twee bevolkingsgroepen die naast elkaar leven. Hierop zijn verschillende antwoorden mogelijk.  Het eerste gaat in de richting van een uitbreiding van de verdere deelname van de migranten aan alle domeinen van onze samenleving om zo de spanning die er groeit te overbruggen. Het uitgangspunt hiervan is dat zij, die reeds jaren hier gewerkt en verbleven hebben, hier een nieuwe thuis hebben gevonden. Zij kunnen en willen niet zomaar teruggestuurd worden. Op lange termijn zullen ze integraal deel uitmaken van onze samenleving. Het tweede antwoord is de afbouw van de reeds bestaande ekonomisch-juridische positie, met de achterliggende bedoeling hen uit onze samenleving te verwijderen of hen erin op slorpen, los van hun kulturele eigenheid.  Het beleid van de regering gaat eerder in de laatste richting. Wij opteren echter duidelijk voor het eerste. Willen we tot een respektvol en vredevol samenleven komen tussen de verschillende bevolkingsgroepen, is het voor ons belangrijk om op alle domeinen van het maatschappelijk leven gelijke kansen te scheppen voor ieder binnen het kader van zijn kulturele eigenheid.  Voorstel 119: migranten die reeds enige tijd in ons land wonen, moeten het recht krijgen om te stemmen en verkozen te worden. Op gemeentelijk vlak moet dit mogelijk worden na 2 jaar verblijf in België, op de andere nivo's na 5 jaar.  Een miljoen mensen in ons land hebben geen enkele politieke stem en dit terwijl op alle bestuursnivo's over hen beslist wordt: nationaal, regionaal, provinciaal en gemeentelijk. Dit is totaal onaanvaardbaar. Vooral aan hen die reeds jaren hier leven en werken moet via stemrecht de mogelijkheid geboden worden om politiek gewicht in de schaal te leggen. Het zal trouwens heel wat politici gevoeliger maken voor de problemen van de migranten, wat dan het begin kan worden van een daadwerkelijk integratiebeleid. Het stemrecht mag niet beperkt blijven tot het gemeentelijk vlak.  Ook moet afgestapt worden van het nationaliteitsprincipe om medeburgers te laten deelnemen aan de nationale politieke kontrole. De politieke medezeggenschap is een absolute prioriteit om tot een geloofwaardig integratiebeleid te komen. De Groenen betreuren dan ook ten zeerste dat het artikel 4 van de Grondwet niet voor herziening vatbaar werd verklaard, zodat het stemrecht voor niet-Belgen bij de komende grondwetswijziging weer eens niet aan bod zal kunnen komen. De grote partijen kiezen er dus bewust voor het migrantenprobleem te laten verrotten (bv. in het Brusselse), in plaats van hun verantwoordelijkheid op te nemen. De meeste partijen heulen op dit moment mee met de wolven in het bos. Waar ze voor de gemeenteraadsverkiezingen van 1982 althans in teorie nog voor gemeentelijk stemrecht voor migranten waren, hebben ze nu allemaal ingebonden onder druk van extreem rechts.  Voorstel 120. Herziening van de vreemdelingenwet en de wet op de politieke vluchtelingen.  De vreemdelingenwet van Gol zegt wel dat ze vreemdelingen beter wil integreren in onze samenleving, maar doet in werkelijkheid het tegenovergestelde. Door deze wet worden de rechten van de vreemdelingen die in ons land verblijven, op onaanvaardbare wijze ingeperkt en worden zelfs fundamentele mensenrechten met de voeten getreden zoals het recht op gezinsleven (door de beperkingen op de hereniging van gezinnen) en het recht om zijn eigen woonplaats te kiezen (door op basis van nationale herkomst, versta: ras, aan vreemdelingen het vestigingsrecht in bepaalde gemeenten te weigeren). Ook het invoeren van repatriëringspremies (oprotpremies) is volgens de Groenen een onaanvaardbare vorm van sociale druk.  De Groenen pleiten voor een rechtvaardige verblijfsregeling, voor een betere opvang van vreemdelingen binnen het onderwijs, de gezondheidszorg en de maatschappelijke dienstverlening, voor reële kansen op werkgelegenheid voor vreemdelingen, en - waar dit niet mogelijk is – voor een menswaardig vervangingsinkomen. Vooral de huisvesting van veel vreemdelingen is een schrijnend probleem: vreemdelingen worden geïsoleerd in verkrotte buurten, wat dan weer bestaande vooroordelen bij het gros van de bevolking in stand houdt. Tenslotte heeft de overheid ook de taak bijzondere initiatieven te nemen naar de groep van migrantenvrouwen toe (bv. via de ondersteuning van aangepast vormingswerk).  Aan het asielrecht voor politieke vluchtelingen mag volgens Agalev niet getornd worden. De Groenen verwijten justitieminister Gol dat hij wederrechtelijk vluchtelingen terugstuurde naar hun land van herkomst (Iran, Turkije) zonder enig respekt voor hun rechten en wel wetend dat ze in hun thuisland aan vervolging zullen blootstaan. Het feit dat een justitieminister op een dergelijk flagrante wijze de wet kan overtreden, is ongehoord. Maar ook de nieuwe wettelijke regeling van de 'opvang' van politieke vluchtelingen wijzen de Groenen van de hand, omdat deze het asielrecht voor mensen die vluchten voor een repressief regime zelf op de helling plaatst door te opteren voor een systeem van onmiddellijke 'terugwijzing' en dat op basis van zeer duistere en dubbelzinnige kriteria. De Groenen dringen er ook op aan dat de procedure om het statuut van politiek vluchteling aan te vragen drastisch verkort wordt, maar dit mag niet ten koste gaan van de rechtszekerheid van de mensen die zich in uiterste nood tot ons land wenden. De Groenen menen dat de politieke vluchtelingen evenwichtig over het land kunnen verspreid worden. De opvang van vluchtelingen door de verschillende gemeenten kan alleen maar bijdragen tot een ruimere bewustmaking van de mensen rond problemen in de derde wereld. De voorwaarde is wel dat de hogere overheid haar verplichtingen nakomt t.a.v. de OCMW's die kandidaat-politieke vluchtelingen steunen. Wel geloven de Groenen op termijn meer in een verdere uitbouw van onthaaltehuizen, waar kandidaat-politieke vluchtelingen terecht kunnen zolang ze niet zeker zijn van hun statuut. Het opstarten van een integratieproces in een gemeente heeft immers maar zin als men zeker is dat deze mensen ook in ons land kunnen blijven. Ten slotte moet naar oplossingen gezocht worden op internationaal vlak. Zeker het 'ronselen' van vluchtelingen door bepaalde groepen moet aktief tegengewerkt worden, niet door bv. vervoersmaatschappijen te sanktionneren, maar door de kwaal aan de bron aan te pakken, in de landen van oorsprong zelf.  Meer rechten en kansen voor jongeren  In onze moderne maatschappij is er voor jongeren haast geen toekomstperspektief. Jongeren worden uit de arbeidsmarkt geweerd, de 'onmondigheid' van jongeren wordt door verschillende maatregelen abnormaal verlengd. Het gaat steeds langer duren vooraleer jongeren als volwassenen kunnen deelnemen aan het maatschappelijk leven. Veel jongeren worden zelfs blijvend gemarginaliseerd.  De Groenen willen de jongeren nieuwe mogelijkheden bieden. De Groenen blijven geloven in de toekomst, ondanks alle doemdenken, en willen de jeugd kansen bieden om gevoelens van apatie en lusteloosheid te doorbreken. Om dit mogelijk te maken, moeten de jongeren in onze samenleving echt ernstig genomen worden en moeten ze allereerst terug de plaats krijgen binnen de samenleving die hen toekomt.  Voorstel 121: meerjarigheid op 18 jaar, meer rechten voor jongeren.  In onze samenleving hebben jongeren voornamelijk plichten en nauwelijks rechten. Volgens de Groenen moet de handelingsonbekwaamheid van jongeren zoals die van rechtswege in stand gehouden wordt, geleidelijkaan doorbroken worden. Principieel staan de Groenen achter een volledig zelfbeschikkingsrecht voor jongeren: jongeren moeten hun eigen leven kunnen bepalen, niemand kan dat in hun plaats doen. Daarom stellen de Groenen voor als eerste stappen in de richting van een verhoogde rechtspositie voor jongeren, de meerderjarigheid van 21 op 18 jaar terug te brengen. Daarnaast moeten ook meer garanties ingebouwd worden voor jongeren beneden de 18 jaar (recht op zelfstandig wonen, recht op een eigen rekening, het recht om kontrakten af te sluiten, het recht op briefgeheim, enz.). In elk geval moeten jongeren het initiatiefrecht krijgen om op te komen voor hun eigen belang.  Voorstel 122: een betere juridische bescherming van jongeren.  De rechtspositie van leerlingen en studenten ten aanzien van eksamens en sankties moet verbeterd worden, bv. door reële kansen op rechtspraak en beroep dicht bij de school of door het voorzien van een ombudsman of -vrouw (onafhankelijk van de direktie en het lerarenkorps) per scholengemeenschap.  In konflikten tussen ouders en kinderen moeten zowel de notie 'statusdelikt' als de notie^,^ 'kind in gevaar' opgeheven worden. In de plaats daarvan moeten de jeugdbeschermingskomitees een informele bemiddelende funktie kunnen vervullen en moet voldoende ambulante hulpverlening voorzien worden die zich richt op hun gezinssituatie. Waar mogelijk moet een oplossing binnen het gezin of de leefgemeenschap verkozen worden. De Groenen menen dat het 'plaatsen' van kinderen of jongeren in instellingen zoveel mogelijk moet vermeden worden. In elk geval mag maar tot plaatsing worden overgegaan als vooraf pogingen tot ambulante hulpverlening zijn ondernomen en na het voorleggen van een gemotiveerd observatieverslag.  Bovendien moeten de informatie- en hulpdiensten voor jongeren van overheidswege beter ondersteund worden, zodat een efficiënte opvang van kinderen of jongeren met moeilijkheden mogelijk is. De sociale diensten van de jeugdrechtbanken moeten beter bemand worden om jongeren die met het gerecht in aanraking komen effektiever te begeleiden bij de reïntegratie in de samenleving.  Voorstel 123. Bestaanszekerheid en werkzekerheid voor jongeren.  De jongeren moeten in onze samenleving evenveel rechten kunnen laten gelden op volwaardig (zinvol en degelijk betaald) werk als de volwassenen. Ook jongeren beneden de 18 jaar moeten de kans krijgen om deel te nemen aan het arbeidsproces. De eksperimenten met het deeltijds werken mogen zeker niet ontaarden in vormen van deeltijdse werkloosheid of in de uitbuiting van goedkope arbeidskrachten.  Jongeren hebben volgens de Groenen recht op evenveel loon als volwassenen voor gelijk werk. Jongeren in opleiding (met stagekontrakten of leerovereenkomsten) moeten na een korte inwerkperiode volwaardig betaald worden (eventueel door een tussenkomst van overheidswege). De Groenen eisen dat er ook veel meer aandacht wordt besteed aan een kwalitatief hoogstaande beroepsopleiding. Zeker voor kansarme jongeren is dit dikwijls de enige weg om in de samenleving geïntegreerd te worden.  Als men de jongeren niet kan verzekeren van werk waar ze aanspraak op maken, moet men ze tenminste het recht verlenen op een ernstige uitkering, en dat onmiddellijk nadat de schooltijd is afgelopen. Agalev eist met name dat de wachttijd voor schoolverlaters wordt afgeschaft en dat de wachtvergoedingen worden opgetrokken tot volwaardige werkloosheidsuitkeringen.  Daarnaast vragen de Groenen ook het bestaansminimum los te koppelen van de meerderjarigheid. Ook jongeren hebben recht op bestaanszekerheid. Meer specifiek menen de Groenen dat de lokale overheid ook initiatieven moet nemen om het zelfstandig wonen voor jongeren konkreet mogelijk te maken (eventueel door vormen van begeleid zelfstandig wonen als overgangsvorm te voorzien). Op zijn minst zouden de OCMW's gemeubelde kamers moeten beschikbaar stellen voor adolescenten. Ook jongeren die niet zelfstandig wonen, hebben recht op een eigen budget (zakgeld of bijverdiensten). Om die reden kan bijvoorbeeld het verbod op vakantiejobs beneden de 18 jaar opgeheven worden.  Voorstel 124. Meer voorzieningen voor jongeren en jongerenbewegingen.  Jeugdbewegingen en jongerengroepen moeten, onafgezien van hun ideologische strekking, in hun werk voor jongeren beter ondersteund worden. De gemeenschap heeft de plicht om het talrijke vrijwilligerswerk in deze sektor op zijn minst te honoreren met ernstige subsidies voor terreinen, lokalen en materiaal. De burokratische vereisten om subsidies los te krijgen moeten sterk vereenvoudigd worden door de subsidiebronnen te laten samenvloeien in één fonds dat gemakkelijk toegankelijk is (bv. op gemeentelijke schaal, via een jeugdkonsulent die de plaatselijke situatie kent). De kriteria moeten objektief zijn en mogen niet louter kwantitatief van aard zijn. Initiatieven ten aanzien van kansarme jongeren of jeugdgroepen in moeilijkheden moeten relatief meer steun krijgen dan goeddraaiende groepen die omzeggens zelfbedruipend zijn.  Daarnaast moeten ook de nodige voorzieningen gerealiseerd worden voor de niet-georganiseerde jeugd. Sport- en spelinfrastruktuur moeten door de gemeenten vrij toegankelijk worden gesteld voor de jongeren. Bestaande uitrustingen van scholen, jeugdbewegingen, e.d. moeten zoveel mogelijk voor alle jongeren opengesteld worden. Dit kan als voorwaarde gesteld worden bij de subsidiëring. Binnen de openbare dienstverlening moet ook meer aandacht besteed worden aan individuele jongeren (bv. in biblioteken, musea, mediateken, e.d.).  Tenslotte pleiten de Groenen ook met klem voor een veilige leefomgeving, speciaal naar kinderen toe. De omgeving moet voor kinderen terug 'speel-terrein' kunnen worden, zonder het gevaar van de alom loerende dood-op-de-weg. Als Groenen laten we ons niet sussen met enkele vrijzones, enkele groene zones temidden van de chaos van drukte en vernietiging. Elke dag weer worden kinderen doodgereden op weg naar school. Hieraan moet dringend een einde gesteld worden. Meer ruimte en een veilig verkeer is daarom de allereerste prioriteit.  Een volwaardige emancipatie van mannen en vrouwen  Voorstel 125. Een betere bewustmaking rond het probleem van de rollenverdeling en de rollenverdrukking via de media en het onderwijs.  De traditionele rolverdeling tussen man en vrouw (man-op-het-werk versus vrouw-aan-de-haard) kan voor beiden een bron van frustatie of zelfs vervreemding worden. Deze rolverdeling bepaalt immers niet alleen het soort van aktiviteit dat door elk van beiden kan verricht worden (het huishouden van de huisvrouw versus de 'echte' produktieve arbeid van de man buitenshuis), maar dringt ook een bepaalde emotionele stijl op (de zachte, verzorgende ingesteldheid van de vrouw versus de dynamische, ondernemende ingesteldheid van de man). Veel mannen en vrouwen herkennen zich niet langer in deze opgedrongen rollen. Vrouwen willen hun kapaciteiten ook ontplooien doorheen zinvolle maatschappelijke arbeid en mannen gaan ook meer deelnemen aan het huishoudelijk werk en gaan zich mee verantwoordelijk voelen voor de opvoeding van kinderen. Vrouwen verzetten zich tegen het imago van de passieve, afhankelijke en weerloze vrouw, terwijl mannen meer en meer afstand trachten te nemen van de hun opgedrongen (on)waarden als dominantie- en prestatiedrang, konkurrentie- en karrièrezin. Meer en meer gaan zowel mannen als vrouwen zelf bepalen welke funktie ze binnen de samenleving willen waarnemen, los van de stereotiepe maatschappelijke verwachtingen. Toch blijven er tal van maatschappelijke mechanismen die deze ontvoogding aktief tegenwerken. In deze krisistijd wordt zelfs openlijk aangestuurd op een herstel van de traditionele rollenverdeling. Vrouwen worden schuldig verklaard omdat ze door hun aanspraken op werk buitenshuis de werkloosheid (van mannen) doen toenemen; mannen voelen zich meer dan ooit onder druk gezet om als gezinshoofd in te staan voor vrouw en kinderen.  Voorstel 126. Het recht op voltijdse en evenwaardige arbeid voor beide seksen moet gegarandeerd worden.  Volgens de Groenen heeft iedere burger in de samenleving recht op zinvolle arbeid: dit geldt zowel voor mannen als voor vrouwen. De opnieuw toegenomen diskriminatie van vrouwen op de arbeidsmarkt moet dan ook dringend tegengegaan worden. Dit kan o.a. door een strikter toezicht op de naleving van de bestaande anti-diskriminerende wetgeving, bv. wat betreft het principe gelijk loon voor gelijk werk, wat de toegang tot het arbeidsproces en de gelijke behandeling in de sociale zekerheid betreft. Binnen de beroepssfeer moeten gepaste maatregelen genomen worden om de 'dubbele arbeidsmarkt' open te breken voor vrouwen. Het gaat niet op dat het betere werk met toekomstmogelijkheden gereserveerd blijft voor mannenkostwinners, terwijl de vrouwen enkel kansen krijgen in van huishouding afgeleide verzorgingstaken. Binnen het onderwijs moet in het bijzonder aandacht besteed worden aan de doorstroming van meisjes naar technische opleidingen. Prognoses wijzen immers uit dat de traditioneel vrouwelijke beroepen het sterkst bedreigd worden door de opmars van de nieuwe technologiëen.  Daarnaast moet er ook voor gezorgd worden dat werkende vrouwen niet dubbel belast worden doordat ze zowel hun job moeten doen buitenshuis als het huishoudelijk werk thuis. Alternatieven voor huishoudelijke arbeid, zoals kinderkribben, buurthuizen, goedkope eetplaatsen, goedkope wasserijen, enzv. moeten beschikbaar blijven of zelfs uitgebreid worden. Het is volgens de Groenen onverantwoord dat dit soort van voorzieningen om redenen van bezuinigingen juist in deze krisistijd zouden afgebouwd worden. Daarnaast moet de dubbele belasting van de vrouw uiteraard vooral door een werkhervorming binnen het gezin opgelost worden. Dit blijft een beslissing op het vlak van de persoonlijke relaties, maar sociaal kan er wel op ingespeeld worden door een betere bewustmaking rond het probleem van de rollenverdeling en rollenverdrukking. In wezen gaat het hier immers niet om een privee-probleem (de vrouw die zich zowat gefrustreerd voelt); maar om een politiek probleem (de blijvende onderschikking van de vrouw in onze maatschappij dat op privee-vlak mee tot uiting komt).  Een van de nieuwe vormen van deze blijvende en stelselmatige achteruitstelling van de vrouw in onze samenleving is de promotie van het part-time-werk voor vrouwen. Veel vrouwen kiezen zelf deze oplossing omdat een halve baan hen toelaat om toch te blijven  instaan voor het huishouden en de verzorging van de kinderen. In feite vervalt men op deze manier echter terug in de klassieke rolverdeling, met dit verschil dat de vrouw door haar halftijds werken veel meer onder druk komt te staan dan voorheen.  Bovendien neemt de vrouw als part-time arbeidskracht een zwakke positie in op de arbeidsmarkt. Uiteraard willen de Groenen de mogelijkheid van deeltijds werk niet aan vrouwen ontzeggen. Wel willen ze betere arbeidsvoorwaarden bedingen voor part-timers in het algemeen en willen ze erop toezien dat niemand door ekonomische of gezinsomstandigheden gedwongen wordt om deeltijds te gaan werken (wat voor veel vrouwen nu wel het geval is). De Groenen stellen dan een meer globale oplossing voor die neerkomt op een werktijdverkorting voor iedereen, zodat ieder volwaardig kan kiezen tussen voltijds werk buitenshuis of voor het huishoudelijk werk. Deze keuze zou dan ook voor mannen mogelijk worden. Een arbeidsduurverkorting of deeltijds werk kan ook voor mannen een verademing betekenen, doordat ze zo meer vrije tijd krijgen of meer tijd voor huishoudelijk werk, de opvang van kinderen of autonoom werk.  Voorstel 127. Herwaardering van het huishoudelijk werk.  Het werk dat thuis gebeurt, en nu meestal door huisvrouwen gedaan wordt, is maatschappelijk nuttig en zelfs noodzakelijk werk. De regelmatig weerkerende verzorgings- en onderhoudstaken die het leven van een gezin mogelijk maken en partners in de mogelijkheid stellen om buitenshuis maatschappelijk werk te verrichten, worden veelal ondergewaardeerd. Dit heeft veel te maken met de heersende ideologie in onze prestatie- en konkurrentiemaatschappij: de produktivistische ideologie. Huishoudelijk werk wordt dan beschouwd als niet-produktief werk (het kan immers niet gemonetariseerd worden), huishoudelijk werk draagt niet bij tot het Bruto Nationaal Produkt. Meer zelfs huishoudelijk werk wordt dikwijls verlaagd tot enkel en alleen een konsumptieplicht: het prototype van de supermarkthuisvrouw waarop alle reklame zich schijnt toe te spitsen. De verborgen arbeid van de thuiswerkende vrouwen en mannen heeft echter een ekonomisch belangrijke funktie doordat ze de arbeidskracht van de partner steeds hernieuwt, maar ook doordat ze de levensstandaard van het gezin op peil houdt; door bij voortdurende prijsstijgingen (in krisissituatie) steeds harder te gaan werken. Als zowel mannen als vrouwen terug meer tijd vrij krijgen, zal het huishoudelijk werk aan belang winnen, doordat mensen meer binnen autonoom verband zullen werken (d.w.z. produceren voor eigen konsumptie, b.v. zelf bakken, zelf je huis bouwen, ...). Hierdoor kan de levenskwaliteit aanzienlijk bevorderd worden en wordt ook meer zinvolle (zij het geen loon-) arbeid voortgebracht.  Daarom verzetten de Groenen zich met klem tegen de voorstelling van huishoudelijk werk als enkel maar vrije tijd of konsumptietijd. Ook thuis kan zinvolle en nuttige arbeid geleverd worden en kan men daadwerkelijk dingen produceren in plaats van er enkel maar kommerciële goederen te verteren.  Voorstel 128. Een onmiddellijke afbouw van alle vormen van seksuele diskriminatie.  Volgens de Groenen moet iedere diskriminatie op grond van geslacht, burgelijke stand of seksuele voorkeur bij wet verboden worden. Een dergelijke anti-seksisme-wet mag ook geen dode letter blijven, maar moet aktief toegepast worden en geschraagd worden door een ruime bewustmakingskampagne via de media en het onderwijs. Op deze wijze moet ingegaan worden tegen een beeldvorming die vrouwen en homo's herleidt tot tweederangsburgers en tegen pseudo-wetenschappelijke retoriek die vrouwen terug een ondergeschikte positie wil aanpraten of homifilie als een 'ziekte' of 'afwijking' wil brandmerken.  Ten aanzien van de vrouwen moet van overheidswege meer aandacht besteed worden aan de ondersteuning van vrouwenvluchthuizen en de opvang van mishandelde vrouwen. Ten aanzien van verkrachters moet een doelgericht heropvoedingsbeleid gevoerd worden die de personen in kwestie konfronteert met de gevolgen van driftgedrag (cfr. projekten die reeds lopen in de VS). In elk geval moet aan het 'seponeringsbeleid' bij vrouwenmishandeling en verkrachting een einde gesteld worden en moeten effektief vervolgingen ingesteld worden.  Ten aanzien van homofielen moeten meer mogelijkheden geboden worden om de homofiele relatie daadwerkelijk in de samenleving te integreren. In geen geval mogen privee-initiatieven terzake tegengewerkt worden omwille van een oubollige zorg voor de 'openbare zedelijkheid'.  In het algemeen stellen de Groenen dat het aantal seksuele misdrijven in onze samenleving maar kan ingeperkt worden als de seksuele noden van velen uit de marginaliteit worden gehaald en in een opbouwende, gemeenschapsvormende zin worden geheroriënteerd. In elk geval moet volgens de Groenen tegenover de ontwaarding van de seksue belevenis zoals die dikwijls door de massamedia bewerkt wordt, een nieuwe konstruktieve beeldvorming rond seks en seksualiteit aangemoedigd en mogelijk gemaakt worden.  Een betere ondersteuning van oude en nieuwe samenlevingsvormen  De Groenen menen dat alle vormen van samenleven of samenwonen in ons land gelijke kansen moeten krijgen. Het staat de burgers vrij te kiezen op welke manier of onder welk statuut zij willen gaan samenleven.  Een sociaal gerichte gezinspolitiek mag niet als doel hebben één type van samenleven te bevoordeligen, maar moet de samenhorigheid op zich bevorderen, met bijzondere aandacht voor de zwakste gezinstypen binnen onze samenleving (bv. de éénoudergezinnen, gezinnen met gehandikapten, bejaarde gezinnen e.d.). Daarnaast moeten ook nieuwe mogelijkheden geboden worden tot zinvol zelfstandig wonen. Voor alleenstaanden moeten realistische kansen op gemeenschapsleven voorzien worden (bv. begeleid zelfstandig wonen voor jongeren, bejaarden, ...). De vereenzaming van mensen die binnen de bestaande vormen van gezin of samenwonen niet aan hun trekken komen, moet zoveel mogelijk tegengegaan worden. De uiteindelijke voorwaarde daartoe is het verstevigen van de wederzijdse betrokkenheid en het gemeenschapsgevoelen binnen wijken en buurten. De beslotenheid van het kerngezin moet volgens de Groenen voor een stuk opengebroken worden en aangevuld met nieuwe vormen van gemeenschapsverbondenheid in eigenstraat, woonkern of buurt.  Voorstel 129. Onvoorwaardelijke garanties voor de rechten en bestaanszekerheid van kinderen.  De Groenen beseffen zeer goeddat er nog een lange weg moet worden afgelegd voordat verschillende typen van gezin en samenleven in volle verdraagzaamheid naast mekaar zullen kunnen bestaan. In geen geval echter mogen de kinderen de dupe worden van deze moeizame ontwikkelingsgang. De rechten en de bestaanszekerheid van kinderen moeten binnen elk gezins- of samenlevingstype onvoorwaardelijk gegarandeerd worden. De kinderen mogen nooit lijden onder keuzen die hun ouders gemaakt hebben. Als eerste stap menen de Groenen dat de natuurlijke kinderen dezelfde rechten moeten kunnen laten gelden als de wettige kinderen. Elke andere regeling beschouwen we als onrechtvaardig ten aanzien van het kind dat zelf niet heeft kunnen beslissen over de omstandigheden waaronder het verwekt werd.  Op het materiële vlak willen de Groenen streven naar een basisinkomen ook voor kinderen. Dit basisinkomen zou van de helft tot tweederde bedragen van het basisinkomen voor volwassenen. In elk geval stellen de Groenen voor om op korte termijn reeds de maximum aftrek voor kinderen ten laste uit de belastingen over te hevelen naar de kinderbijslagen. Hierdoor zouden de kindergelden voor iedereen verhoogd worden, ook rekening houdend met de rangorde (eerste, tweede, derde, ... kind).  Vooral de gezinnen die in het huidige systeem van belastingsvermindering voor kinderen ten laste minder of geheel niet aan bod kwamen, zullen dan beter ondersteund worden.  Voor wezen en gehandikapten moet een verhoogde kinderbijslag voorzien worden; ook voor arme kansarme gezinnen zijn speciale tegemoetkomingen nodig.  Voorstel 130. Een begeleiding tot meer autonomie in bijzondere gezinssituaties.  Ten aanzien van bejaarde gezinnen, gezinnen met gehandikapten of bejaarden, éénoudergezinnen, mobiele gezinnen (bv. van schippers, foorreizigers, e.d.) moeten bijzondere voorzieningen getroffen worden die echter zoveel mogelijk moeten bijdragen tot de autonomie van deze gezinstypes. De integratie van bejaarden en gehandikapten in een gezinssituatie moet sterk aangemoedigd worden (cfr. voorstel 73). Daarnaast moeten de nodige mogelijkheden voorzien worden dat deze mensen op optimale wijze ook zelf in gezins of gemeenschapsverband kunnen samenleven. De zelfredzaamheid van hulpbehoevende gezins- of gemeenschapsleden moet zoveel mogelijk bevorderd worden.  Ten aanzien van éénoudergezinnen pleiten de Groenen voor eenvolledige erkenning van natuurlijke kinderen en voor een systeem van onderhoudsplicht en bezoekrecht dat vooral is afgestemd op het belang van het kind zelf dat verder de rechten van beide ouders in gelijke mate respekteert (b.v. bij de toekenning van het hoederecht, inzake garanties voor het bezoekrecht, enz.). Tenslotte pleiten de Groenen ook met klem voor het recht op gezinshereniging voor migrantengezinnen. Dit recht wordt door de vreemdelingenwet van Gol grotendeels miskend, waardoor volgens de Groenen een fundamenteel mensenrecht geschonden wordt.  De Groenen gaan ervan uit dat niet alleen individuen, maar vooral de verschillende gezinnen en basisgemeenschappen het fundamenteel recht kunnen laten gelden op inspraak en medebeslissing ten aanzien van instellingen,ondernemingen, e.d., in hun funktie van verbruikers, kliënten, ouders, enz.  Door de erkenning van de autonome sektor, een sektor van ekonomische zelfvoorziening, waarin lokale leefgemeenschappen (wijk, buurt, gezinnen) een belangrijk aandeel hebben, willen de Groenen bovendien een groot deel van de beslissingsmacht teruggeven aan de natuurlijke samenlevingsverbanden tussen mensen.  Voor een minder gewelddadige rechtpleging  Als pacifisten willen de Groenen ook initiatieven nemen om de rechtspleging en het gevangeniswezen in ons land minder gewelddadig te maken. De Groenen pleiten voor een fundamentele humanisering van het strafrecht. Het strafwetboek moet herzien worden in de richting van een minder repressieve benadering van delinkwenten. Uiteraard menen de Groenen dat alle misdrijven daadwerkelijk moeten bestraft worden. Maar we vinden wel dat een straftijd menselijk en zinvol moet verlopen. Om mensen los te weken uit de kriminele sfeer, moet men ook de psychische en sociale achtergronden inrekenen. (Bij vele misdaden blijven de echte verantwoordelijken op vrije voeten) Gevangenissen tot repressiemiddel maken, tot een schakel in de spiraal van geweld die ze juist moet doorbreken, is totaal zinloos. Delinkwenten kunnen evenzeer rechten laten gelden. Ze kunnen best opgevangen worden in kleinschalig verband en niet in een totaal isolement van de rest van de samenleving. De straftijd moet aktief aangewend worden om de gevangen een 'heropvoedingsproces' te laten doormaken. Een groot deel van het gevangenispersoneel zou in die zin moet opgeleid worden. Na afloop van de gevangenisstraf mag zeker de nabegeleiding niet verwaarloosd worden. Er moeten veel meer middelen voorzien worden om ex-gedetineerden effektief behulpzaam te zijn bij hun reëintegratie in de samenleving. In die zin pleiten de Groenen voor een degelijk begeleide overgangsperiode o.a. door een versoepeling van de kondities voor de voorwaardelijke invrijheidsstelling en de verlofregeling voor gedetineerden.  Als het heropvoedingsproces effektief gerealiseerd is binnen de gevangenissen, kan tevens overwogen worden om de strafduur zelf aanzienlijk te beperken.  Voorstel 131. Definitieve afschaffing van de doodstraf. De Groenen dringen ook aan op een nog striktere reglementering van de voorlopige hechtenis.  De Groenen blijven pleiten voor een definitieve afschaffing van de doodstraf. Dit strijdpunt zien wij als symbolisch voor ons streven naar een minder repressieve rechtspleging. Even prioritair is voor de Groenen een striktere reglementering van de voorlopige hechtenis. Gezien de talloze malen dat door onderzoekrechters misbruik werd gemaakt van de voorlopige hechtenis, en mensen eerder werden vastgehouden om ideologische redenen of om hen voor een stuk te terroriseren (b.v. Rudi Daems, de Leuvense vrouwen, de aktievoerders van Florennes en onze parlementairen zelf), is volgens ons een grondige herziening van dit stelsel van voorlopige hechtenis dringend nodig.  In navolging van de Liga voor de Mensenrechten dringen de Groenen aan op een beperking van de voorhechtenis tot die misdrijven waarop normaal een gevangisstraf van 4 jaar staat (tegenover 1 jaar). Ook de toegelaten duur van het voorarrest moet volgens de Groenen drastisch beperkt worden. Voor ons blijft de huidige (lichtjes verbeterde) regeling in strijd met de rechten van de mens.  Voor een serene en demokratische benadering van problemen in de medische sfeer.  Abortus  Sinds 1982 heeft Agalev gewerkt aan de ontwikkeling van een eigen visie op de abortus-problematiek. In het licht daarvan heeft Agalev zijn voorwaardelijke steun toegezegd aan het wetsvoorstel Lallemand-Michielsens, dat de laatste twee jaar het voorwerp werd van diskussie in de kommissie Justitie, Volksgezondheid en leefmilieu in de Senaat.  Daarbij gingen de Groenen ervan uit dat de oude strafwet de waarden NIET beschermt die op het spel staan. In de laatste tien jaar is er immers door geen enkele minister van justitie (CVP, PVV, PS, PRL) een vervolgingsbeleid ingesteld, zodat de parketten niet werden aangemaand de wet toe te passen. Deze situatie heeft ertoe geleid dat volgens de wet elke abortus strafbaar is, maar dat in de praktijk abortus niet bestraft wordt, tenzij door iemand klacht wordt neergelegd. Deze klachten gaan bijna altijd uit van de echtgenoot, vriend of familielid die zich op één of andere manier wil wreken op een vrouw die abortus heeft ondergaan. Ze zijn niet ingegeven door het verlangen de foetus te beschermen. Deze toestand is door de hele Belgische politieke klasse gedoogd in de vorm van een stilzwijgend akkoord. De wet blijft de wet, maar het niet-naleven ervan wordt door de vingers gekeken. Ondertussen heeft er zich een maatschappelijke werkelijkheid ontwikkeld die aan elke wettelijke afbakening ontsnapt. Het gaat in deze aangelegenheid om zo een fundamenteel probleem van leven en dood dat een klare, wettelijk geregelde toestand onontbeerlijk is. Voor Agalev betekent dit dat er een nieuwe wet moet komen die rekening houdt met de etische verscheidenheid in onze samenleving, zodat de wet opnieuw afdwingbaar wordt en greep krijgt op wat er in de praktijk gebeurtDe reeds jaren aanslepende polemiek - zowel in het parlement als in de bredere geemenschap - bewijst dat rond kunstmatige zwangerschapsafbreking uiteenlopende morele appreciaties bestaan. Vereenvoudigd kan men de standpunten tot twee grote strekkingen terugbrengen. Een eerste groep spreekt zeer sterk vanuit de bekommernis voor de levensbescherming van de foetus en wil daar een bijna absolute prioriteit aan geven. Een tweede groep gaat uit van de leefbaarheid van de globale situatie van de betrokken volwassene(n) en van de menselijke ontplooiingsmogelijkheden die aan een toekomstig kind kunnen geboden worden. In het licht daarvan meent men te kunnen en te moeten beslissen of men een embryo al dan niet verder zal laten ontwikkelen. De vraag die de wetgever zich moet stellen is of hij rechtsbescherming gaat verlenen aan de verschillende etische strekkingen. Principieel moet de wetgever zich ervan vergewissen dat het gaat om beredeneerde stellingnamen, die door grote groepen in de samenleving erkend worden. Agalev is ervan overtuigd dat dit inzake abortus het geval is. Daarom is Agalev van mening dat een nieuwe wet niet alleen wenselijk, maar ook mogelijk is.  Voorstel 132. Abortus mag niet zonder meer uit het strafrecht geschrapt worden. In noodsituaties moet een onderbreking van de zwangerschap echter mogelijk zijn. Maar eerst en vooral moet er een aktief beleid gevoerd worden om ongewenste zwangerschappen te voorkomen.  De Groenen willen een beleid steunen dat zoveel mogelijk gericht is op het voorkomen van abortus en van ongewenste zwangerschap. In geen geval mag de kunstmatige zwangerschapsafbreking gebagatelliseerd worden of gelijkgesteld met antikonceptie: door een abortus wordt een konceptie ongedaan gemaakt. Vanuit een fundamenteel respekt voor het leven en dus ook voor het ongeboren leven kan de mogelijkheid van een zwangerschapsafbreking enkel overwogen worden als redmiddel uit een noodsituatie. Daarom stellen wij principieel dat abortus niet zonder meer uit het strafrecht mag geschrapt worden en hebben wij gekozen voor de formule 'abortus is strafbaar tenzij een vrouw zich in een noodsituatie weet...'  Daarnaast houden wij ook aan een duidelijke procedure, waarin de voornaamste elementen zijn:  - De zwangerschapsafbreking moet gebeuren in de eerste twaalf weken. Wij stellen een korte termijn voor omdat in onze visie de foetus groeiende rechten krijgt naarmate hij zich meer ontwikkelt;  - De vrouw moet ingelicht worden  over alle ondersteunende maatregelen waarop ze recht heeft als ze beslist de zwangerschap  uit te dragen;  - De geneesheer mag de ingreep pas zes dagen na de eerste aanvraag  uitvoeren en dit in medisch verantwoorde omstandigheden.  Naast de wijziging van de strafwet als dusdanig geeft Agalev haar volle steun aan een aktief preventiebeleid. Hierin staan voor ons de opvoeding tot relatiebekwaamheid van jongeren en de toegankelijkheid van antikonceptiemiddelen centraal. We pleiten voor een overheidsbeleid dat er in de feiten toe leidt dat het aantal abortussen vermindert. Ons huidig strafrecht is hiervoor geen goed instrument. Een herziening van de strafwet gekoppeld aan een goed preventiebeleid kan ons inziens een kader scheppen waarin de vraag naar abortus effektief wordt teruggedrongen.  Aids  De Groenen hebben ernstige vragen bij een te eng-medische of kuratieve aanpak van de nieuwe ziekte Aids. Aids mag niet alleen als een ziekte, maar moet ook als een sociaal-maatschappelijk probleem aangepakt worden. De Groenen stellen echter vast dat ons gezondheidssysteem dat helemaal gericht is op de prestatiegeneeskunde, niet uitgerust is voor een preventieve aanpak of de psycho-sociale begeleiding van sero-positieven en Aids-patiënten. Bovendien wordt het Aidsprobleem systematisch onderschat: in tegenstelling tot andere kwalen zoals kanker, hart- en vaatziekten, is Aids immers een dynamisch probleem doordat de ziekte zich op korte tijd geweldig dreigt uit te breiden.  Voorstel 133. Een ruime, maatschappelijke aanpak van het Aids-probleem met de nadruk op voorlichting en preventie. Meer middelen voor de anti-Aids-kampagne.  De Groenen menen dat er aanzienlijk meer middelen moeten vrijgemaakt worden voor een preventieve kampagne tegen Aids. Het gesubsidieerd vrijwilligerswerk is hierbij onontbeerlijk. Deze kampagne kan bv. gedeeltelijk bekostigd worden met gelden overgeheveld uit het RIZIV. De schrale 10 miljoen uitgetrokken voor het Vlaams Aids-beleid in 1988 volstaan in elk geval niet. Met deze middelen kunnen tegelijk de bestaande centra voor gezondheidsvoorlichting verder uitgebouwd worden. Via de media moet ruimere en meer konkrete informatie aan het grote publiek gegeven worden. Uit onderzoek bij scholieren is bv. gebleken dat men hier nog nergens staat. Tegelijk heeft de overheid de plicht om paniek reakties, reakties van racisme en xenofobie en van diskriminatie bij het grote publiek te voorkomen. In geen geval mag getolereerd worden dat Aids een nieuwe haard wordt van hetze tegen homofielen of vreemdelingen. Aan het verplicht testen op Aids van welbepaalde groepen van bv. vreemdelingen moet dan ook een einde komen. Ook prostituees mogen niet éénzijdig geviseerd worden. De Groenen gaan ervan uit dat de prostituees even zeer tegen hun kliënten moeten beschermd worden en willen in elk geval vermijden dat de prostitutie door repressieve maatregelen nog meer in de klandestiniteit terecht komt, met alle sociale gevolgen vandien.  De Groenen dringen er op aan dat mensen enkel op vrijwillige basis zouden kunnen getest worden en dat bij hun huisarts. De tests moeten strikt anoniem gebeuren. De Groenen verwerpen elke koppeling van medische gegevens (het kodenummer van het RIZIV) aan het Rijksregister (als bepaald in het KB van 18/7/1987). Zeker het opnemen van gegevens i.v.m. Aids in het Rijksregister is onaanvaardbaar.  Ook de nieuwe wettelijke regeling op orgaantransplantaties moet in elk geval heroverwogen worden gezien het gevaar van besmette donors.
