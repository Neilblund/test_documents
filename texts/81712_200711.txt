HNS-ov ČETVEROLIST – REFORMSKI PROJEKTI ZA NOVU HRVATSKU
Izgradnju demokratskih institucija proteklih petnaestak godina u Hrvatskoj pratila je snažna uloga države i politike, nepravedna i razorna privatizacija, masovno siromašenje građana te nestanak jake srednje klase kao podloge stabilnog i slobodnog društva.
U tom je vremenu Hrvatska narodna stranka – liberalni demokrati bila korak ispred u zagovaranju visokih standarda u zaštiti ljudskih prava i vrijednosti liberalne demokracije.
Stavovi o nužnosti razvoja građanske države političke jednakosti svih građana bez obzira na etnicitet,
europske orijentacije i institucionalnog ustroja,
kao i suradnje sa susjedima i zemljama u regiji
te strategije izlaska iz ratnih i postratnih traumi, utemeljene na prepoznavanju individualiziranju i procesuiranju odgovornosti i krivnje za zločine počinjene za vrijeme rata, postali su opći standard u hrvatskoj politici, prihvaćeni od svih relevantnih političkih stranaka.
Danas, kad se suočavamo s novim izazovima i mogućnostima, HNS ponovno otvara nove prostore i nudi nova rješenja kroz četiri reformska projekta:
PRAVEDNO DRUŠTVO
NOVI SUVERENITET
DECENTRALIZACIJA
UBRZANI GOSPODARSKI RAST
Zajednički nazivnik HNS-ovih razvojnih i političkih ciljeva je HRVATSKA JAKE I STABILNE SREDNJE KLASE.
Jaka srednja klasa znači stabilnu i naprednu državu, dinamično gospodarstvo, visoki stupanj i slobodu znanstvenog i kulturnog stvaralaštva te svijest o neotuđivom dostojanstvu i slobodi građana.
Pravedno društvo
Hrvatska narodna stranka – liberalni demokrati u narednom će razdoblju snažno inzistirati na zaboravljenoj ili izgubljenoj odrednici pravednog društva jednakih šansi, određujući minimalne standarde koje Hrvatska mora osigurati kako bi se moglo uspostaviti pravedno društvo za sve njezine građane.
Pravedno društvo znači dobre i pregledne zakone, novu javnu upravu okrenutu prema građanima i njihovim privatnim i poslovnim potrebama, nestanak korupcije, osobnu i poslovnu izvjesnost i jednakost pred zakonom.
Posebna pažnja bit će usmjerena na:•pravo na rad i prihode dostatne za pristojan život,
•dostupnost zdravstvene zaštite svim građanima,
dostupnost svih razina obrazovnog sustava (besplatan prijevoz učenika, krediti za studente),
•pravične (isti mirovinski uvjeti-ista mirovina) i za pristojan život dostatne mirovine,
•socijalnu zaštitu sa zajamčenim minimumom životnih potreba, socijalnim kartama i preglednim socijalnim pravima i dobitcima,
•prava invalida prema stupnju invalidnosti, a ne načinu njena nastanka,
•mjere protiv korupcije, posebno u sudstvu i javnoj upravi,
•ravnomjeran razvoj Hrvatske.
Novi hrvatski suverenitet
Približavanjem Hrvatske punopravnom članstvu u Europskoj uniji
i NATO-u, otvoren je sasvim novi pristup pitanju suvereniteta te mogućnostima i sredstvima samostalnog upravljanja društvom.
Stoga je određivanje strateških sustava i posebnih politika u okviru njih jedno od temeljnih pitanja kojima će Hrvatska u okviru redefiniranja vlastitog suvereniteta ostvariti upravljivost temeljnim nacionalnim interesima.
Najvažniji od njih su:•upravljanje prostorom (poljoprivredno zemljište, obala i otoci, nacionalni parkovi, parkovi prirode i zaštićeni krajolici, kulturno-povijesne jezgre naselja) i zaštita okoliša,
•samodovoljnost u proizvodnji hrane,
•zadržavanje suvereniteta nad osnovnim prirodnim bogatstvima (izvorima pitke vode, rudnim bogatstvima, šumama),
•upravljanje tokovima novca (monetarna suverenost, mogućnost upliva na bankarskom tržištu),
•upravljanje energetskim sustavima (distribucija električne energije, naftovodi i plinovodi, obnovljivi izvori energije),
•upravljanje velikim infrastrukturnim sustavima (ceste, telekomunikacije, sustavi veza, magistralni komunalni sustavi).
Decentralizacija ovlasti, sredstava i znanja
Republika Hrvatska se početkom devedesetih godina od jedne decentralizirane zemlje, u kojoj se lokalno sakupljalo i trošilo oko 50% proračunskih sredstava (gdje su i načelnika policije birale lokalne vlasti), pretvorila u visokocentraliziranu zemlju, u kojoj se u središnji proračun slijevalo i iz njega trošilo više od 90% sredstava (a u skladu s takvom politikom u ministarstvima imenovali i ravnatelji osnovnih škola, kao i ravnatelji ostalih obrazovnih, zdravstvenih i kulturnih ustanova).
HNS se već duže vrijeme zauzima za decentralizaciju ovlasti, sredstava i znanja te princip supsidijarnosti, prema kojemu se nadležnosti postavljaju na onu razinu na kojoj se najbolje mogu ostvariti.
Poseban naglasak HNS stavlja na:•decentralizaciju ovlasti i sredstava u područjima obrazovanja, zdravstva, socijalne skrbi, kulture, prostornog planiranja, prometa i komunalne infrastrukture pri čemu bi se, u prvom koraku, snaga lokalne i regionalne samouprave najmanje udvostručila;
•ravnomjerni regionalni razvoj kao izraz zemljopisnih, gospodarskih, prometnih, povijesnih i kulturnih posebnosti hrvatskih regija te generator povećanja ukupne snage zemlje;
•pravedniju raspodjelu poreznog novca, u kojoj bi, npr. cjelokupni prihod iz poreza na dohodak pripao regionalnoj i lokalnoj samoupravi, a sav prihod od poreza na dobit središnjoj državnoj upravi;
•stvaranje regionalnih centara izvrsnosti i regionalnih razvojnih agencija kao pretpostavki decentralizacije znanja i preuzimanja ovlasti na lokalnim razinama;
•promjenu izbornog zakona koji će omogućiti neposredan izbor lokalnih i regionalnih vodstava i snažnije sudjelovanje građana u upravljanju.
Ubrzani gospodarski razvoj, ubrzani gospodarski razvoj, ubrzani gospodarski razvoj
Niti jedan od prethodno navedenih ciljeva neće biti moguće ostvariti bez ubrzanog gospodarskog rasta od minimalno 6% godišnje
te preuzimanja uloge države u područjima gdje se bez nje taj rast ne može ostvariti.
Država mora stvoriti uvjete za rast produktivnosti i konkurentnosti te povećanje efikasnosti gospodarstva,
poboljšanje obrazovne i stručne kvalitete radno-sposobnog stanovništva te 50 postotono povećanje VSS obrazovanih građana, s posebnim naglaskom na poboljšanje kvalitete menadžera i razvoj menadžerskih znanja.
Presudan je i razvoj infrastrukture kao osnovni preduvjet razvoja gospodarstva
te informatizacija i resturkturiranje državne uprave.
Ključna zadaća države je osiguranje uvjeta za slobodno i stabilno odvijanje poduzetničkih aktivnosti, i to sljedećim mjerama:•definiranjem i stimuliranjem onih tipova poduzetništva i gospodarske aktivnosti koji imaju najveće izglede za uspjeh u svakoj regiji, kao i u mikroregijama,
•jasnim i poticajnim poreznim sustavom,
•razradom modela javno-privatnog partnerstva na državnoj i lokalnoj razini te općenito mobilizacijom vanproračunskog kapitala (tržište nekretnina, pretpristupni fondovi),
•poticanjem izvoza (posebno pristupa malih i srednjih poduzeća međunarodnim tržištima),
•razrješavanjem statusa i stavljanjem u funkciju poljoprivrednih zemljišta i nekretnina koja su zbog nerješenih vlasničkih odnosa van uporabe,
•jedinstvenom i osmišljenom zemljišnom politikom te modelom zaštite i razvoja obalnog pojasa,
•mjerama monetarne politike u funkciji gospodarskog rasta,
•jasnim i učinkovitim zakonskim i pravosudnim sustavom te učinkovitom javnom upravom,
•jasnim pravilima i nadzorom tržišnog natjecanja,
•stvaranjem gospodarskog okruženja za povećanje interesa potencijalnih investitora FDI (direktna strana ulaganja) za greenfield i brownfield investicije
HRVATSKA NARODNA STRANKA – LIBERALNI DEMOKRATI
GOSPODARSKI PROGRAM
HNS GOSPODARSKI PROGRAM
1.  Uloga države
Općeprihvaćeni cilj gospodarskih strategija je povećanje gospodarskog rasta što dovodi do rasta stope zaposlenosti i povećanja standarda stanovništva.
Ovaj dokument polazi od rasta gospodarstva kao osnovnog pokretača i određuje elemente koji su važni za njegovo pokretanje i održivost.
On definira utjecaj države na rast kroz ograničenu ekonomsku ulogu, odnosno stvaranje preduvjeta za tržišno natjecanje.
Područja djelovanja države trebaju biti usmjerena na:uspostavu i provođenje efikasnog zakonodavstva i sudstva,
radikalno iskorjenjivanje korupcije,
nadzor tržišnog natjecanja,
modernizaciju obrazovnog sustava i podizanje opće razine obrazovanja,
razvoj infrastrukture,
socijalnu ulogu države,
uravnoteženi regionalni razvoj,
makroekonomske politike koje potiču razvoj poduzetništva.
Osnovna uloga države je stvaranje socijalno-ekonomsko-pravnog okruženja pogodnog za razvoj poslovanja.
Ovako definirana uloga države omogućuje razvoj sposobnih i konkurentnih poslodavaca, istodobno potičući gospodarski rast.
Samo na temelju uspješnog gospodarstva država može ostvariti jednu od svojih temeljnih zadaća, a to je zaštita siromašnih.
Jedino država može i mora garantirati najsiromašnijima, onima kojima su u velikim promjenama i transformacijama izgubili minimalnu socijalnu sigurnost, mogućnost da funkcioniraju unutar tržišta i zadovoljavaju svoje temeljne potrebe.
2.  Strategija razvoja
Iako smo ulogu države ograničili na stvaranje socijalno-ekonomsko-pravnih uvjeta, svako nacionalno gospodarstvo mora imati viziju buduće pozicije i strategiju ostvarivanja gospodarskog rasta.
Zato je važno prepoznati prilike i jake strane gospodarstva, odnosno odrediti nosioce razvoja koji na duži rok mogu pridonijeti rastu domaće ekonomije.
Identificirani nosioci razvoja su sektori u kojima domaće gospodarstvo stvara najveću dodanu vrijednost te u kojima ima komparativne prednosti nad zemljama u okruženju ili s kojima se može nositi s konkurencijom na regionalnim tržištima.
Vrijeme sekundarne industrije definitivno se početkom novog tisućljeća preselilo na istok.
Jeftina radna snaga i masovna proizvodnja daju tim tržištima, osim određenih iznimaka, nedostižnu konkurentsku prednost u velikoj većini sekundarne industrije.
Hrvatska u 21. stoljeću je moderna uslužna ekonomija, s visokoobrazovanom radnom snagom, lider Jugoistočne Europe.
Zemlju karakterizira odličan geostrateški položaj s razvijenim sektorom:obrazovanja,financija,turizma,poljoprivrede,energetike,građevinarstva,prometa i telekomunikacija.
Kompanije iz navedenih sektora pokretači su gospodarskog rasta.
Država stvara preduvjete za poticanje poduzetništva i konkurentan razvoj, prepuštajući daljnji razvoj tržišnim sudionicima.
3.  Elementi razvoja
Država kroz opće politike djeluje na razvojne elemente koji pridonose rastu gospodarstva.
Potrebno je naglasiti da identificirani elementi djeluju u međuzavisnosti te ih treba promatrati u širem kontekstu međudjelovanja.
3.1. Obrazovanje
Obrazovanje je ključan preduvjet rasta i bez njega domaće gospodarstvo u budućnosti ne može zadržati ni trenutnu razinu razvijenosti.
Male zemlje poput Hrvatske, naročito sa svojim smještajem u centru Europe, razvojnu snagu trebaju tražiti u uslužnoj industriji, pri čemu je obrazovanje u takvom okruženju glavna konkurentska prednost.
Kao grana industrije, obrazovanje ima dvostruku korist za gospodarstvo – s jedne strane, visoki stupanj obrazovanja omogućava konkurentnost gospodarstva i zaposlenih, a s druge, i samo obrazovanje može biti izvozni proizvod te pridonositi razvoju ekonomije.
U oba slučaja, obrazovanje kao industrija otvara radna mjesta i povećava zaposlenost na najkvalitetniji mogući način.
Struktura obrazovanja u Hrvatskoj nije zadovoljavajuća.
Oko 16 posto zaposlenih ima visoko stručno obrazovanje ili postdiplomski studij, dok je europski standard 30 posto.
U strukturi stanovništva 60 posto ima završenu srednju školu,
a 21 posto ima samo osnovno školsko obrazovanje.
Nužno je povećati udio visokoobrazovanih u ukupnoj strukturi zaposlenih.
Obrazovanje je jedan od bitnih preduvjeta daljnjem rastu i bitna odrednica strategije razvoja.
Cilj obrazovne politike je stvaranje kritične mase obrazovanih i visokoobrazovanih koji će moći pratiti sve veću brzinu razvoja uslužne industrije.
Zato je potrebno:produžiti obvezno obrazovanje predškolskim i srednjoškolskim i potpuno financijski pratiti troškove studija za sve studente
izgraditi obrazovni sustav koji će odgovarati potrebama modernog gospodarstva,
promovirati značaj cjeloživotnog obrazovanja korištenjem sustava srednjih škola i sveučilišta
poticati obrazovanje u inozemstvu (posebno doktorate sa potpunim pokrivanjem troškova),
poticati menadžerske vještine i informatičko-komunikacijska znanja uvođenjem obaveznih kolegija na svim fakultetima i visokom školama
Osnovna uloga države je stvoriti uvjete za 50-postotno povećanje broja studenata koji završavaju fakultete i visoke škole u razdoblju od 2008. do 2012., u odnosu na prethodno četverogodišnje razdoblje.
Infrastruktura objekata i opreme također mora kvalitativno pratiti ovaj razvojni cilj, uz korištenje modela javno-privatnog partnerstva.
Pritom naglasak treba staviti na osmišljavanje novih obrazovnih politika; novi obrazovni sistem treba od najranijeg školovanja poticati usvajanje vještina potrebnih za uspješno snalaženje u uslugama okrenutom gospodarstvu.
Obrazovanje u najširem smislu je sektor koji zapravo stoji u podlozi svih nabrojanih industrija i razvojnih politika.
Uz uređeni sustav funkcioniranja pravne države i stabilni makroekonomski okvir, visokoobrazovana radna snaga daje preduvjete i definira strukturu izravnih stranih ulaganja.
Strane investicije u Hrvatskoj u prosjeku čine oko 1 posto BDP-a te variraju iz godine u godinu, obično zavisno o dinamici privatizacije velikih domaćih kompanija.
Nije potrebno naglašavati da direktne strane investicije otvaraju nova radna mjesta, no, još značajnije za dugoročan rast domaćeg gospodarstva je prenošenje znanja koje ovakve investicije omogućuju.
3.2. Razvoj tržišta kapitala i privlačenje stranog kapitala
Trendovi kretanja kapitala u svijetu u posljednjih su nekoliko godina izrazito jasni – povećanje kretanja prema tržištima u razvoju od strane razvijenih, ali i nerazvijenih tržišta.
Sa razvijenom domaćom fondovskom industrijom, Hrvatska trenutno ima veliku mogućnost daljnjeg razvoja ekonomije utemeljene na financijskoj industriji i izvozu (odnosno uvozu) znanja i kapitala.
Prilike za privlačenje stranog kapitala su brojne i ovise samo o razumijevanju potreba investitora, a one nisu velike – jasno i transparentno poslovanje te zaštita ulagača.
Mogućnosti razvoja ekonomije korištenjem tuđeg kapitala, kroz ovakav su način vođenja politike izuzetne.
Velika likvidnost na svjetskom tržištu omogućava iskorištavanje kapitala koji traži prilike za investicije; Hrvatska mora znati privući takav kapital i angažirati ga u razvojne projekte.
Promatrajući pak velike mogućnosti različitih investicija, domaće gospodarstvo mora bit u stanju zadržati i postojeći kapital.
Domaća financijska industrija najrazvijenija je od država bivše Jugoslavije (uz izuzetak Slovenije, dok je Srbija tek usvojila Zakon o investicijskim fondovima).
S obzirom da svjetska financijska industrija seli kapital prema tržištima u razvoju, nije logično ograničavati domaću industriju na razvijena tržišta.
Prilike za zaradu koje omogućuju tržišta u razvoju daleko su iznad onih koja nude zasićena razvijena tržišta.
Umjesto pokušaja konkuriranja svjetskom kapitalu na razvijenim tržištima, logičniji nastavak razvoja domaće industrije je kroz veću liberalizaciju ulaganja na lokalnim regionalnim tržištima i mogućnost boljeg upravljanja rizika na tim tržištima u odnosu na svjetske konkurente.
Bolje poznavanje prilika samog tržišta glavna je prednost domaćih aktera.
S tog aspekta, i domaća industrija može preuzeti vodeću ulogu u ovoj regiji, potičući time i hrvatski gospodarski rast; nalazimo se u trenutku kada je potrebno prepoznati priliku i iskoristiti je.
Mogućnost preuzimanja liderske uloge u industriji poput financija prilika je koju domaće tržište treba tražiti na susjednim tržištima.
Umjesto ulaganja u neprofitabilne industrije koje na dugi rok nemaju nikakvih komparativnih prednosti, mala zemlja poput Hrvatske treba iskoristiti potencijal industrije temeljene na znanju.
Samo takav izvozni proizvod može omogućiti dugoročni gospodarski rast.
3.3. Stabilan makroekonomski okvir
Makroekonomske politike zajedno s ostalim elementima prate i utječu na ukupan gospodarski razvoj zemlje.
One su nužan uvjet za dugoročno održivi rast i razvoj te djeluju kao katalizator strukturnih promjena.
S obzirom na veliku osjetljivost gospodarstva na makroekonomsko okruženje, bitan element pri donošenju i planiranju makroekonomskih politika jest njihova predvidivost i relativna stabilnost.
Monetarne i fiskalne politike ključne su u podržavanju razvoja pojedine zemlje.
Jasan i jednostavan porezni zakon, s poticajima za razvoj ključnih identificiranih industrija te tečaj koji potiče poduzetništvo, bitni su elementi u planiranju strategije razvoja kompanija i industrija.
Tečajna politika mora biti podređena razvoju poduzetništva te osiguravati stabilnost s malim fluktuacijama, što će omogućiti kvalitetno planiranje i procjenu rizika od strane gospodarstvenika.
Istovremeno, srednjoročna tečajna politika mora uključiti veću fleksibilnost, što će pak omogućiti pozicioniranje domaćih izvoznika na stranim tržištima.
Stabilan i jednostavan porezni sustav omogućit će dugoročno planiranje poslovanja, ali i predvidivost iznosa poreza za državu te male troškove ubiranja i kontrole plaćanja poreza.
Porez na imovinu koji bi zamijenio komunalne naknade ključna je komponenta budućeg poreznog sustava kroz pravedniju raspodjelu poreznog opterećenja, povećanje učinkovitosti korištenja zemljišta, ali i poboljšanje položaja lokalnih uprava kroz stabilizaciju vlastitih prihoda.
3.4. Uravnoteženi regionalni razvoj
Cjelovitoj i dugoročnoj regionalnoj politici ulaskom u EU otvara se mogućnost korištenja sredstava iz europskih fondova u iznosu 900 milijuna eura godišnje, koja se vežu na već postojeća proračunska sredstva.
Uvjeti za povlačenje tih sredstava su kvalitetni projekti i prethodno provedena proračunska i fiskalna decentralizacija, kako bi se osiguralo nužno učešće od 25 do 50 posto vrijednosti projekata sa strane hrvatskih regija.
Isto tako, nužno je formiranje regionalnih agencija, uz edukaciju i podršku centralne agencije tamo gdje je potrebno.
Eliminacija centralizacije i metropolizacije zemlje kao jedne od ključnih prepreka bržeg gospodarskog razvoja Hrvatske, ulaskom u Europsku uniju postaje još važnija.
Cijela slavonska regija i niz podregija, primjerice Krapinsko-zagorska, Sisačko-moslavačka i Šibensko-kninska županija, traže poseban angažman države.
Regionalni razvoj na tim područjima naglašeno pretpostavlja:ulaganje u infrastrukturu,
definiranje nositelja razvoja,
sustav opremljenih zona s odgovarajućom prezentacijom potencijalnim investitorima,
zaštitu prostora s posebno strategijom razvoja kontinentalnog turizma,
posebnu podršku razvoju odgovarajuće  poljoprivrede i povezivanju s projektom obnovljivih energija,
snažno ulaganje u poduzetničko obrazovanje i poticanje poduzetničke klime.
3.5. Poduzetnička inicijativa
Poduzetnička inicijativa prepoznaje značaj gospodarskog kostura, odnosno kompanija koje nose razvoj, ali i malog i srednjeg poduzetništva.
Kroz prepoznate grane nositelje razvoja, nužno je prepoznati i nosioce razvoja, koji imaju snage i znanja iskoristiti prilike na regionalnim tržištima i pridonijeti većem prodoru na strana tržišta.
Malo i srednje poduzetništvo ključ je gospodarskog rasta u ekonomijama poput hrvatske.
Pravilnom strategijom poticanja i razvoja malog i srednjeg poduzetništva, država ima višestruke koristi – raste zaposlenost, jača gospodarski rast, a istovremeno se otvaraju mogućnosti restrukturiranja državnih kompanija u gubicima, odnosno otvara se prostor za smanjenje javnog sektora koji danas sudjeluje sa 26 posto u ukupnom broju zaposlenih.
Javno-privatno partnerstvo kombinira društvenu odgovornost javnog sektora s financijama i poduzetništvom privatnog sektora.
Nije potrebno da država bude glavni investitor u projekte od javnog značaja.
Zainteresirani privatni kapital omogućuje državi da kroz manje tekuće izdatke i proračunska ograničenja na svim razinama vlasti ostvari razvojne projekte od javnog interesa.
Ekonomičnost projekata, ušteda novca, bolje vremensko iskorištenje, kontrola troškova i inovativna rješenja samo su neke od višestrukih koristi koje se ostvaruju suradnjom privatnog i javnog sektora, što je prepoznato i uspješno se primjenjuje kroz cijeli niz projekata ostvarenih na stranim tržištima.
Za razvoj poduzetničke inicijative ključni su:jednostavan i brz sustav uspostavljanja novog posla uz pretpostavku sređivanja vlasničke dokumentacije,
učinkovito i transparentno sudstvo sa snažnom zaštitom vjerovnika,
zakonska regulativa potrebna za JPP, koja će potaknuti razvoj JPP-a i uz korištenje EU fondova,
fleksibilnije tržište radne snage,
dodatna rasterećenja kod pokretanja novog posla.
3.6. Regionalni pristup
Izvoz je kategorija koja direktno utječe na rast gospodarstva.
Prema strukturi ključnih industrija koje će doprinijeti gospodarskom rastu, može se vidjeti da izvoz u velikom dijelu znači i izvoz usluga te u tom kontekstu treba promatrati uslužnu industriju.
S obzirom na to da će samo izvozno orijentirane grane osiguravati dugoročno održivi rast, na njih se treba i orijentirati.
Dva su osnovna preduvjeta za uspješnu regionalnu orijentaciju: obrazovanje i financije, kao sektori budućeg razvoja o kojima se već govorilo.
Obrazovanje kao široki pojam pretpostavlja mogućnost prepoznavanja prilika u okruženju, planiranja razvoja i provođenja razvojnih planova samih kompanija.
Obrazovanje je i industrija koju treba promatrati kao izvozni proizvod, kakvim se i smatra na tržištima s dužom tradicijom.
U Australiji, primjerice, ova industrija ostvaruje 4.3 posto ukupnog izvoza gospodarstva.
Time se stvara i značajan potencijal za otvaranje suradnje na stranim tržištima, kroz ostvarene kontakte i zajedničke projekte.
Financijska industrija omogućuje ostvarivanje zacrtanih planova regionalnog širenja s obzirom na to da je kapital nužan za takve operacije.
Struktura radne snage u ovim industrijama, s izraženim brojem visokoobrazovanih, uklapa se u dugoročnu strukturu radne snage kojoj bi Hrvatska trebala težiti.
Kratkoročno i dugoročno ove dvije industrije otvaraju put ostali industrijama u izlasku na strana tržišta.
Poljoprivreda, energetika, građevinarstvo, promet i telekomunikacije izvoznu strategiju grade na dizajnu, projektiranju i inžinjeringu uz podršku financijske industrije i države.
4.  Razvojne mogućnosti
Analizom trenutne situacije, razvojnih mogućnosti i vizije gospodarstva u budućnosti, identificirane su određene grane gospodarstva za koje smatramo da imaju najveći potencijal biti nosioci gospodarskog rasta, ali i usmjeriti ekonomiju prema zacrtanoj poziciji u budućnosti.
Orijentiranost na visokokvalificiranu radnu snagu i uslužnu ekonomiju prepoznato je kao jedini dugoročno uspješan put rasta hrvatskog gospodarstva.
Uz stvaranje povoljnih uvjeta u ovim sektorima, otvara se prostor domaćem gospodarstvu da postane regionalni ekonomski lider sa stabilnom ekonomijom, ali i boljom strateško-pregovaračkom pozicijom prilikom samih pregovora o ulasku u EU.
4.1. Financijska industrija
U odnosu na ostale zemlje Jugoistočne Europe, Hrvatska ima najrazvijeniji financijski sektor.
U prva tri kvartala prošle godine, financijsko posredovanje bilo je četvrti po veličini sektor u gospodarstvu s 11.3 posto u strukturi bruto dodane vrijednosti.
Industrija, javna uprava i trgovina sudjeluju u većoj mjeri u strukturi bruto dodane vrijednosti.
U ukupnom broju zaposlenih, financijsko posredovanje sudjeluje s 3 posto, odnosno ukupno s oko 33 tisuće zaposlenih.
Zanimljivo je da u ovoj industriji većinu zaposlenih čine žene (71 posto), što je iznad prosjeka generalne strukture zaposlenih (45 posto).
Prosječne isplaćene plaće u financijskom posredovanju su također iznad prosjeka, i to veće za 50 posto.
Financijski sektor se kao uslužna grana temelji na znanju.
Zaposleni u financijskom posredovanju imaju natprosječni stupanj obrazovanja – oko 30 posto zaposlenih ima visoku stručnu spremu, u usporedbi sa 16 posto u ukupnom broju zaposlenih.
S obzirom na stupanj razvijenosti, financijski je sektor jedan od ključnih pokretača razvoja u budućnosti.
Osim što sam funkcionira kao izvozni proizvod, u međudjelovanju s ostalim granama stvara preduvjete za razvoj i širenje poslovanja ostalih kompanija.
Razvijeno tržište kapitala privlači cijeli spektar različitih ulagača – od venture capital fondova koji omogućuju kompanijama koje tek startaju da dođu do kapitala potrebnog za razvoj, do mirovinskih fondova koji su važan, dugoročan strateški partner u vlasničkoj strukturi kompanija.
Razvojem kvalificiranih institucionalnih ulagatelja potiče se stvaranje nove vrijednosti u gospodarstvu.
S obzirom na rast cijena imovine, u zemljama srednje i istočne Europe strategija ovih fondova više se ne temelji na samoj kupnji i kasnijoj skupljoj prodaji.
Ključna stavka danas je dodavanje nove vrijednosti investiciji, što dovodi i do većeg sudjelovanja te investicije u ukupnom ekonomskom razvoju zemlje.
U tom smjeru ide i cilj poticanja razvijanja tržišta kapitala – omogućiti domaćim gospodarstvenicima prihvatljivi kapital za razvojne projekte.
Time se otvara mogućnost razvoja domaćih kompanija, koje bi kasnije kroz povećani izvoz ostvarivale suficit u platnoj bilanci i generirale snažniji gospodarski rast.
Sve to doprinosi razvoju domaće financijske industrije koja kroz visoki profil obrazovanja stvara dodanu vrijednost te time potiče daljnji rast gospodarstva.
S obzirom na stupanj razvijenosti i razinu obrazovanja domaćeg financijskog tržišta, logično je da financijska industrija bude jedan od glavnih izvoznih proizvoda domaćeg gospodarstva i lider među tržištima jugoistočne Europe.
Za razvoj financijskog sektora potrebno je imati razvijeno tržište kapitala, što će se postići:privatizacijom i prodajom velikih državnih udjela putem burze,
zadržavanjem dosadašnje porezne politike u pogledu kapitalne dobiti
daljnjom liberalizacijom dopuštenih ulaganja za fondove, naročito mirovinske
jačanjem i privlačenjem kvalificiranih institucionalnih ulagatelja
bržim uvođenjem suvremenih ulagačkih instrumenata,
zaštitom manjinskih dioničara kroz jasan i učinkovit pravosudni sustav,
sekuritizacijom – omogućavanjem dodatnu likvidnost na tržištu,
boljim upravljanjem potraživanjima države kroz aktivno upravljanje.
4.2. Turizam
Blizina glavnih emitivnih tržišta zajedno s razvijenom cestovnom infrastrukturom, uz jedinstveni spoj prirode i kulture te klime na priobalju, nužno pozicionira turizam kao jednog od glavnih pokretača budućeg razvoja, naročito kroz mogućnosti koje se otvaraju razvojem cjelogodišnje ponude.
Podizanjem udjela hotela s 4 i 5 zvjezdica na više od 50 posto i snažnim jačanjem industrije zabave, prihode u turizmu do 2012. godine moguće je podići na 10 milijardi eura.
Stanje u turizmu u posljednjih se nekoliko godina vraća na prijeratnu razini.
Prihodi od turizma u prošloj su godini činili oko 6 milijardi eura, odnosno oko 20 posto BDP-a, iako je trajanje turističke sezone svedeno na 2 do 3 mjeseca.
Iako broj gostiju raste po stopama od 2 do 4 posto godišnje, mijenja se struktura gostiju pa tako i financijski prihodi rastu po većim realnim stopama.
S druge strane, Hrvatska na 4.4 milijuna stanovnika godišnje bilježi priljev od 10 milijuna turista.
Ovakvo povećanje u međuovisnosti je s domaćom poljoprivredom, odnosno prehrambenom industrijom.
S druge strane, povećana potrošnja energije uzrokuje deficit što se nadoknađuje uvozom energije iz inozemstva.
Razvojem turizma u budućnosti morat će se riješiti pitanje poljoprivrede i energije jer se povećanjem njihovog uvoza direktno smanjuje i gospodarski rast.
Turizam se do sada razvijao bez pretjeranih intervencija države, izuzev projekta mreže autocesta.
Poticaji, odnosno krediti za male poduzetnike dali su doprinos razvoju.
Jednako su tako i porezne politike na različite načine utjecale na dosadašnju strategiju turističkih kompanija (uvođenje PDV-a na individualne dolaske).
Tečajna politika nije poticajna i uzrokuje konstantne gubitke koje domaće turističke kompanije trpe zbog oscilacija tečaja tijekom i nakon sezone.
Neriješeni odnosi u gruntovnici i katastarskim knjigama djeluju ograničavajuće na potrebna kapitalna ulaganja turističkih društava
i onemogućavaju brži razvoj prateće industrije zabave, jednog od glavnih preduvjeta produljenja turističke sezone i ostvarivanja većeg prihoda od turizma.
Turizam će u budućnosti ostati bitna sastavnica domaćeg rasta.
Povećanje turizma znači povećanje izvoza, a time i gospodarskog rasta; produljenje turističke sezone glavno je sredstvo za ostvarenje tog cilja.
Ne ulazeći u načine na koje će privatni sektor osmisliti produljenje sezone i povećanje prihoda, smatramo da su glavni elementi strategije sljedeći:omogućiti poduzetnicima brzo rješavanje statusnih pitanja vlasništva – riješiti pitanje tzv. turističkog zemljišta i sređivanje gruntovnice, što će omogućiti daljnja ulaganja kompanija i poduzetnika u turističke kapacitete, ali i prateću sportsko-zabavnu industriju;
stvoriti prostorno-planski okvir za djelovanje– planski i s vizijom dopuštati razvoj obale, uz naglasak na zaštitu prostora i kulturne baštine;
pitanje tečaja EUR/HRK kao jedno od ključnih pitanja i pretpostavki razvoja ovog sektora s obzirom na veliki priljev deviza u kratkom vremenu;
riješiti pitanje kupnje nekretnina od strane stranih državljana – Hrvatska će na temelju reciprociteta morati otvoriti domaće tržište nekretnina, ali i višestruko povećati zaštitu prostora.
4.3. Poljoprivreda
Svaka zemlja ima strateški interes u domaćoj poljoprivredi i proizvodnji hrane.
Domaća poljoprivreda karakterizirana je usitnjenim gospodarstvima što otežava rentabilnu proizvodnju i povećava uvoz hrane.
Rast turizma i veliki priljev gostiju stvara pritisak potražnje također povećavajući uvoz hrane, čime direktno utječe na gospodarski rast.
Stoga jedan od prioriteta strategije budućeg razvoja mora biti i prilagodba poljoprivrednog sektora na ulazak u EU.
Za daljnji razvoj domaće poljoprivredno-prehrambene industrije potrebno je izvršiti:okrupnjavanje vlasništva nad poljoprivrednim zemljištem, što je jedini način rentabilne proizvodnje;
sređivanje zemljišnih knjiga;
izmjene Zakona o nasljeđivanju u smislu sprječavanja usitnjavanja zemljišta;
promjenu proizvodnje s kultura koje daju male prinose po jedinici zemlje, na kulture koje daju višestruko veće prinose po jedinici.
Pri tome naglasak treba biti na stočarstvu i mljekarstvu te, proizvodnji voća i povrća u kojoj se Hrvatska može mjeriti s konkurencijom na tržištu, uz postupni prelazak na eko-proizvodnju;
donošenje zakona o vlasničkom preuzimanju zemljišta i nekretnina s neutvrdivom ili teško utvrdivom vlasničkom strukturom, putem državnog fonda, kao i imovine staračkih domaćinstava.
Pristupanje EU mora biti sredstvo poboljšanja kvalitete života stanovništva, a ne apstraktni cilj politike.
U tu svrhu treba potaknuti i iskoristiti sredstva koja stoje na raspolaganju zemljama kandidatkinjama kroz najrazličitiji spektar predpristupnih fondova.
Strateški cilj u razvoju poljoprivrede je i povezivanje s energetskom industrijom.
Nužna je stimulacija uzgoja kultura za biomasu i bioenergiju.
Osim što bitno pridonosi kvaliteti zaštite okoliša, ovakvo usmjeravanje otvara dugoročnu perspektivu poljoprivredi kao modernoj industriji.
4.4. Energetika
Bez energije nema dugoročnog razvoja gospodarstva, a rast gospodarstva uzrokuje povećanje potrebe za energijom.
Hrvatska trenutno troši 2.2 puta više energije od zemalja EU 25 da bi proizvela tekući BDP.
To pokazuje da je domaće gospodarstvo još dosta daleko od naše vizije Hrvatske u 21. stoljeću.
Velika potrošnja energije karakterizira sekundarnu industriju za razliku od uslužne djelatnosti u kojoj želimo biti predvodnici regije.
Unatoč tome, potrebe za energijom će rasti temeljem povećanja broja gostiju u turizmu, ali i jačanjem uloge domaćeg gospodarstva u regiji.
Zato je potrebno imati dugoročnu, ekološki i razvojno prihvatljivu strategiju razvoja energetskih potreba gospodarstva.
Uz sve veći problem globalnog zatopljenja, poseban naglasak mora se staviti na promoviranje korištenja obnovljivih izvora energije.
Približavanjem Europskoj uniji, domaćem tržištu predstoji liberalizacija tržišta električne energije.
Za uspješno upravljanje energetskim potrebama nužno je:povećati energetsku efikasnost,
izgraditi dodatne energetske kapacitete,
smanjiti ovisnost o uvozu kroz diverzifikaciju izvora,
poticati poduzetništvo unutar energetskog sektora,
poticati daljnji razvoj Fonda za energetsku učinkovitost,
uključiti projekte sanacije krutog otpada.
Za dugoročni razvoj sektora potrebno se u većoj mjeri orijentirati na korištenje obnovljivih izvora energije te zaštitu okoliša.
Obnovljivi izvori energije mogu smanjiti ovisnost o uvozu i time direktno utjecati na povećanje gospodarskog rasta s obzirom na veliki deficit koji Hrvatska ostvaruje u energetskom sektoru.
Istraživanja pokazuju da Hrvatska ima realne mogućnosti osigurati 15 posto ukupne potrošnje primarne energije proizvodnjom iz biomase.
Unaprjeđenje efikasnosti provodit će se donošenjem odgovarajućih zakonskih rješenja usmjerenih na razvoj energetske efikasnosti kroz poreznu i carinsku politiku te tarifne sustave.
Također će se omogućiti i razvoj fondova za financiranje razvoja energetske učinkovitosti.
Uz činjenicu visoke razine uvoza, dakle desetljeća potražnje na unutrašnjem tržištu, u sektoru energetike i prateće industrije već postoji kritična masa znanja i referenci domaćih kompanija koje su u mogućnosti nositi daljnji energetski razvoj Hrvatske, ali i voditi izlazak domaćih kompanija na strana tržišta.
4.5. Građevinarstvo
U posljednjih nekoliko godina domaće građevinske kompanije sudjelovale su na velikim infrastrukturnim projektima u zemlji.
Kroz reference stečene na domaćem tržištu i prepoznatljivost na tradicionalnim izvoznim tržištima ova industrija jedan je od većih potencijalnih izvoznika domaćeg gospodarstva.
U proteklih nekoliko godina vrijednost građevinskih radova u zemlji kreće se na razini od oko 10 posto BDP-a.
Domaće građevinske kompanije su prvo kroz velike državne infrastrukturne investicije a zatim kroz investicije privatnog sektora stekle niz referenci i iskustva.
Ekonomski rast, povećanje standarda i potražnja za nekretninama održali su visoki udio građevinarstva u ukupnom BDP-u.
Relativno niža razvijenost susjednih ekonomija, državni planovi te očekivano kretanje rasta i povećanja standarda lokalnog stanovništva daju izuzetno veliki potencijal rasta na tim tržištima.
Građevinarstvo je jedna od grana u kojima domaće kompanije imaju potencijal postati regionalni lideri s obzirom na skupljena iskustva u proteklih nekoliko godina te poznavanje prilika na susjednim tržištima.
Razvoj tržišta kapitala i u ovoj se grani postavlja kao podloga za uspješno praćenje rasta.
Neke su domaće građevinarske kompanije već prepoznale prednosti i zadužile se na domaćem tržištu izdavanjem dužničkih vrijednosnih papira.
Građevinarstvo je bilo jedan od snažnijih pokretača rasta u proteklom razdoblju.
U narednim godinama domaće tržište će biti snažno investicijsko središte potaknuto otvaranjem i razvojem obalnog područja i ulaskom stranih investicija u procesu europske integracije.
Regionalna tržišta u sljedećih će pet do deset godina ostvariti slične scenarije kao i Hrvatska.
Trenutni stupanj razvoja i relativna pod-investiranost, privući će snažan investicijski ciklus u sljedećem desetljeću.
Nakon stjecanja referenci na domaćem tržištu, domaće građevinske kompanije trebaju razvojne prilike tražiti na susjednim tržištima.
Razvijena transportna infrastruktura temelj je budućeg rasta gospodarstva.
Zato strategija treba omogućiti:završetak programa izgradnje autocesta na Jadransko-jonskom i Vc koridoru,  uključujući i mogućnosti koje se pružaju u susjednim zemljama;
obnovu lokalne cestovne infrastrukture koja je u lošem stanju;
izgradnju modernih dvosmjernih magistralnih željezničkih pruga, naročito u smjeru Rijeka-Zagreb,
što će omogućiti daljnji razvoj i europski razvoj Riječke luke, ali i osigurati strateški važan položaj Hrvatske u Europi;
nastavak projekta poticane stanogradnje uz poticanje sustava najma kao faktora mobilnosti radne snage i kapitala;
izgradnju energetskih objekata nužnih za daljnji gospodarski rast;
realizaciju projekata zaštite okoliša.
4.6. Promet i telekomunikacije
Razvijena prometna infrastruktura omogućava izuzetnu podlogu daljnjem gospodarskom razvoju Hrvatske.
Izuzetno povoljan geografski položaj, na raskršću turističkih ali i energetskih pravaca, daje brojne razvojne mogućnosti u sektoru prometa.
U razdoblju koje slijedi, Hrvatska i susjedne zemlje trebati će uložiti znatna sredstva u modernizaciju i nadogradnju energetskog sektora.
Povezivanje s glavnim europskim pravcima logičan je nastavak dugoročne energetske strategije zemlje.
S obzirom na geografski položaj, u dugoročnom je interesu domaćeg gospodarstva daljnje jačanje uloge Hrvatske u regionalnom energetskom prometu, što će poticati rast i omogućiti diverzifikaciju dobavnih pravaca energije.
Osim važnosti turističkih prometnih pravaca, na gospodarski rast zemlje može bitno utjecati i razvoj ostalih prometnih pravaca.
Riječka luka ima velike konkurentske prednosti nad ostalim lukama u Jadranu zbog mogućnosti prihvata velikih kontejnerskih brodova.
Za iskorištavanje punog potencijala potrebno je osigurati kvalitetan dvosmjeran pravac kretanja željezničkog prometa prema unutrašnjosti, odnosno prema Zagrebu te ostalim središtima srednje Europe.
Mreža brzih cesta i stanje državnih cesta ne zadovoljava, što pokazuje podatak da tek 35 posto državnih cesta ima zadovoljavajuću kvalitetu asfaltnog sloja.
Usporedno s razvojem ostale transportne infrastrukture, potrebno je ulagati u poboljšanje kvalitete državnih cesta.
Razvoj zračnog prometa u Hrvatskoj važan je s aspekta turizma.
U Hrvatskoj postoji sedam aerodroma i dva uzletišta.
Za strategiju turizma kojoj Hrvatska teži, važan je razvoj malih otočnih uzletišta.
S druge strane, Zračna luka Zagreb zajedno s razvojem domaćeg gospodarstva ima prilike postati važna regionalna zračna luka.
S te strane potrebno je investirati u modernizaciju opreme i izgradnju novih terminala.
Time će se Hrvatska pozicionirati kao izuzetno bitan tranzitni pravac na putu prema Zapadnoj Europi, ali i Istočnoj Europi, što će u strateškom smislu doprinijeti jačanju domaće ekonomije.
Razvijena telekomunikacijska infrastruktura iznimno je važna za uslužnu industriju.
Razvoj gospodarstva bit će uvjetovan daljnjom liberalizacijom telekomunikacijskog tržišta, ali i već sad primjetnim nedostatkom kadrova u sektoru informatike i telekomunikacijskih sustava i rješenja.
To je sektor s isključivim fokusom na znanje, pri čemu u Hrvatskoj već danas djeluju svjetski poznate kompanije koje zapošljavaju domaće stručnjake i koje ostvaruju značajan izvoz usluga na strana tržišta.
Istovremeno, ovaj se sektor isprepliće s ostalim prepoznatim strateškim granama razvoja gospodarstva te s njima pridonosi gospodarskom rastu.
5.  Zaključak
Rast gospodarstva pridonosi povećanju standarda građana i smanjenju nezaposlenosti.
Država mora omogućiti povoljan okvir za razvoj poduzetništva, što će potaknuti gospodarski rast.
Osnovna uloga države je stvoriti socijalno-ekonomsko-pravno okruženje pogodno za razvoj poslovanja.
Hrvatska mora imati viziju pozicije ekonomije u budućnosti, a to je biti moderna uslužna ekonomija, s visokoobrazovanom radnom snagom te lider Jugoistočne Europe.
Obrazovanje je ključan preduvjet rasta i bez njega domaće gospodarstvo u budućnosti ne može zadržati ni trenutnu razinu razvijenosti.
Za ostvarivanje vizije potrebno je poticati razvoj i interakciju sektora koji stvaraju dodanu ekonomsku vrijednost, u kojoj domaće gospodarstvo ima konkurentske prednosti te razvoj temeljiti na znanju.
To su obrazovanje, financije, turizam, poljoprivreda, energetika, građevinarstvo te promet i telekomunikacije.
Država mora zadržati prirodne monopole.
Samo tako u suvremenim ekonomskim tokovima možemo zadržati suverenitet.
Suverenitet se u modernom svijetu odražava kroz ekonomsku snagu domaćih kompanija.
Samo gospodarstvo koje je jak regionalni igrač može danas govoriti o relativnom suverenitetu.
Stoga u svim ekonomskim djelovanjima naglasak treba biti na izvozu.
Pitanje socijalne i zdravstvene politike je pitanje države.
Samo bogata država može na adekvatan način omogućiti socijalno-zdravstvenu zaštitu svojih građana.
Dinamično i uspješno gospodarstvo u funkciji je odgovorne i uspješne socijalne politike države.
Jedna od glavnih zadaća države je koristiti socijalnu politiku države i pravednog društva
Uloga politike je prepoznavanje i razumijevanje naše trenutne situacije.
Domaće gospodarstvo ima priliku napraviti dramatičan skok u razvoju ukoliko prepozna trenutnu situaciju i iskoristi prilike koje se pružaju.
Reindustrijalizacija može i treba u manjem obujmu amortizirati moguće šokove prijelaza u suvremeno gospodarstvo.
Međutim, jedini dugoročni put održivog razvoja nalazi se u uslužnim industrijama fokusiranim na znanju i prilagođavanju potrebama modernih ekonomija.
