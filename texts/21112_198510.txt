TEN GELEIDE...  De tekst in deze brochure is het ontwerp van krachtlijnenprogramma  van de Vlaamse Groenen. De voorstellen  en toelichtingen die je hierin kan lezen geven je een idee van wat AGALEV denkt en wil realiseren op verschillende terreinen. Uiteraard hebben we al deze punten niet even sterk kunnen uitwerken. Voormeer gedetailleerde informatie kan je altijd terecht op het Agalev-sekretariaat.  We noemen deze tekst een `ontwerp' omdat ze niet uitdrukkelijk  werd goedgekeurd door een Agalev-kongres. Door de vervroeging van de verkiezingen restte ons immers  geen tijd meer om een degelijke informatieronde over al deze voorstellen op te zetten. De voorstellen in deze brochure geven echter duidelijk de richting aan. De meeste krachtlijnen zijn overgenomen uit vorige programma's of komen overeen met reeds vroeger ingenomen  standpunten. Normaal zou rond de meeste punten dus een konsensus moeten bestaan. Voorstellen  waarrond geen konsensus was, werden echter weggelaten.  Tenslotte kan hierbij nog opgemerkt worden dat geen enkel programma, en dus ook deze krachtlijnen niet, definitief zijn. Wij blijven open staan voor alle waardevolle  suggesties. Wij willen het zeker niet laten uitschijnen  alsof we de waarheid in pacht zouden hebben. Deze tekst kan dan ook veeleer als diskussieprogramma beschouwd  worden, op basis waarvan we met de nieuwe sociale bewegingen en met éénieder die zich in de  brede groene beweging situeert, het gesprek willen aangaan.  INLEIDING  AGALEV streeft naar een menselijker samenleving, uitgaande van volgende principes: ekologisch, basis-demokratisch  en geweldloos. Vanuit deze uitgangspunten  komt AGALEV tot welbepaalde ekonomische en sociale opties.  EKOLOGISCH  Als ekologisten zien wij de aarde en de mensheid  als een geheel, waarin elk onderdeel in wisselwerking staat met elk ander onderdeel en met het geheel. Een ingreep of verandering  in één onderdeel heeft gevolgen voor elk ander onderdeel en voor het geheel. In onze maatschappij zijn de ingrepen in het fysische leefmilieu erg vernietigend geworden.  Wij zien hierin een fundamenteel probleem  en een duidelijk teken dat radikale en globale veranderingen nodig zijn, in praktisch  alle domeinen waarrond beleid gevoerd wordt.  Politieke en ekonomische analyses tonen aan dat het dezelfde mechanismen zijn die aan de basis liggen van de verloedering van het milieu en van de meest opvallende ontsporingen  in de maatschappij, met name de vervreemding  van de mens van zichzelf en zijn arbeid, de machtskoncentratie, de sociale ongelijkheden...  AGALEV verzet zich tegen een ekonomisch systeem dat tracht te ontkomen aan de simpele  vaststelling dat wat eindig is (grondstoffen,  water, beschikbare energie...) niet onuitputtelijk is. AGALEV pleit voor een ekonomie die verspilling en roofbouw tegengaat  en verbruik niet alleen afhankelijk maakt van de individuele koopkracht, maar van de noden van het geheel.  Tevens zet AGALEV zich in voor een fundamentele  herwaardering van de menselijke behoefte aan een gezond natuurlijk leefmilieu.  Wat leeft is kwetsbaar. AGALEV stelt dat technologie en wetenschap niet als dwingende waardenvrije krachten mogen aanvaard worden. Technologie en wetenschap ontstaan niet toevallig: zij zijn dikwijls met konkrete sociale en ekonomische  doelstellingen, en altijd met sociale en ekonomische gevolgen verbonden. Niet alles wat door technologie en wetenschappelijke  ontwikkelingen mogelijk wordt en  voor bepaalde groepen of landen ekonomisch  of politiek rendabel is, is goed voor de mens en waard om toegepast te worden. AGALEV verzet zich tegen het scheppen van behoeften in funktie van het ekonomisch systeem dat de konsumptiemaatschappij in leven roept: het bevredigen van fundamentele  menselijke behoeften kan immers niet alleen via koopwaar gerealiseerd worden.  Het onekologisch omgaan met de aarde werkt ten koste van de meerderheid van de wereldbevolking en bedreigt ernstig de levenskansen van de toekomstige generaties.  BASISDEMOKRATISCH  De basisdemokratische gedachte gaat ervan uit dat elke beslissing moet genomen worden  op het nivo dat zo dicht mogelijk bij de konkrete mensen en groepen staat. Het gaat om het leggen van reële bevoegdheden  en middelen in de basisverbanden, nl. waar de konkrete mensen leven (de wijk en de gemeente) en waar zij arbeid verrichten (de school, het bedrijf, de huishouding, enz.).  Voorwaarde voor een menselijk funktioneren  van de samenleving is een basisdemokratische  organisatievorm. In tegenstelling tot een maatschappij die centralistisch gestruktureerd is, beoogt AGALEV een basisgerichte  opbouw van de demokratie. Alleen een maatschappij van basisgemeenschappen,  zowel territoriaal als funktioneel, waarborgt dat beslissingen zo dicht mogelijk  bij de konkrete mensen kunnen worden genomen. Problemen die niet aan de basis kunnen opgelost worden, of die men niet wil oplossen, moeten naar een ruimer geheel verwezen worden, nadat dit uitdrukkelijk door de burgers goedgekeurd is.  AGALEV verkiest in principe vormen van direkte  demokratie boven vormen van getrapte of gedelegeerde demokratie. Op het nivo van de basisgemeenschappen is direkte demokratie haalbaar en derhalve het beleidsmiddel bij uitstek: het volksinitiatief, de volksvergadering, het referendum, permanente  afzetbaarheid.... Op alle nivo's waar afgevaardigden verkozen  zijn, moet reële kontrole uitgeoefend worden.  Alleen die bevoegdheden die niet kunnen waargenomen worden, hetzij door een individu,  hetzij door een basisgroep, worden afgestaan  aan overkoepelende eenheden. Overkoepelende eenheden krijgen reële maar beperkte en duidelijke bevoegdheden.  Het basisdemokratisch principe moet niet alleen de plaatselijke gemeenschappen organiseren,  maar ook de grote samenlevingsverbanden,  op het regionaal vlak, op het Europees vlak, op het wereldvlak. Het basisdemokratisch principe organiseert niet alleen het politiek-administratieve leven, maar is ook de basisstruktuur voor de ekonomie en voor het kulturele leven: politiek,  ekonomie en kultuur worden gezien in hun samenhang, hoewel het één niet kan herleid worden tot het andere.  GEWELDLOOS  Wij willen in verscheidenheid dialogerend met elkaar samenleven. Deze optie is voor een koöperatieve, op bevrijding en ontwikkeling  gerichte samenleving, veronderstelt een aktief geweldloze opstelling. Vredesgerichtheid betekent dat geweld zoveel  mogelijk uitgebannen wordt bij het regelen  van konflikten, op grote en kleine schaal.  Geweld heeft verscheidene vormen. Een geweldarme samenleving kan er maar komen  als naast het fysisch geweld ook het psychisch  en struktureel geweld wordt bedoeld: het geweld dat uitgaat van strukturen die het mensen onmogelijk maken zelfstandig te kiezen en te beslissen, zoals opgedrongen rolpatronen, verzuiling, wettelijk vastgelegde  diskriminatie...  AGALEV ijvert voor strukturele waarborgen die lichamelijke en psychische aantasting van mensen door allerlei vormen van uitbuiting,  onverdraagzaamheid, manipulatie en diskriminatie onmogelijk maken. AGALEV staat een aktieve vredespolitiek voor het vreedzaam samenleven van de gemeenschappen  op wereldvlak vereist algemene  ontwapening en een rechtvaardige internationale ekonomische orde en een wereldrechtsorde. Dit is een heel ander streven  dan een streven naar een evenwicht, gebaseerd  op wederzijdse afschrikking. AGALEV streeft naar een aktieve verdraagzaamheid,  die veel verder reikt dan een formeel  pluralisme. Het opleggen van eigen, absolute denkbeelden aan de anderen, met brutale en verfijnde middelen, evenals de ghettovorming en de konkurrentie tussen zuilen, stroken niet met deze pacifistische opstelling.  Vanuit deze basisprincipes willen we een konkreet beleid op korte en op langere termijn  voorstellen. De kernpunten van dit beleid  hebben we vastgelegd in zo konkreet mogelijke voorstellen of krachtlijnen.  GEWELDLOOSHEID  VOOR EEN POLITIEK  VAN GEWELDLOOSHEID  De Groenen willen alle vormen van geweld  uit onze samenleving bannen. En daarbij denken we niet alleen aan vormen van militair geweld, maar ook aan de geweldpleging  ten aanzien van de natuur, het struktureel geweld en het psychisch  of kultureel geweld door diskriminatie of manipulatie.  Daarom verzetten de Groenen zich tegen het traditionele veiligheidsbegrip dat enkel  betrouwt op militaire sterkte en bewapening.  De Groenen geloven niet dat wie  vrede wil, de oorlog moet voorbereiden. Wij stellen in tegendeel vast dat het streven  naar een machtsevenwicht is ontaard in de permanente dreiging van de totale vernietiging van mens en planeet. Bovendien wordt het realistisch karakter  van het nukleaire evenwicht door de nieuwe nukleaire strategie van de Amerikaanse  regering zelf in twijfel getrokken: Airlandbattle 2000 voorziet de mogelijkheid  van een `beperkte kernoorlog'. Zowel de kracht van de ingezette kernwapens  als de slagveldruimte (Europa) zou beperkt kunnen gehouden worden. Door een verlaging van de atoomdrempel is vooral in Europa de kans op een nukleair  konflikt sterk toegenomen.  Wij kunnen dan ook niet langer naïefweg vertrouwen schenken aan een labiel veiligheidsbegrip  of aan een steriele strategie  van wapenbeheersingsgesprekken, waarin echte ontwapeningsvoorstellen geen schijn van kans hebben. Na dertig jaar onderhandelen is er nog niet één kernkop minder op de wereld. De Groenen pleiten voor een heel nieuw veiligheidsbegrip, dat radikaal afstand neemt van het militaire machtsdenken. Voor de Groenen kan er geen enkele ideologische, religieuze of ekonomische rechtvaardiging bestaat voor de produktie of opstelling van moordtuigen die het voortbestaan van heel de mensheid in het gedrang brengen. Het gebruik van kernwapens,  chemische wapens of biologische wapens is gewoon immoreel. Ook het dreigen ermee is mensonwaardig, temeer daar de geschiedenis heeft uitgewezen dat wapens uiteindelijk toch altijd gebruikt worden. Bovendien blijft er het maar al te reële gevaar dat een nukleair treffen wordt ontketend door een technisch mankement  (b.v. bij de komputerbesturing). Aansluitend bij de konventie van Genève van 1977 menen de Groenen dat alle massavernietigingswapens volkenrechterlijk  moeten veroordeeld worden. Daarnaast menen de Groenen dat de vrede en veiligheid op wereldschaal maar verzekerd kunnen worden door te streven naar een gelijke toegang tot de natuurlijke  rijkdommen (grondstoffen en energie) en een rechtvaardige inkomensverdeling op internationaal vlak. Vrede is onmogelijk  in een ekonomisch systeem dat berust op de plundering van de natuurlijke rijkdommen  van de derde wereldlanden, op de uitbuiting van hele kontinenten.  Tenslotte menen de Groenen dat het streven naar vrede en veiligheid moet gekoppeld  worden aan een onvoorwaardelijke  verdediging van de fundamentele mensenrechten en vrijheden overal ter wereld. In het aangaan van internationale betrekkingen moet deze bekommernis volgens de Groenen centraal staan.  Vanuit deze verruimde visie op veiligheid kiezen de Groenen voor een aktieve vredesstrategie met als basis de idee van omwapening: de omschakeling van een offensief en militair veiligheidssysteem  naar een defensief en een civiel veiligheidssysteem.  De Groenen menen dat België als klein land wel degelijk een onafhankelijke vredespolitiek kan voeren en op die wijze kan bijdragen tot internationale ontspanning  en geloofwaardige ontwapeningsonderhandelingen.  Tegenover de weifelende en steriele houding van de huidige buitenlandse politiek plaatsen de Groenen de volgende voorstellen als daadwerkelijke stappen naar vrede en ontwapening.  Voorstel 1: geen kernwapens  of andere massavernietigingswapens  op Belgisch grondgebied.  De Groenen kiezen voor eenstrategie van éénzijdige stappen naar tweezijdige ontwapening.  In de eerste plaats eisen de Groenen de onmiddellijke  terugzending van de 16 kruisraketten  die reeds in Florennes staan opgesteld en blijven zij zich verzetten tegen de plaatsing van de 32 resterende kruisraketten.  Maar ook de kernwapens te Kleine Broghel moeten verdwijnen. De opstelling van kernwapens,  biologische of chemische wapens op Belgisch grondgebied moet radikaal verboden  worden.  De Groenen blijven pleiten voor een demokratische  beslissing in deze vitale aangelegenheid.  De zuiverste beslissingswijze is voor ons een volksreferendum over de raketten.  Voorstel 2: geen deelname aan het Amerikaanse SDI (Star Wars)-programma.  De Groenen zijn er ook van overtuigd dat België elke medewerking moet weigeren aan het waanzinnige `Star Wars'-programma van de regering Reagan. Het `Star Wars'-projekt  is immers slechts in schijn defensief en leidt tot een onverantwoorde verlaging van de atoomdrempel. Bovendien worden door dit onderzoeksprogramma zowel wetenschap  als ekonomie openlijk ingeschakeld  in de betrachtingen van een steeds machtiger wordend militair-industrieel kompleks.  De Groenen menen dat België elke medewerking  moet weigeren aan een programma dat een echte oorlogsekonomie in het leven wil roepen en dat, zelfs zonder enige resultaten  te boeken, onherstelbare schade kan toebrengen aan de energiereserves van onze planeet en aan de ontwikkelingskansen  van de Derde Wereld. De akties van honderden  Amerikaanse geleerden wijzen er overigens op dat het programma totaal onrealistisch  is en alleen kan bijdragen tot nog meer ravages op sociaal en ekologisch vlak.  Ook ten aanzien van reeds gestelde alternatieven  zoals het Franse `Eureka'-projekt staan de Groenen zeer skeptisch. Een Europese  samenwerking inzake de ontwikkeling en bevordering van nieuwe technologieën heeft volgens AGALEV maar zin als deze nieuwe technologieën ook reëel bijdragen tot meer welzijn, tot zinvol werk en tot een leefbaar milieu. De Groenen verzetten zich echter met klem tegen elk projekt dat, in het spoor van het militaristische Star Wars, onder het mom van vreedzame ekonomische doeleinden, slechts hand- en spandiensten wil verrrichten voor een steeds doller draaiende  bewapeningsindustrie.  Voorstel 3: een onafhankelijker opstelling van België ten aanzien van de NAVO.  Door de buitenlandse politiek van de huidige  regering is België zoveel als een satelliet  geworden van de Verenigde Staten. De Amerikaanse regering beslist wat wij mogen uitvoeren naar het oostblok. Door het enkele-sleutelsysteem is het de Amerikaanse  president die beslist over oorlog en vrede in onze plaats. De Belgische souvereiniteit is prijsgegeven.  Bovendien stellen de Groenen vast dat de strategie die op dit moment gehuldigd wordt door de NAVO sterk 'offensief' gekleurd is. Zowel Airlandbattle 2000 als de nieuwe FOFA-strategie gaan uit van het principe dat de beste verdediging gelegen is in de aanval. Men wil vijandelijke troepen of opslagplaatsen  vernietigen nog voordat ze in aktie gekomen  zijn. Een dergelijke offensieve en aanstootgevende taktiek is regelrecht in tegenspraak met de principes van het Noord-atlantisch  Bondgenootschap dat enkel werd opgericht voor defensie-doeleinden. Daarom  menen de Groenen dat de Belgische regering zich moet distantiëren van de opdringerige  NAVO-doktrine.  Daarbij komt nog dat de Amerikaanse regering  openlijk spekuleert op een beperkte kernoorlog op Europees grondgebied. Op die manier kan Amerika zelf buiten schot blijven. Daarom menen de Groenen dat de Belgische bevolking meer gebaat is met een Europees defensiesysteem en een Europese defensiepolitiek die specifiek gericht is op het vermijden van een kernoorlog op Europees  grondgebied. Een nukleair treffen van de twee grootmachten in Europa zou rampzalig  zijnen moet ten allen prijze vermeden worden! België zou een aktieve rol kunnen  spelen bij de uitbouw van een Europese defensiepolitiek,  die niet als bedoeling heeft een nieuw machtsblok te vestigen, maar streeft naar de afbouw van de bestaande machtsblokken en een daadwerkelijke ontwapeningsdialoog.  De Groenen menen dat België lid kan blijven  van de NAVO, op voorwaarde dat het zich onafhankelijker opstelt zoals vele andere  NAVO-partners (Denemarken, Canada, e.a. die ook geen kernwapens toelaten op hun grondgebied).  De Groenen menen dat België alle kerntaken  moet afstoten, ook zonder de instemming  van de VS of van de andere NAVO-partners. Als de NAVO niet bereid blijkt om haar offensieve militaire strategie fundamenteel te wijzigen en niet wil overgaan  tot reële ontwapeningsstappen, moet volgens de Groenen overwogen worden of België niet beter kan terugtreden uit het militair  kommando van de NAVO.  Voorstel 4: geleidelijke rekonversie  van de wapenindustrie in België. De export van wapens naar regimes die de mensenrechten  schenden, moet onmiddellijk  stopgezet worden.  De bedrijvigheid van de Belgische wapenindustrie  moet drastisch beperkt worden. De tewerkstelling in de wapenindustrie mag niet langer als ekskuus gelden om misdadige regimes in het buitenland met Belgische wapens  te ondersteunen. Verschillende studies hebben overigens bewezen dat investeringen in de wapenindustrie veel minder arbeidsplaatsen  opleveren dan investeringen in andere  sektoren.  Volgens de Groenen moet er onmiddellijk begonnen worden met het opstellen van een rekonversieprogramma voor de bestaande wapenfabrieken.  Daarnaast willen de Groenen alle militaire onderzoeksprogramma's stopzetten en vervangen  door vredesonderzoek of onderzoek dat rechtstreeks te maken heeft met de burgerbescherming.  Voorstel 5: gelijkschakeling van de diensttijd van gewetensbezwaarden  en miliciens. Minstens 1% van het budget van Defensie moet besteed worden aan de ontwikkeling  van modellen van sociale defensie.  Als pacifisten steunen de Groenen principieel die jongeren die in eer en geweten kiezen voor burgerdienst in plaats van legerdienst.  Zij zijn dan ook van mening dat een einde moet gesteld worden aan alle vormen van diskriminatie ten aanzien van jonge mensen die wensen gebruik te maken van het 'recht op gewetensbezwaren' dat hun wettelijk wordt toegekend en dat in ruime kringen (cfr. Liga van de Mensenrechten resolutie Macciochi Europees Parlement) nu zelfs als een mensenrecht erkend wordt. Konkreet eisen de Groenen dat een gewone legerdienst en een burgerdienst even lang zouden duren, namelijk 10 maanden in plaats van 15 of zelfs 20 maanden die gewetensbezwaarden  nu moeten kloppen. Bovendien vragen de Groenen dat zowel gewetensbezwaarden  als miliciens op een eerlijke  basis zouden vergoed worden voor hun 'dienst aan de gemeenschap' en niet langer zouden afgescheept worden met een magere soldij van 7.000 fr per maand.  Ten aanzien van miliciens vragen de Groenen  ook uitdrukkelijk de erkenning van het verenigingsrecht voor dienstplichtige militairen,  ook binnen de kazerne. Een humanisering  en demokratisering van het leger kan volgens de Groenen een eerste stap zijn naar een defensiebeleid dat ook openstaat voor alternatieven.  De Groenen dringen namelijk aan op onderzoek  naar andere vormen van verdediging dan enkel de klassieke militaire defensie. Gewetensbezwaarden en anderen moeten de kans krijgen om aktiemetodes van sociale weerbaarheid en geweldloos verzet uit te testen.  Voorstel 6: steun aan initiatieven inzake vredesopvoeding en vredesonderzoek.  Als eerste konkrete  stappen eisen de Groenen de onmiddellijke oprichting van een vredesinstituut en de opname  van een vredesopvoedingsprojekt  in het programma van het basis- en sekundair onderwijs.  In het verleden hebben de militaire propagandamachines  bewezen dat ze mensen kunnen  opjutten tot fanatisme en haatgevoelens door middel van kunstmatig gekreëerde vijandsbeelden. Bovendien tracht men ook vandaag nog de bevolking onwetend te houden  van de echte gruwelen van de oorlog. Het toppunt van volksmisleiding mochten we in eigen land beleven toen minister van Binnenlandse Zaken Nothomb de gevolgen van een kernoorlog in ons land trachtte te minimaliseren. Door een veelzijdige vredesopvoeding  moeten jongeren sociaal weerbaar  gemaakt worden tegen het simplistisch goochelen met vijandsbeelden, valse heldenmoed  en met overtrokken betrouwen op gewelddadige  middelen. Ze moeten oog leren krijgen voor de reële mechanismen achter oorlog en konflikten. Om dit mogelijk te maken,  ijveren de Groenen voor de oprichting van een Vredesinstituut (met reële inspraak van de vredesbeweging).  Voorstel 7: een aktieve mensenrechtenpolitiek.  De Belgische regering moet steun verlenen aan bewegingen overal ter wereld die opkomen voor het zelfbeschikkingsrecht van volkeren en individuen.  De rechtmatige ontvoogdingsstrijd van volkeren  in de Derde Wereld en elders b.v. in Zuid-Afrika, Nicaragua, Afghanistan, Polen...  moet met alle middelen ondersteund worden. De Groenen pleiten voor een konkrete  solidariteit van de Belgische bevolking (door direkte steun, diplomatieke initiatieven,  bewustmaking) met alle volkeren (en individuen)  die hun lot in eigen handen willen nemen, die in gaan tegen repressie en trachten  los te komen uit de wurgende machtsblokkenpolitiek.  Het schenden van de mensenrechten in heel wat landen (cfr. de jaarlijkse rapporten van Amnesty International) is volgens de Groenen  een blijvende bedreiging voor de veiligheid  van het individu overal ter wereld. Het steunen van regimes die de menselijke persoon  niet respekteren is moreel niet te verantwoorden en bedreigt op termijn de burgerrechten in eigen land (cfr. de invloed van Mobutu op de Belgische regering). De Belgische regering moet volgens de Groenen doorheen haar internationale kontakten overal ter wereld de zaak van veiligheid en vrijheid bepleiten en bevorderen.  De solidariteit met de Derde Wereld op internationaal  vlak, met de armere zuidelijke regio's op Europees vlak en met de kansarmen  in eigen land is essentieel voor een strategie die gericht is op duurzame vrede. Uiteindelijk moet een rechtvaardiger internationale  rechtsorde tot stand gebracht worden.  Daarom pleiten de Groenen nu reeds voor meer bevoegdheden en werkingsmiddelen  voor de Verenigde Naties. Gezien de universele samenhang van alle leven op aarde,  is het voor de Groenen duidelijk dat we uiteindelijk moeten komen tot een demokratisch  verkozen wereldparlement en een wereldregering. Kleine landen als België kunnen deze ontwikkeling mee stuwen, als ze het tenminste aandurven om zich onafhankelijk  op te stellen ten aanzien van de grootmachten die de internationale organen telkens weer in hun voordeel trachten te manipuleren.  EKONOMIE  VOOR EEN MILIEUVRIENDELIJKE EKONOMIE  In tegenstelling tot wat velen ons voorspiegelen  is de ekonomische krisis geen voorbijgaand verschijnsel. In feite gaat het om een krisis van de industriële wijze van produceren zelf. De klassieke ekonomische  groei is vastgelopen op haar grenzen.  Door de ekonomie van 'steeds meer produceren en steeds meer konsumeren' is de relatie tussen mens en natuur grondig  verstoord.  Door de verschillende vormen van bodem-, water- en luchtverontreiniging wordt niet alleen onze leefomgeving verziekt  (b.v. de woudsterfte ten gevolge van giftige regen), maar wordt ook in toenemende  mate de volksgezondheid bedreigd.  Op wereldschaal hebben de vergiftiging en natuurverwoesting onrustwekkende  afmetingen aangenomen: aantasting van de ozonlaag, woestijnuitbreiding,  onomkeerbare uitroeiing van fauna en flora, de bedreiging van alle zeeleven...  In eigen land is er door een chaotisch beleid  van ruimtelijke ordening (gebrek aan ruimtelijke planning, stedelijke ekspansie,  een overdadig wegennet) een schaarste aan leefruimte ontstaan en werd ons natuurlijk patrimonium (wouden, wetlands, duinen met al hun typische levensvormen) grotendeels vernietigd. Door de grootschalige en industriële landbouwmetodes werden natuur en landschap nog verder afgetakeld. Zowel de ekonomische als de ekologische krisis hebben hun gemeenschappelijke wortels in een materialistisch beschavingspatroon,  dat op de ongebreidelde eksploitatie van de natuur gebaseerd is.  Iedere poging de ekonomische krisis door een verder gevoerde produktivistische politiek,  door het aanzwengelen van de produktiemachine  op te lossen, betekent meer roofbouw van de natuur en leidt het ruimteschip aarde met zijn hele menselijke  en niet-menselijke bemanning verder  naar de ekonomische en ekologische afgrond. Daarboven is een materiële welvaart,  die op de uitroeiing, de onderdrukking  en het lijden van ontelbare niet-menselijke levensvormen berust, ethisch niet aanvaardbaar.  De Groenen vertrokken ook bij de benadering  van de ekonomische krisis van het ekologische basisinzicht, dat de mens een geheel vormt met alles, wat leeft en bestaat. De mens vormt, als natuurlijk wezen, een onderdeel van de ekologische kringloop. Hij moet dan ook vooral zijn ekonomisch gedrag in overeenstemming brengen met de natuurlijke, ekologische orde. Zo wordt het b.v. meer en meer duidelijk, dat het industriële groeimodel niet over heel de wereld kan uitgebreid worden: wereldvoorraden aan grond- en brandstoffen zouden binnen enkele jaren uitgeput zijn, miljoenen soorten van planten en dieren zouden uitsterven, de bossen zouden verdwijnen met rampzalige  gevolgen voor het klimaat, de landbouw  en de voedselvoorziening enz. Maar wij, de rijke landen, mogen niet verwachten dat de mensen in de arme landen uit zorg voor het mondiaal ekologisch  evenwicht van de bevrediging van hun meest fundamentele behoeften zullen  afstand doen. Dit mondiaal ekologisch  evenwicht wordt immers vooral door de rijke landen met hun streven naar als maar meer materiële welvaart bedreigd.  De ekonomen en regeringsleiders, die het vandaag voor het zeggen hebben, geloven nog altijd in het groeimodel. De produktie  is doel op zich geworden: men denkt niet na over wat men produceert of over hoe men dingen produceert. Men vraagt zich niet af welke welvaart men eigenlijk wenst en of het ekologisch verantwoord  is bepaalde goederen te produceren.  Het enige dat belang heeft, is dat  er geproduceerd wordt.  Men schrikt er dan niet voor terug om mensen kunstmatige behoeften aan te praten, gadgets en overtollige lukse, die ze even goed kunnen missen. Maar deze vorm van welvaart verwoest niet alleen ons milieu en de aarde, zij verscherpt niet alleen de ongelijkheid tussen rijken en armen, maar ze maakt dikwijls nog niet eens diegenen gelukkig, die er van kunnen genieten.  De Groenen menen dan ook, dat er dringend  nood is aan een herbezinning over de vorm van welvaart, die wij wensen en die wij ekologisch kunnen verantwoorden.  De Groenen zien ook wel dat een klein land als België zich niet zo maar aan de dwang van bepaalde ekonomische wetmatigheden kan onttrekken. Vele problemen  zijn alleen op internationaal vlak in een nieuwe ekonomische orde op te lossen. Maar dat betekent niet, dat wij niet nu reeds heel wat kunnen doen, om de kwaliteit van het menselijke en niet-menselijke  leven in ons land en in de wereld  te bevorderen.  2.1 VOOR EEN GEZOND MILIEU  De Groenen willen het probleem van de verloedering  van ons leefmilieu ten gronde aanpakken.  Het volstaat niet om schadelijke milieu-effekten uitvoerig te rapporteren of aangerichte verwoestingen te saneren. Niet de gevolgen, maar de oorzaken van de milieuvervuiling moeten aangepakt worden. De vervuiling moet aan de bron tegengegaan worden. Dit betekent dat in veel gevallen voor een andere, milieuvriendelijker  produktiewijze moet gekozen worden  en voor alternatieve en ekologisch verantwoorde produkten. Dit betekent zelfs dat we zullen moeten afzien van vormen van ekonomische groei die het milieu steeds meer geweld aandoen.  Uiteindelijk willen de Groenen het natuurlijk  evenwicht herstellen, waarbij water; lucht en aarde een kwaliteit hebben zoals b.v. voorgesteld wordt in de Europese richtlijnen.  Zo streven wij er b.v. naar dat water terug goed viswater, zwemwater en drinkwater  zou worden. Het toelaten of verbieden van lozingen moet in dit perspektief geplaatst  worden. Een groen milieubeleid kan 3 soorten van maatregelen hanteren om deze doelstellingen  te bereiken:  (1) Een verbod op de produktie en konsumptie  van goederen en stoffen die een uitgesproken  agressief karakter hebben ten aanzien van het milieu. In veel gevallen is het principe 'de vervuiler betaalt' in feite ontoereikend, omdat de gemeenschap er uiteindelijk  toch voor opdraait.  (2) Een progressieve belasting op milieubelastende  aktiviteiten (d.w.z. hoe meer men  vervuilt, hoe meer men moet betalen). Dit zal tevens een stimulans zijn voor producenten  en verbruikers om op een milieuvriendelijke  wijze te gaan produceren of konsumeren. Op die manier kan een verdere omschakeling van milieuschadelijke produktiemethodes  tot stand komen. (3) Een subsidiepolitiek ten aanzien van niet-milieubelastende alternatieven.  De Groenen pleiten ook voor een betere koördinatie van het milieubeleid. Een ekologische  politiek is in wezen een politiek die ingrijpt op grote gehelen (eko-systemen). In  ons land is de strijd tegen de vervuiling te lang louter een gemeentelijke aangelegenheid  gebleven. Toen echter de overheid onder  druk van de realiteit de gemeenten ging steunen, slaagde men er niet in een globaal beleid uit te werken. Men investeerde lukraak  in waterzuiveringsstations, afvalverbrandingsovens,  e.d.; men werkte lozingsnormen  uit (veel te laag en met veel te veel uitzonderingen). Dit alles gebeurde echter zonder plan, zonder enige visie en... bijna zonder enige kontrolemogelijkheden. Daarbij  komt nog dat ook nu nog verschillende ministeries verantwoordelijk blijven voor milieu en volksgezondheid. Zodoende kunnen  de verantwoordelijkheden gemakkelijk afgewenteld worden (door het zgn. 'paraplu'-systeem).  Omdat bepaalde vervuilingen van grensoverschrijdende  aard zijn en ook hun oorzaken  meestal te vinden zijn in de internationale  handelskonkurrentie, moet het milieuprobleem  ook internationaal, op zijn minst Europees, gekoördineerd worden. Dit mag echter geen uitvlucht zijn om in eigen land niet reeds de nodige maatregelen te nemen.  Tenslotte willen de Groenen ook in het bijzonder  aandacht besteden aan een betere beveiliging  van de bevolking tegen ongelukken die optreden bij de produktie, het vervoer of de opslag van gevaarlijke stoffen of gassen.  Het aantal grote en kleine milieurampen  neemt onrustwekkend toe (Seweso, Bophal, Karlskoga en zelfs in eigen land: Westmalle en Tessenderlo). En dan wordt er nog geen rekening gehouden met de mogelijkheid  dat dit soort van rampen ook door kwaad opzet kan ontketend worden (b.v. door terreuraanslagen of in een oorlogssituatie).  De verwerking van gevaarlijke produkten  in de nabijheid van woonzones houdt onverantwoorde risiko's in. De veiligheidsnormen  laten dikwijls nog veel te wensen  over en in het geval van een ongeluk kunnen de verantwoordelijke zich nog al te gemakkelijk aan sankties onttrekken. Volgens  de Groenen moet hier veel strenger opgetreden worden. De veiligheid en gezondheid  van omwonenden en werknemers binnen het bedrijf moet steeds primeren. Als de veiligheidskosten te hoog oplopen, kan hier enkel uit besloten worden dat een omschakeling  van de produktiemethode noodzakelijk  is. Om de trend naar steeds meer vervuiling en onveiligheid te keren, willen de Groenen de volgende beleidsvoorstellen hard maken.  2.1.1. TEN AANZIEN VAN DE WATERVERVUILING  Voorstel 8: een strikt verbod om in oppervlaktewaters produkten te lozen die de gezondheid van de mens of het voortbestaan van de in het water levende wezens kunnen schaden. De Groenen willen voor alle waterlopen de normen verwezenlijken die volgens  de Europese richtlijnen gelden voor drink-, zwem- en viswater.  Water moet volgens de Groenen beschouwd worden als een basisgrondstof en niet als een konsumptiegoed. Vlaanderen heeft met al zijn debietarme, traagstromende waterlopen en in vergelijking met andere Europese landen,  een veel te grote druk ondergaan van zijn industrie en zijn grote bevolkingsdichtheid.  De watervervuiling kan onmogelijk nog gekeerd worden door biologische zelfreiniging.  Een degelijk en gekoördineerd waterbeleid is dringend nodig. Zowel voor industrieel als voor huishoudelijk  gebruik moet gestreefd worden naar een totale bestrijding van de waterbevuiling aan de bron door:  (1) Het verbod om niet-afbreekbare produkten  (b.v. zware metalen en chemische komponenten)  te lozen in rivieren of in de zee. Hierbij moet de globale belasting van het watermilieu als richtlijn dienen. Het storten van radioaktief afval in de Noordzee moet definitief  verboden worden. (2) Een maksimale recyklage van water, vooral bij industriële processen. De bedrijven  moeten in principe zelf instaan voor het onschadelijk maken van de giffen die ze voortbrengen (b.v. door uitvlokking-ionenwisseling,  door omkeer-osmose, enz.). Enkel  gezuiverd afvalwater van een hoge kwaliteit mag eventueel nog geloosd worden, op de uitdrukkelijke voorwaarde dat het - door zijkanalisatie - niet in aanraking komt met drinkwater. De Groenen menen dat de gemeenschap niet mag opdraaien voor de kosten van dure waterzuiveringsmaatschappijen  voor industrieel vloeibaar afval. Waar toch waterzuiveringsinstallaties nodig zijn (b.v. voor huishoudelijk afvalwater) geven de Groenen uitdrukkelijk de voorkeur aan kleinschalige, geïntegreerde vormen van waterzuivering (b.v. door rietvelden) boven peperdure en prestigieuze waterzuiveringsinstallaties.  (3) Een scheiding van de circuits voor drinkwater en ander water, om het water bestemd voor menselijke konsumptie maksimaal  te beveiligen.  Voorstel 9: bestrijding van grondwater- en oppervlaktewatervergiftiging  door mestoverschotten  in landbouwgebieden.  Zowel het gebruik van kunstmeststoffen als het gebruik van 'natuurlijke' meststoffen zorgt voor een aanzienlijke nitraatvergiftiging  en een 'bemesting' van het grondwater (en dus ook van het water van bronnen en rivieren). Fosfaten, nitraten en kaliumverbindingen  worden in bijna alle watervoorraden  in veel te hoge koncentraties aangetroffen. Omwille van de grotere winstmarge  bij het gebruik van kunstmest worden mestoverschotten onvoldoende gerecykleerd.  Mestoverschotten van de grootschalige  vetmesterijen worden zelden gekomposteerd en worden meestal gewoon over de velden gesproeid (waardoor ze in het grondwater terechtkomen) of zelfs gewoon in beken gesluisd. Volgens de Groenen moet het 'natuurlijk mest' in ere worden hersteld en moeten alternatieve bemestingsmetoden verkozen worden (zie ook voorstel 31).  2.1.2. TEN AANZIEN VAN DE LUCHTVERVUILING  Voorstel 10: het verplicht gebruik  van installaties voor rookontzwaveling  in alle bestaande energiecentrales en van wervelbedverbranding  in alle nieuwe centrales.  Door de produktie van energie op basis van kolen, gas of olie komen steeds giftige stoffen  vrij, waaronder vooral zwavelgas en stikstofverbindingen, die grotendeels verantwoordelijk  zijn voor het verschijnsel van de zure regen. Het streefdoel moet volgens de Groenen zijn om zo weinig mogelijk gebruik te maken van zwavelhoudende brandstoffen. Om de wet van 28 december. 1964 op de bestrijding van de luchtvervuiling  eindelijk konkreet gestalte te geven, moet in alle bestaande energiecentrales het gebruik van een rookgasontzwavelingsinstallatie  verplicht gesteld worden (door het procédé van het watergordijn). Daarnaast moet ook gezorgd worden voor ontstoffing, b.v. door statische hoogspanning. In nieuwe  energiecentrales kan het procédé van de wervelbedverbranding verplicht gesteld worden, om de uitstoot van stikstof-oxiden nog meer te beperken.  De uitbouw van kleinschaliger of meer geïntegreerde  produktie-eenheden (b.v. bij stadsverwarming)  kan ook tot energiebesparing en dus minder vervuiling leiden. Op termijn moet volgens de Groenen overgeschakeld worden op hernieuwbare energiebronnen zoals zonne-energie, windenergie, e.d. die het milieu niet belasten.  Voorstel 11: de lozingsnormen voor luchtvervuiling moeten zo streng mogelijk gemaakt worden, d.w.z. dat de Belgische normen op zijn minst moeten overeenkomen met de strengst gangbare normen binnen de EG.  Door in België de strengste normen over te nemen die door een bepaald land in de EG gehanteerd worden, hebben we al een eerste garantie dat de luchtvervuiling toch min of meer binnen de perken blijft. In elk geval moet de EG-richtlijn in verband met de zwavelemissie eindelijk eens toegepast worden  en moet ook een strenge norm ingesteld worden voor de uitstoot van stikstofoxiden, die ook verantwoordelijk zijn voor de giftige regen.  Daarbij moet er nauwlettend op toegezien worden dat de lozingsnormen niet omzeild worden door meer lucht door de schoorsteen te blazen. De metingen moeten gebeuren op  basis van de hoeveelheid giftige stoffen die per geproduceerde energie-eenheid de lucht worden ingeblazen, zodat vermeden wordt dat de bedrijven hun uitgestoten gassen gewoon  gaan verdunnen. Ook het verhogen van de schoorsteen (waardoor het probleem alleen maar verplaatst wordt) mag niet als enige oplossing getolereerd worden. Verder moet volgens de Groenen nauwgezet onderzocht worden welke produkten en produktieprocessen  op basis van gechloreerde koolwaterstoffen of aldehyden (b.v. formaldehyde)  geleidelijk aan kunnen vervangen worden door minder schadelijke produkten. Echt gevaarlijke produkten, zoals het drijfgas  freon in spuitbussen (dat uitermate schadelijk  is voor de ozonlaag in de atmosfeer) moeten onmiddellijk verboden worden. Tenslotte willen de Groenen erop wijzen dat ook kerncentrales sterk luchtvervuilend zijn, zoals gebleken is in de omgeving van de Engelse kerncentrale van Windscale. Als kerncentrales niet onmiddellijk kunnen uitgebannen  worden (wat onze eerste eis is, zie voorstel 35) moet op zijn minst de Amerikaanse  norm voor radioaktiviteit rond kerncentrales  (0,008 Rem pet inwoner en per jaar) overgenomen worden. Het overschrijden van die grens verhoogt immers ontegensprekelijk het kankerrisiko in de streek rond de centrale.  Voorstel 12: de onmiddellijke invoering  van loodvrije benzine.  Het gemotoriseerd vervoer is ook een belangrijke bron van luchtvervuiling. De Groenen pleiten voor een selektief gebruik van de privé-auto en willen als alternatief het openbaar vervoer zoveel mogelijk bevorderen.  Om de luchtvervuiling door de uitlaatgassen van auto's zoveel mogelijk in te dijken, eisen de Groenen de onmiddellijke invoering  van benzine zonder lood. Tegelijk pleiten  we ook voor een snelheidsvermindering: als norm kan de Amerikaanse maximumsnelheid  van 95 km/u overgenomen worden. Tegelijk moet naar andere, arme-mengselmotoren  uitgekeken worden en moet verder onderzoek gebeuren naar echt milieuvriendelijke  oplossingen als de brandstofcel-auto op hernieuwbare energie. Intussen kan de uitlaatkatalysator voor alle nieuwe wagens verplicht worden gesteld (zoals in de VS en Japan reeds het geval is). Tenslotte moeten op individueel vlak ook verdere inspanningen gedaan worden om het brandstofverbruik voor verwarmingsdoeleinden  (dat ook veel luchtverontreiniging  veroorzaakt) te verminderen. Dit kan door het isoleren van woningen zoveel mogelijk  te stimuleren. Bij deze en soortgelijke maatregelen moet zeker rekening gehouden worden met de sociale implikaties van de gestelde normen.  2.1.3. TEN AANZIEN VAN DE BODEMVERVUILING  Voorstel 13: de industrie moet zelf verantwoordelijk gesteld worden voor het door haar geproduceerde  industriële afval.  De laatste tijd komen er geregeld stortschandalen  aan het licht (denken we maar aan de Hooge Maey te Antwerpen of aan het REMO-stort te Houthalen). De Groenen menen dat het niet de taak is van de overheid of van de verbruikers om industrieel afval ten laste te nemen: het giftig afval moet blijven  deel uitmaken van het industrieel proces,  zodat het bedrijf verplicht wordt verantwoorde oplossingen te zoeken en te betalen. Op die manier zal het element van de afvalbeheersing ook in de kostprijs van de produkten tot uiting komen, zodat produktiewijzen  die veel giftig afval voortbrengen,  minder rendabel worden. Als de overheid de verantwoordelijkheid voor het giftig afval toch overneemt, wordt de reële kostprijs van het produkt vervalst en maakt het bedrijf winst op kosten van de gemeenschap.  Probleemafval (d.w.z. niet giftig afval,  maar wel lastig afval) dat binnen de beperkte ruimte in steden niet kan begraven worden, kan wél opgeslagen en verwerkt worden op door de overheid gekontroleerde  stortplaatsen. In dat geval kunnen overheidsbedrijven  door middel van recyklage van het probleemafval zelfs winst boeken, zoals in Nederland, waar de verwerking van probleemafval jaarlijks 20 miljard winst oplevert.  Een algemene stelregel voor de Groenen is echter dat de produktie van afval dat niet zinvol kan verwerkt worden, door de overheid  moet worden tegengewerkt en zelfs verboden.  Voorstel 14: een maksimale zorg voor het herbruiken of recykleren  van huishoudelijk afval.  Afval wordt door de Groenen beschouwd als een nieuwe grondstof. De Groenen verzetten  zich tegen de produktie van 'wegwerpprodukten'  die niet kunnen herbruikt worden of die na gebruik niet-recykleerbaar afval achterlaten. Produkten die even goed kunnen vervangen worden door andere, beter  recykleerbare produkten, moeten geleidelijk  aan uit de handel genomen worden. Zo willen de Groenen het systeem van het statiegeld voor flessen ondersteunen, maar andere vormen van 'wegwerpverpakkingen' (b.v. PET flessen, dit zijn plastiek flessen) verbieden.  In het algemeen moet toegezien worden op de duurzaamheid en de herstelbaarheid van produkten. Overbodige verpakkingen moeten  gebannen worden. De verpakkingen moeten zoveel mogelijk bestaan uit recykleerbaar  materiaal. Door de selektieve ophaling  van huisvuil en een doorgedreven verwerking van het afval dat niet gerecykleerd  kan worden (b.v. door gebruik voor kompostering, stadsverwarming e.d.) kunnen  de kosten van de afvalopslag zoveel mogelijk  gedrukt worden, net als voor het industrieel afval.  2.1.4. TEN AANZIEN VAN DE VEILIGHEID VAN DE INDUSTRIËLE PRODUKTIE  Voorstel 15: de overheid moet nauwletend toezien op de veiligheidsmaatregelen  binnen de bedrijven  en moet daartoe over alle noodzakelijke informatie kunnen beschikken. Produktie-, vervoer- of opslagmetodes die teveel risikos inhouden, moeten verboden worden.  In alle bedrijven die omgaan met gevaarlijke stoffen moeten de best mogelijke veiligheidsvoorzieningen  getroffen worden, ook als hierdoor de produktiekosten verzwaard worden. De veiligheidsdiensten van de overheid  (b.v. de brandweer) moeten over alle informatie beschikken over de gebruikte stoffen en produktieprocédés, ook als hiervoor  de fabrikatiegeheimen moeten vrijgegeven  worden. Ook de arbeiders binnen het bedrijf zelf moeten voldoende geïnformeerd zijn omtrent de produkten waarmee zij moeten  werken.  Bovendien moet erop toegezien worden dat veiligheidseisen van arbeiders in bedrijven niet afgekocht worden door loonsverhogingen  en andere voordelen: De arbeiders moeten  ook steeds de kans krijgen om onveilig of ongezond werk te weigeren en moeten daarvoor ook op een efficiënte wettelijke bescherming  aanspraak kunnen maken. Als de veiligheidsnormen niet nageleefd worden, moeten zeer zware sankties opgelegd  worden: als er toch een ongeluk gebeurt door nalatigheid moet het bedrijf onvoorwaardelijk  opdraaien voor alle kosten, gaande  van de vergoedingen voor slachtoffers tot de kosten voor de sanering van het milieu. Op deze regel kunnen geen uitzonderingen geduld worden (zoals nu b.v. in het geval van ongelukken met kerncentrales, waar slechts een beperkte aansprakelijkheid geldt voor de uitbaters).  Daarenboven moet ook de bevolking in de buurt van de gevaarlijke bedrijven volledig ingelicht worden over de aard en de mogelijke  gevolgen van de daar aanwezige produkten.  Op termijn moet volgens de Groenen gestreefd worden naar een omschakeling van alle gevaarlijke produktieprocessen. Als de onveiligheid van bepaalde praktijken afdoende  bewezen is, moet de overheid onmiddellijk  ingrijpen met een strikt verbod (b.v. in het geval van de produktie van methylisocyanaat, zoals te Bophal, of in het geval van het transport van uraniumhexafluoride,  zoals bij de Mont Louis).  2.2. MEER RUIMTE VOOR MENSEN EN GROEN  In een relatief overbevolkt land als België is een degelijk beleid van ruimtelijke ordening en natuurbescherming geen overbodige lukse.  In ons land treedt een toenemende schaarste aan ruime op: ruimte om te wonen, om te werken, om te leven, enz ... Tegelijk is ons land zo zwaar geïndustrialiseerd dat ook de open ruimte en het groen overal worden teruggedrongen,  waardoor de levenskwaliteit voor ons allen terugloopt. De schaars geworden  natuurgebieden moeten dus dringend door een goede ruimtelijke planning voor verdere aanslagen behoed worden, typische landschappen mogen niet langer domweg verminkt worden, zeldzaam geworden dieren en planten moeten nieuwe levenskansen krijgen.  Op zijn minst moet bij elke ruimtelijke ingreep  (en niet alleen bij de bouw van nieuwe  hinderlijke bedrijven zoals minister Lenssens voorstelt in zijn dekreet op de milieuvergunningen)  een milieu-effekt-rapport opgesteld worden. Prioritair is voor de Groenen  het opstellen van een degelijk struktuurplan  voor Vlaanderen op basis waarvan het ruimtelijk beleid in de verschillende sektoren  kan bepaald worden.  In het algemeen stellen de Groenen voor een herziening van de wetgeving op de ruimtelijke  ordening de volgende prioriteiten voorop:  (1) een struktuurplanning, gekoppeld aan het behoud van de gewestplannen en de bodembestemmingsplannen (2) een degelijke regeling van de inspraak van alle betrokkenen  (3) het voorzien van een planschaderegeling (4) bescherming van de zwakkere funkties (b.v. funktie van natuurbehoud) (5) een degelijke regeling van kontrole, inspektie  en strafmaatregelen.  2.2.1. BESCHERMING VAN DE OPEN RUIMTE  Voorstel 16: er moet onmiddellijk  een moratorium ingesteld worden op de open ruimte. In een eerste fase voor een periode van tien jaar. Dit moet gepaard gaan met een volledige verkavelings-  en uitbreidingsstop en een geleidelijke afbouw van de grondspekulatie. Dit alles op basis  van een sociaal grondbeleid.  België is een van de laatste landen ter wereld dat aan ruimtelijke ordening is gaan doen. Zelfs na 1962 (wet op de stedebouw en de ruimtelijke ordening) bleven konkrete initiatieven  uit. Het duurde zelfs 14 jaar vooraleer  het eerste definitieve gewestplan uitkwam.  Op deze wijze heeft de overheid de schaamteloze  roofbouw op de open ruimte aktief mee in de hand gewerkt. Het gevolg is een ruimtelijke chaos alom en een nijpende schaarste aan open ruimte door de jarenlange  overkonsumptie van spekulanten en belangengroepen. Daardoor is ook een ruimtelijk  plattelandsbeleid achterwege gebleven,  met alle gevolgen vandien voor de landbouwers, het landschap, de natuur en de zachte rekreatie.  Vooral de politiek van stedelijke ekspansie (uitbreidingsbeleid) heeft veel open ruimte doen verloren gaan. Tegelijkertijd liet men de binnenstad verkommeren. Wie de open ruimte wil beschermen, moet o.m. ingrijpend  werk maken van een beleid van sociale  stadsvernieuwing. De Groenen willen een inbreidings- en kernenbeleid doorvoeren:  de stad moet terug leefbaar gemaakt worden. Het verder opofferen van ruimte en groen, omdat de steden onbewoonbaar en ongezond geworden zijn, is uiteraard geen oplossing. Het leidt enkel tot een totale verstedelijking  van het platteland. De Groenen willen dan ook een onmiddellijk halt toeroepen  aan de ruimtelijke afbraak. Daarom eisen we dat er op zijn minst voor een periode van tien jaar zou afgezien worden van alle verdere verkavelingen of bebouwing  van open ruimte en dat de grondspekulatie  volledig zou ontmoedigd worden.  Binnen de woonzones op de gewestplannen mag de reële bebouwde oppervlakte enkel worden uitgebreid als dit kadert in een plan van aanleg, goedgekeurd met inspraak van alle betrokkenen, binnen het kader van een stads- of dorpsherwaarderingsprojekt. Daarbuiten  zou een totale bevriezing van de woonuitbreiding gelden, ook binnen de zones  met voorbestemmingen zoals woonparken.  In de plaats van de gedwongen ruilverkaveling  stellen de Groenen een systeem voor van vrije kavelruil. Hierbij moet de garantie  worden ingebouwd dat alle betrokkenen bij betwistingen naar de rechtbank kunnen stappen in eerste aanleg. Wel moet bij de kavelruil rekening gehouden  worden met een van tevoren goedgekeurd  landschapsplan, dat behandeld moet worden in ruilverkavelingskomitees die beslissingen nemen in het kader van het ruimtelijk beleidsplan voor Vlaanderen. In deze komitees moeten wetenschappelijke deskundigen met stemrecht zitten (biologen, ekologen, landschapsarchitekten) en moeten ook de milieubewegingen vertegenwoordigd zijn.  Ten slotte dringen de Groenen ook aan op een programma tot bescherming, herwaardering  en herstel van de aangetaste of verkommerde  open ruimten, naar analogie met de initiatieven inzake stads- en dorpsherwaardering.  Voorstel 17: een onmiddellijke schrapping van het ontwerp van maxi-dekreet op de ruimtelijke ordening. Wijziging van het mini-dekreet voor wat de mogelijkheden  betreft om afwijkingen van de gewestplannen te bekomen.  Door de nieuwe dekreten op de ruimtelijke ordening van minister Akkermans worden zelfs de schaarse verworvenheden op het vlak van de ruimtelijke planning in Vlaanderen  terug op de helling gezet. De moeizame  inspanningen van talloze natuur- en milieuverenigingen worden achteloos van tafel geveegd. Alle afspraken van de jongste 20 jaar worden terug prijs gegeven aan nieuwe  vormen van verstedelijking, grondspekulatie  en wildgroei. Door bepalingen uit het maxi-dekreet kunnen zelfs alle mogelijke overtredingen uit het verleden nu gelegaliseerd  worden.  Gewestplannen en duidelijke bestemmingsplannen  moeten de basis blijven van de bescherming  van de open ruimte. In het algemeen moeten de zwakkere functies beter beschermd worden (b.v. natuurgebieden).  Bij gebruikswijzigingen moet de verplichting tot een bouwvergunning veralgemeend  worden.  Als men toelaat dat het ruimtelijk beleid voortaan weer enkel en alleen zal bepaald worden door private of door partijpolitieke belangen, dan zal binnen de kortste keren geen ruimte of groen meer over zijn voor in Vlaanderen.  De Groenen willen de gewestplannen eerder  bijsturen in tegengestelde zin: ze willen meer ruimte voor groen inbouwen, b.v. door woonzones die na tien jaar nog niet als woonzone  in gebruik zijn genomen, terug een open ruimte-bestemming te geven (natuur-  of landbouwgebied of bufferzone, ... ). Het zwaartepunt van het beleid van jarenlange verstedelijking moet worden omgebogen tot een beleid van herwaardering van zowel stadskernen als open ruimten. Zowel de gedaalde  nataliteit als de gevolgen van de krisis hebben de ontstaansvisie van de gewestplannen  (steeds meer welvaart en uitbreidende  stedebouw) ingrijpend gewijzigd. Een herziening van de gewestplannen in die zin dringt zich op. Als gevolg van het juridisch  vastleggen van bodembestemmingen moet naast het begrip 'planschade' nu ook het begrip 'planwinst' voorzien worden. Inbreuken op de bestaande wetgeving moeten  konsekwent vervolgd worden met een systematische toepassing van de dwangsom. Wel moet rekening worden gehouden met de sociale implikaties (b.v. bij de opruiming van illegale weekendhuisjes) en kunnen overgangsmaatregelen voorzien worden voor sociaal zwakkeren. Uiteindelijk moet de open ruimte echter wel in ere hersteld te worden.  Tenslotte eisen de Groenen dat ook de milieuverenigingen  hun inbreng zouden hebben  bij de ruimtelijke planning, zowel op gemeentelijk als op gewestelijk nivo. De burgers  moeten volgens de Groenen veel beter geïnformeerd worden over het ruimtelijk ordeningsbeleid. In elk geval moeten de milieuverenigingen vertegenwoordigd zijn in de Vlaamse Kommissie voor de Ruimtelijke Ordening (VLAKORO) en in de Regionale Kommissie van Advies in het kader van de gewestplannen.  Voorstel 18: een rationeel havenbeleid.  In België vertaalt de havensituatie zich nog  steeds als een strijd tussen drie stadstaten (Antwerpen, Zeebrugge, Gent). In plaats van een samenhangend havenbeleid te voeren,  worden de haveneisen doorgedrukt via politieke en ekonomische lobbying. Er is een totaal gebrek aan planning en samenwerking zonder respekt voor elkaars specifieke taken en mogelijkheden. Het niet gekoördineerd denken leidt tot en zal leiden tot: (1) nutteloze investeringen in infrastruktuur  (diepwaterkade in Zeebrugge, stormstuw,  Noorderkanaal);  (2) nutteloze uitgaven voor kostelijke baggerwerken  in de Westerschelde met als gevolg  de steeds bedenkelijker verhouding tussen eb- en vloedduur alsook de alsmaar toenemende aanslibbing en verzanding; (3) aantasting van landbouwzones, natuurgebieden  en leefgemeenschappen. De plannenmakers  maken plannen voor havenuitbreiding  maar nooit vanuit het perspektief van een gezond leefmilieu en een gepaste ruimtelijke ordening. Zowel in Antwerpen als in Zeebrugge werden honderden ha vruchtbaar landbouwland ingeruild voor niet gebruikte industrieterreinen; (4) nutteloze bedreiging door overstomingen  die sinds 1964 steeds veelvuldiger voorkomen.  Het stijgen van het peil van het Scheldewater bij Gentbrugge - als gevolg van de baggerwerken - met ongeveer 2 cm per jaar is daar slechts één voorbeeld van; (5) nutteloze konkurrentie en verspilling van menselijke energie, die voornamelijk gestoken wordt in het onderling afsnoepen van trafieken en het voeren van prijzenoorlogen,  gedirigeerd door de financiële belangengroepen  die hun eigen belang in de eerste plaats verdedigen en de behoeften van de gemeenschap ondergeschikt maken aan hun eigen belang.  Een groen havenbeleid daarentegen dient te kaderen in een totaal produktiesysteem dat ekologisch en dus zoveel mogelijk zelfvoorzienend  is en gaat dus lijnrecht in tegen een liberaal-ekonomische visie die een zo open mogelijke ekonomie nastreeft en alle heil verwacht van grootschalige produktie en uitvoer  o.a. via een maksimale havenstruktuur. De produktie van goederen dient zoveel mogelijk  plaatselijk te gebeuren en de internationale  handel dient geminimaliseerd te worden in plaats van gemaksimaliseerd te worden.  Daarom pleiten de Groenen voor een zo rationeel  mogelijk gebruik van de bestaande infrastruktuur. Nieuwe havenvoorzieningen  zijn slechts verantwoord als ze beantwoorden  aan specifieke mogelijkheden van de haven (b.v. het nieuwe kontainerdok in de Zeebrugse voorhaven). In de andere gevallen  kan men zich best beperken tot een verbetering van de huidige infrastruktuur die kan leiden tot betere kwaliteit van de produkten  en der verwerking van de produkten die men kan ombuigen in een milieuvriendelijke  richting.  2.2.2. BESCHERMING VAN DE NATUUR  Voorstel 19: een aanzienlijk deel van de Vlaamse bossen in overheids- of in privé-bezit moet integraal beschermd worden als natuurreservaat; in deze bossen moet houtproduktie verboden worden.  De Groenen vragen dat een aanzienlijk deel van de Vlaamse bossen als bosreservaat zou erkend worden. Het voorstel van de overheid  in het nieuwe bosdekreet (1% van het bosareaal of 0,05% van het Vlaamse grondgebied)  ligt belachelijk laag. Volgens dit nieuwe dekreet moet bovendien 99% van de Vlaamse bossen ekonomisch rendabel gemaakt  worden, met alle gevolgen vandien voor de natuurwaarde van de bossen. De Groenen leggen de nadruk op de ekologische en edukatieve funktie van bossen en bepleiten  vormen van zachte (milieuvriendelijke) rekreatie in de bosreservaten. Maar ook in de resterende bossen die niet speciaal beschermd worden, moet de ekonomische  eksploitatie voldoen aan ekologische normen. Het bosbeheer moet op wetenschappelijke  wijze aangepakt worden. De Dienst Natuurbehoud (ABOL) moet volwaardig  betrokken worden bij het beheer. Jacht moet in alle bossen verboden worden. Daar waar afschot nodig is voor de instandhouding  van soorten, moet dit volledig in handen gegeven worden van gespecialiseerde  overheidsdiensten.  In het algemeen moeten veel meer middelen  vrijkomen voor het natuurbehoud in de bossen, ook in het privé-bosbezit. Daarvoor moeten duidelijke kriteria opgesteld worden inzake spreiding over Vlaanderen, bos- en bodemtypen, bestemmingen op het gewestplan  en prioritaire funkties zoals het wetenschappelijk,  ekologisch of landschappelijk belang. Daarnaast moet ook een intense herbebossingskampagne  gevoerd worden, o.m. op restgronden, waarbij de houtproduktie op een aantal plaatsen wel prioritair kan zijn.  Voorstel 20: een onvoorwaardelijke  bescherming van bedreigde plant- en diersoorten.  Om het verdwijnen van verschillende plant-  en diersoorten in ons land te voorkomen, moet eerst en vooral gestreefd worden naar het behoud van geschikte biotopen. Dit kan door het inrichten van natuurreservaten, b.v. in waterrijke gebieden ter bescherming van watervogels of in beken (b.v. beken behorend  tot de Grote en Kleine Nete) ter bescherming  van bedreigde vissoorten. Ook de uitgestrekte militaire domeinen (in de Kempen)  moeten volgens de Groenen op een ekologisch verantwoorde manier beheerd worden. In de natuurreservaten moet er toegezien  worden dat de rekreatieve funktie niet te zeer gaat overwegen. Daarnaast moet vooral ook bij het nemen van planologische beslissingen rekening gehouden worden met het bestaansrecht van planten en dieren. In het algemeen willen de Groenen uitgaan van het principe dat alle plant- en diersoorten  moeten beschermd worden, tenzij bewezen kan worden dat hiertoe geen noodzaak  bestaat. De Groenen willen dus bewust de bewijsplicht omkeren. Onze fauna en flora staan er overigens zo slecht voor dat dit geen overdreven eis is. De meeste soorten zijn met uitsterven bedreigd en voor de soorten  die nu beschermd worden, is het meestal al bijna te laat: om die reden verzetten de Groenen zich ook met klem tegen het dekreet  van Olivier op het houden en kweken van vogels en op de vogelwedstrijden.  Voorstel 21: een systematische natuuredukatie via scholen en natuurverenigingen. De mogelijkheden  voor schoolekskursies of onderwijsprojekten in de vrije natuur moeten aanzienlijk versoepeld worden.  Zowel via het onderwijs als via de sektor van de zachte rekreatie (b.v. natuurwandelingen, e.d.) kan het grote publiek meer vertrouwd raken met onze flora en fauna en met de ekologische  leefsystemen. Op deze wijze kan een individueel natuurbesef bijgebracht worden en kunnen lessen biologie, ekologie of aardrijkskunde uit hun vrijblijvend teoretisch kader gelicht worden. Dit veronderstelt  echter ook een ingrijpende heroriëntering  van de organisatie binnen heel wat scholen (zie voorstel 75). De Groenen menen  dat de jongeren in de scholen niet van de rest van de samenleving mogen geïsoleerd worden. De school moet het kontakt met de reële leefomgeving juist versterken.  2.2.3. KOÖRDINATIE EN DEMOKRATISERING VAN HET RUIMTELIJK BELEID  Voorstel 22: er moet één enkel ministerie voor het leefmilieu opgericht worden, waaronder alle problemen inzake milieuvervuiling,  ruimtelijke ordening,  natuur- en landschapsbescherming  ressorteren.  De steeds terugkerende klacht bij natuur- en milieuverenigingen is dat het beleid inzake milieu, natuur en ruimtelijke ordening volledig  versnipperd is. Een globale aanpak van de problemen is er gewoonweg niet. In het beste geval streeft men van overheidswege deeloplossingen na.  De staatshervorming van 1980 heeft de bevoegdheidsvraag  helemaal onoverzichtelijk gemaakt, met het gevolg dat de verantwoordelijkheden  onduidelijk verdeeld liggen. Maar juist ten aanzien van de ekologische problematiek zijn een holistische visie (een zicht op het geheel, een zicht op de samenhang  van de verschillende deelproblemen) en een geïntegreerd beleid onmisbaar. Om dit soort van visie en beleid mogelijk te maken en ook omwille van de demokratische doorzichtigheid willen de Groenen de verantwoordelijkheid  voor al wat natuur en milieu  aangaat duidelijk lokaliseren binnen één enkel ministerie.  Voorstel 23: de natuur- en milieuverenigingen  moeten inspraak  krijgen in het overheidsbeleid;  de verenigingen die opkomen  voor de verdediging van kollektieve belangen (zoals een gezond leefmilieu) moeten de mogelijkheid krijgen in rechte op te treden.  Volgens de Groenen moet er een betere samenwerking  tot stand komen tussen de overheid  (op alle nivo's) en plaatselijke of overkoepelende milieu-organisaties die lokaal  aktief zijn of in een bepaalde materie gespecialiseerd zijn. Op dit moment blijft de onschatbare ervaring van veel natuurvrienden  onbenut, terwijl ambtenaren dikwijls de tijd en de middelen niet hebben om zich eenzelfde soort van ervaring eigen te maken. Het vrijwilligerswerk van mensen in milieuverenigingen  moet beter gewaardeerd worden.  Bovendien vertegenwoordigen de meeste milieugroepen ook de belangen van plaatselijke  bewoners of betrokkenen. Daarom menen  de Groenen dat deze verenigingen die opkomen voor een algemeen belang - in tegenspraak  met het beruchte arrest van het Hof van Kassatie in de zaak Eikendael - de kans moeten krijgen om als betrokken partij  in rechte (in een kort geding) op te treden ter verdediging van doelstellingen die in hun statuten ingeschreven staan. Bij veel milieuproblemen  is de wettelijke vereiste om een persoonlijk of rechtstreeks belang te kunnen aantonen immers niet te verwezenlijken.  Voorstel 24: in elke gemeente moet een ruimtelijk struktuurplan  worden opgesteld met volledige inspraak van de bevolking.  De ruimtelijke planning op gemeentelijk vlak laat op dit moment veel te wensen over. Hieraan kan verholpen worden door in elke gemeente een dienst voor ruimtelijke planning te voorzien die tegelijk ook belast is met de verkeersplanning. Zo kan men komen tot een voortdurend proces van struktuurplanning en tot weloverwogen verkeerscirkulatieplannen  die rekening houden met de behoeften van de plaatselijke bevolking.  Deze dienst moet worden uitgebouwd in samenhang met een gemeentelijk informatieburo,  waarin alle mogelijke informatie,  o.a. over vastgoed, direkt ter inzage ligt van de burgers.  2.3. VOOR EEN VEILIG EN LEEFBAAR VERKEER  Een kleine dertig jaar geleden waren trein en tram, naast lopen en fietsen, de belangrijkste  vervoermiddelen. Op korte tijd is dit radikaal veranderd. Het openbaar vervoer en de autonome verplaatsing werden teruggedrongen  door de pijlsnelle opgang van de privé-auto. Op korte tijd heeft de auto een monopoliepositie verworven. Het openbaar vervoer werd stelselmatig afgebouwd: fietsers  en voetgangers werden herleid tot 'zwakke weggebruikers': voor hen is er nauwelijks  plaats op het wegdek en in hun midden  vallen de meeste verkeersdoden (49,2% in 1982 b.v.).  De auto-euforie heeft onze leefomgeving ingrijpend  veranderd. De kosten voor de toegenomen  mobiliteit liggen zeer hoog, maar worden door de overheid nooit echt in rekening  gebracht.  Eerst en vooral is er de toegenomen onveiligheid.  Elk jaar opnieuw eist de verkeersdrukte  een tol van duizenden doden en gewonden, waarvan het merendeel zwakke weggebruikers, o.a. veel kinderen en bejaarden.  Daarnaast is het verkeer ook een belangrijke bron van luchtvervuiling. Stikstofoxiden, lood, koolmonoxyde en koolwaterstoffen worden uitgestoten en verpesten de lucht in de steden en brengen het ekosysteem in gevaar  (cfr. de zure regen). Bovendien weegt in de steden en in de nabijheid van drukke  autowegen ook de lawaaihinder zwaar door.  Het verkeer is ook een belangrijke energieverspiller.  In België werd in 1982 13% van het primair energieverbruik aan transport besteed, grotendeels aan het wegverkeer. Daarbij moet nog het verbruik in de industrie  gerekend worden voor de fabrikatie van de auto's, de aanleg van wegen, enz.  Tenslotte is het wegverkeer ook een ruimtevreter  zonder weerga. Tienduizenden hektaren natuurgebied en landbouwgrond werden opgeofferd aan autowegen. De overheid heeft steeds zonder morren de ongebreidelde,  miljarden verslindende auto-infrastruktuur  bekostigd, terwijl tegelijk met vergelijkbare ijver het openbaar vervoer werd ontmanteld omdat het zogezegd niet rendabel was. Ook nu nog, in volle krisistijd, betalen we jaarlijks vele miljarden interest op leningen voor autowegen. En zelfs nu worden er nog nieuwe wegen gepland terwijl  heel ons land al met een dicht wegennet  doorsneden is.  De straatruimte die traditioneel verschillende  funkties te vervullen had (naast zich verplaatsen, ook mensen ontmoeten, spelen ...)  wordt nu volledig door de auto ingepalmd.  Woonwijken werden middendoor gesneden, stadskernen verwoest door zwaar verkeer en parkings.  Bovendien werd door het autobezit ook de ruimtelijke wanorde verder in de hand gewerkt.  Maatschappelijke funkties als wonen, werken, winkelen, schoolgaan e.d. worden ruimtelijk meer en meer uiteengedreven. Op die manier wordt de verplaatsingsbehoefte kunstmatig de hoogte in gedreven en worden  de maatschappelijk zwakkeren (die zich geen auto kunnen veroorloven) nog meer benadeeld.  Er ontstaat een nieuwe klasse van 'vervoer-armen'. In het algemeen heeft de auto de drang tot stedelijke uitbreiding sterk in de hand gewerkt. Het drukke wegverkeer heeft zich over een steeds grotere ruimte uitgebreid.  De Groenen stellen een verkeersbeleid voor dat zo goed mogelijk wil voldoen aan ieders verplaatsingsbehoeften, maar dan wel tegen aanvaardbare maatschappelijke kosten. Ons belangrijkste doel op lange termijn is de mobiliteitsbehoefte  zelf terugdringen. Dit kan door een aangepast beleid van ruimtelijke planning, dat streeft naar een hernieuwde integratie van verschillende sociale funkties zoals wonen, werken, schoollopen, e.d.  Op korte termijn kiezen we resoluut voor de . bescherming van de zwakke weggebruiker en voor het bevorderen van zachte (milieuvriendelijke)  vormen van verkeer of transport.  Dit betekent: meer ruimte voor fietsen en wandelen, meer openbaar vervoer, meer goederenvervoer per trein en binnenschip, minder individueel autoverkeer en vrachtwagenverkeer  en een beperking van het luchtverkeer tot wat echt nodig is.  Voorstel 25: geen aanleg van nieuwe autowegen; projekten in aanleg worden opnieuw geëvalueerd.  De gelden in het Wegenfonds  moeten een andere bestemming  krijgen.  Gezien België reeds beschikt over een fijnmazig  wegennet, is de aanleg van nieuwe autowegen overbodig. Wel moeten verschillende  bestaande wegen heringericht worden om redenen van verkeersveiligheid (met bijzondere  aandacht voor de zwakke weggebruikers)  of om de doorstroming van het openbaar vervoer te bevorderen (eigen beddingen,  voorrangsmaatregelen aan kruispunten,  enz.).  De Groenen willen de prioriteiten radikaal verleggen: de gelden en inspanningen die tot nu toe éénzijdig in de auto-infrastruktuur werden gepompt, moeten overgeheveld worden naar het openbaar vervoer en naar projekten op het vlak van de verkeersveiligheid.  De Groenen willen ervoor zorgen dat iedere lokatie in ons land binnen afzienbare tijd kan bereikt worden met het openbaar vervoer.  Voorstel 26: het autogebruik moet zwaarder belast worden dan het autobezit. Dit kan door de zogenaamde 'variabilisatie' van de autokosten.  De Groenen zijn niet tegen de auto. Wel willen  wij aandringen op een selektief en bewust  gebruik van de privé-wagen. Bovendien willen we tegengaan dat het bezit  van een auto tot een levensnoodzaak wordt (b.v. om aan werk te geraken, om goedkoop te kunnen winkelen, enz.). Dit kunnen we vermijden door het openbaar vervoer uit te bouwen als een volwaardig alternatief.  Het bezitten van een auto zwaar belasten zou sociaal onrechtvaardig zijn (alleen de rijken  zouden dan een auto kunnen bezitten). Daarom willen we eerder het gebruik van de auto afremmen en vormen van kostendelend reizen aanmoedigen. Wie een auto koopt, doet een éénmalige grote uitgave (aankoopprijs  plus BTW) en een aanzienlijke vaste jaarlijkse uitgave (verkeersbelasting en verzekeringspremie). De variabele kosten (brandstofprijs en onderhoud) zijn relatief laag. Dit betekent dat het financieel gunstig is de auto zoveel mogelijk te gebruiken. De auto in de garage laten staan om af en toe het openbaar vervoer te gebruiken is een duurder  alternatief en wordt dus door weinigen gedaan. Dit is te verhelpen door de vaste belastingen  (verkeersbelasting en BTW op de aankoop van de auto) te verlagen en de  brandstofprijs evenredig zwaarder te belasten.  Ook de verzekeringspremie zou kunnen  afgestemd worden op het verreden aantal kilometer. Andere maatregelen om overmatig autogebruik af te remmen zijn b.v.:  - parkeerheffingen in de binnenstad, terwijl  tegelijk de parkeermogelijkheden aan de rand van de stad en de aansluiting op het openbaar vervoer vandaar uit verbeterd worden;  - carpool systemen, lifthaltes;  - de uitwerking van een juridische struktuur  voor gezamenlijk autobezit.  Voorstel 27: een forse tariefverlaging  voor het openbaar vervoer.  Op langere termijn pleiten de Groenen voor kosteloos openbaar  vervoer en uitbouw van een degelijk en konkurrentieel openbaar  vervoernet.  Het openbaar vervoer moet terug aantrekkelijker  gemaakt worden. De tarieven van het openbaar vervoer moeten voordeliger worden dan de kosten van een verplaatsing met de wagen. Daarom pleiten de Groenen voor een eenmalige en fikse tariefverlaging voor treinen, bussen en trams, zonder dat iets van de bestaande voordelen (abonnementen,  halveprijskaarten, e.d.) wordt prijsgegeven.  Bovendien moeten volgens ons bijkomende prijsverminderingen voorzien worden voor daluurgebruikers, voor heen-  en terugbiljetten, gezins- en groepskaarten, enz.  Op langere termijn streven de Groenen naar een kosteloos openbaar vervoer. Als eerste aanzet daartoe stellen de Groenen voor in grote stedelijke agglomeraties als Antwerpen,  Gent of Brussel een 'milieu-abonnement'  in te voeren voor bussen en trams. Dit abonnement zou zeer goedkoop gehouden worden, dankzij een tussenkomst van de plaatselijke overheid bij de vervoersmaatschappij  en zou gezinsvriendelijk zijn (overdraagbaar  binnen het gezin). Dit systeem wordt reeds toegepast in Zwitserse en Duitse steden (Basel; Freiburg) en heeft daar veel sukses.  Daarnaast moet ook het aanbod zelf verbeterd  worden: een regelmatig en fijnmazig net, meer komfort (b.v. betere wachtvoorzieningen)  en een betere koördinatie tussen de verschillende vervoersmaatschappijen (b.v. tussen treinen en bussen). Daarnaast vragen we een grondige reorganisatie van het streekvervoer (een evenwichtiger aanbod en een betere aansluiting op de grote lijnen) en het instellen van een minimum aantal laatavondverbindingen, zeker in en tussen de grote steden. De stations die in het kader van het IC/IRplan gesloten werden, moeten  volgens de Groenen terug geopend worden.  Voorstel 28: de onmiddellijke uitvoering van een reeks maatregelen  ter bescherming van de zwakke weggebruiker.  De Groenen willen op een gekoördineerde wijze een stel maatregelen nemen om de auto-arme verplaatsing te stimuleren. De bestaande wegen moeten opnieuw ingericht worden. Daarbij moet niet alleen rekening gehouden worden met de eisen van de verkeersveiligheid, maar ook met de leefbaarheid  van de verkeersstroom voor omwonenden.  De straten en wegen moeten er weer in de eerste plaats voor de bewoners zelf zijn, en pas in tweede instantie voor passanten.  Dit vereist een visie waarbij de verkeersveiligheid  (leefbaarheid) van de ene niet ten koste gaat van de verkeersveiligheid (leefbaarheid)  van de andere. Daarom willen wij in centrumgebieden (daar waar de meeste voorzieningen, hoogste woondichtheid, grootste verkeersdrukte is) de snelheid beperken  tot 30 km/uur via een strukturele herinrichting van de weg. In woongebieden (daar waar overwegend gewoond wordt) dient de snelheid op zijn minst verlaagd te worden tot 50 km/uur. In de buitengebieden (buiten de bebouwde kom) dient de veiligheid van de fietsers gewaarborgd te worden via een door een groenberm van de weg gescheiden  fietspad (voor alle provinciale wegen). Daarnaast kunnen autovrije centra, woonerven,  e.d. aanzienlijk bijdragen tot meer 'veiligheid en leefbaarheid' binnen steden. Door de verschuiving van gelden voor autowegen naar dit alternatief plan voor langzaam verkeer kan het straatbeeld in Vlaanderen binnen enkele jaren drastisch veranderen in het voordeel van de zwakke weggebruikers.  Voorstel 29: samenvoeging van de departementen Verkeer en Openbare Werken.  Om een koherent beleid inzake verkeer en vervoer mogelijk te maken, stellen de Groenen  voor één etiket ministerie van Vervoer op te richten dat, in voortdurend overleg  met het ruimtelijk beleid (ons ministerie voor Leefmilieu, zie voorstel 22) een einde zou kunnen stellen aan de onderlinge konkurrentie  tussen de nu bestaande aparte ministeries van Openbare Werken (verantwoordelijk  voor autowegen en waterwegen) en van Verkeer (treinen, bussen en trams en luchtvaart). Het verkeersbeleid moet beter gekoördineerd worden. De dienst openbare werken mag geen deel op zich worden, maar moet als werkinstrument ondergeschikt blijven  aan het totale vervoersbeleid.  2.4. EEN MILIEUVRIENDELIJKE LANDBOUW  Door de verregaande industrialisering van de landbouw is ook deze traditioneel milieuvriendelijke  sektor uitgegroeid tot een belangrijke bron van vervuiling (b.v. door het stelselmatig gebruik van chemische bestrijdingsmiddelen) en verminking van landschapsgehelen (b.v. door de ruilverkaveling).  Door ook de landbouw op grote en industriële  schaal te organiseren, is men gezwicht voor de normen van het produktivisme.  Ook in de landbouw werd de kwantiteit  belangrijker dan kwaliteit, gingen normen van kommerciële aantrekkelijkheid (b.v. de blozende appel) primeren op normen  van echte (biologische) kwaliteit (de gezonde appel). De doelstelling van de produktietoename  ging zelfs in die mate overheersen  dat we in talrijke sektoren nu opgescheept zitten met grote produktie-overschotten,  die een groot deel van het (Europees) landbouwbudget opslorpen. In deze evolutie zitten tal van ongerijmdheden  vervat. Wij kopen levensnoodzakelijke  grondstoffen uit de Derde Wereld (b.v. soja, maniok en aardnoten als basisbestanddelen  van veevoeders) om hier (vlees-)overschotten  te produceren. Op die manier verhinderen we de uitbouw van een plaatselijke  landbouw in de Derde Wereld. In de ontwikkelingslanden teelt men voornamelijk  exportgewassen, terwijl de eigen bevolking  honger lijdt. Intussen worden in de VS en in de EG op basis van de uit de Derde Wereld geïmporteerde gewassen grote melkpoeder- en boteroverschotten geproduceerd.  Deze gang van zaken is nefast voor de Derde Wereld-landen (denk maar aan de Sahel). Maar ook de EG-landen zelf zijn het slachtoffer van deze evolutie. Ondanks de enorme produktietoename zijn wij in een toestand terechtgekomen van totale voedselafhankelijkheid.  Onze veestapel steunt op geïmporteerd veevoedsel. Bovendien is de kwaliteit van de landbouwprodukten in die mate achteruit gegaan dat in veel gevallen een rechtstreekse bedreiging van de volksgezondheid  moet vastgesteld worden (b.v. alfatoxine in melk). Bovendien is de kwaliteitskontrole  in België veelal een lachertje. De normen zijn veel te soepel en de toepassing  ervan, de eigenlijke kontrole is onbestaand  of totaal ontoereikend. Dit wordt dan gelegitimeerd onder het mom van mogelijke  gevolgen van konkurrentievervalsing.  Voor de Groenen moeten de belangen van de volksgezondheid echter steeds primeren.  De kwaliteitsnormen moeten van die aard zijn dat zelfs mogelijke schadelijke gevolgen  (b.v. op langere termijn) uitgesloten worden.  Zelfs vanuit sociaal oogpunt is de schaalvergroting  in de landbouw geen weldaad gebleken.  De grote boeren hebben de kleine verdrongen, de tewerkstelling in de landbouwsektor  is fenomenaal teruggelopen en voor de meeste landbouwers blijven het lage inkomen (gemiddeld slechts 60 à 70% van een gewoon arbeidsloon) en het gemis aan bedrijfszekerheid (gezien de geldende pachtwetgeving) een zware zorg.  Voorstel 30: de sociale positie van land- en tuinbouwers moet verbeterd worden. Dit kan door  een sociaal inkomensbeleid en door meer garanties in verband met werk- en bedrijfszekerheid.  De Groenen eisen een sociaal georiënteerd inkomens- en struktuurbeleid om de inkomensongelijkheid  tussen landbouwers en andere beroepsgroepen en tussen grote en kleine boeren onderling weg te werken. Dit doel kan duidelijk niet alleen gerealiseerd worden via een prijzenbeleid zoals in het verleden gebleken is. Daarnaast willen de Groenen ook de werkgelegenheid  in de landbouw beschermen. Binnen de klassieke landbouw moet het huidige  niveau van tewerkstelling behouden blijven. Binnen de alternatieve landbouw kunnen zelfs veel nieuwe jobs geschapen worden. Door zich te verzetten tegen de overmatige invloed van kapitaalintensieve en grootschalige industriële landbouwmetodes  ijveren de Groenen tegelijkertijd voor het behoud van werk binnen de landbouwsektor.  Tenslotte pleiten de Groenen ook voor een pachtstelsel dat de bedrijfszekerheid voor de boeren kan waarborgen. De landbouwgrond mag niet beschouwd worden als ruilmiddel of beleggingsobjekt, maar als een noodzakelijk  produktiemiddel waarvan het gebruiksrecht  moet gewaarborgd zijn. Dit kan d.m.v. een pachtstelsel dat enerzijds een rechtvaardige  pachtprijs en anderzijds de bedrijfszekerheid  garandeert, d.w.z. het gebruiksrecht  zonder achterpoortjes zoals b.v. de opzegging voor eigen gebruik van de grondeigenaars.  Braakliggende grond moet zwaarder  belast worden.  De overheid heeft volgens de Groenen ook een belangrijke taak inzake het grondbeleid: zij moet o.a. vermijden dat duizenden hektaren  goede landbouwgrond in België verloren  gaan.  Voorstel 31: het gebruik van chemische  bestrijdingsmiddelen en kunstmeststoffen moet geleidelijk  verminderd worden. Gezonde  alternatieve landbouw-produkten  moeten door de overheid aktief bevorderd worden.  Het overdadig gebruik van chemische bestrijdingsmiddelen in de landbouw is schadelijk voor het milieu én voor de gezondheid  van de konsument. Volgens de Groenen is een omschakeling naar een ekologisch  verantwoorde teeltwijze op termijn haalbaar. Gewasbescherming is mogelijk zonder chemische insekticiden of fungiciden als men uitgaat van natuurlijk resistente teelten.  Indien nodig kunnen wel plantaardige  produkten, biodynamische preparaten of homeopatische oplossingen aangewend worden.  Eventueel kunnen ook bakteriologische preparaten of parasietvijandige insekten uitgezet  worden, op voorwaarde dat deze het ekologisch evenwicht niet kunnen verstoren.  Veel beter is het de natuurlijke vijanden van de parasieten te beschermen. De chemische  onkruidverdelgers kunnen vervangen worden door natuurlijke preventiemaatregelen  (b.v. vruchtopvolging, groenbemesting, e.d.). Ook termische omwerking van de bodemoppervlakte is een mogelijkheid.  Het verbod op chemische bestrijdingsmiddelen  veronderstelt wel dat men ook afziet van de voor plagen en ziektes uiterst kwetsbare  monokulturen. In de plaats daarvan moeten teeltafwisseling en kombinatie-teelten  ingevoerd worden. Ook de bemesting met kunstmeststoffen moet volgens de Groenen  geleidelijk afgebouwd worden, als we de bodem niet helemaal willen aftakelen. Als alternatief  pleiten wij voor het gebruik van organische  meststoffen die het humusgehalte van de bodem verhogen of op zijn minst handhaven. Het ideaal is het herbruiken van organische afvalstoffen.  In België volstaat het totale volume dierlijke mest ruimschoots om de volledige behoeften  aan stikstof, fosfor en kalium voor alle landbouwgronden te dekken. Minerale aanvulling  moet gebeuren in de vorm van natuurlijke, weinig oplosbare en weinig gekoncentreerde  mineralen die rijk zijn aan oligo-elementen.  Ekologische landbouwprodukten moeten door de overheid gesubsidieerd worden en de kwaliteit van deze produkten moet wettelijk  gewaarborgd worden (b.v. door kwaliteitslabels).  De Groenen gaan ervan uit dat iedereen recht heeft op een gezonde voeding en dat 'natuurlijke' voedingswaren geen voorrecht mogen blijven/worden van de meest gegoeden.  De Groenen streven ook naar een ekologisch landbouwkonsulentschap om de ekologische teeltwijzen te bevorderen en om ekologische landbouwers met raad en daad bij te staan. Landbouwbedrijven die omschakelen van klassieke naar alternatieve landbouw moeten  een progressieve toelage krijgen, gespreid over drie jaar: een omschakelingspremie.  Daarnaast moet ook het wetenschappelijk  onderzoek in verband met de ekologische teeltwijzen sterk gestimuleerd worden.  Voorstel 32: de mensonwaardige kweek- en legbatterijen die ten koste van veel dierenleed minderwaardige  produkten leveren, moeten verboden worden. Ook het 'spuiten' van hormonen en het toedienen van antibiotika e.d. aan veevoeders willen de Groenen doen stopzetten.  De Groenen verzetten zich om verschillende  redenen tegen de geïndustrialiseerde vormen  van intensieve veeteelt. Eerst en vooral omdat door deze grootschalige en gemedicineerde  wijze van vlees produceren de gezondheid  van de konsument in het gedrang wordt gebracht. De dieren worden immers veelvuldig ingespoten met hormonen. De kontrole hierop is totaal ontoereikend. Bovendien  wil de regering het spuiten van zogenaamd natuurlijke hormonen terug toelaten,  hoewel het wetenschappelijk vaststaat dat ook deze hormonen tot de groep van potentiële  kankerverwekkers moeten gerekend worden. Daarnaast worden er ook verschillende  chemische produkten toegevoegd aan de voerders en wordt ook na de slacht het vlees verder behandeld met kleurstoffen, met stoffen als carrageen en stearinezuur (om de waterbinding van het vlees te vergroten)  en met smaakstoffen. Ter vervanging van deze schadelijke additieven  kunnen zeezout, kalkwier en natuurlijk  fosfaten gebruikt worden (voor de minerale aanvulling), oliën uit vislevers en natuurgist (als vitamine). Ten tweede blijkt dat de bio-industrie steeds meer milieuhinder veroorzaakt: subjektieve milieulast (zoals stank, lawaai, insekten), maar ook vormen van zware milieubezoedeling:  de grote aantallen dieren veroorzaken immers een gigantisch mestoverschot en door de toevoeging in het voer komen er grote hoeveelheden zware metalen in het milieu  terecht. Bovendien leidt de mechanisatie  van de veeteelt tot meer energieverbruik en meer luchtvervuiling.  Maar ook om etische redenen wijzen wij de bio-industrie af. In feite worden in de intensieve  veehouderij konstant en op grote schaal dieren mishandeld en geweld aangedaan.  En dat terwijl er in ons land al lang een overproduktie en -konsumptie van vlees is. De Groenen willen de bestaande veeteelt heroriënteren, rekening houdend met de vereisten van gezondheid, milieu en het welzijn  van de dieren. Alternatieve vormen van veeteelt, waarbij dieren terug in open lucht worden gehouden of op zijn minst voldoende  leefruimte krijgen toegemeten, moeten  bevorderd worden. Het fokken van biggen, kippen, konijnen, e.a. in batterijen moet onmiddellijk verboden worden.  Voorstel 33: het prijs-garantiesysteem  dat nu bestaat voor zuivel,  granen en vleesproduktie moet vervangen worden door een systeem van kontingentering dat vanuit sociale én ekologische overwegingen voorziet in een goed doordachte produktiebeheersing.  De waanzin van het Europees landbouwbeleid  blijkt uit het feit dat er tegelijk geld gepompt wordt in het Europees Oriëntatie en Garantiefonds (dat produktieverhogingen moet aanmoedigen) én in de massale aankoop  van de produktie-overschotten. Om dit soort van absurde toestanden tegen te gaan moeten per sektor produktiehoeveelheden (kontingenten) afgesproken worden. Deze kontingentering moet volgens de Groenen zó opgevat worden dat: - de werkgelegenheid in de landbouw gevrijwaard  blijft;  - een rechtvaardig inkomen voor iedereen haalbaar wordt;  - vooral kleinere ondernemingen bevoordeligd  worden;  - grondgebondenheid (het zelf produceren van benodigde grondstoffen) en diversifikatie  (verschillende soorten van produktie) in de hand gewerkt worden.  Voorstel 34: de direkte verkoop van zelf geproduceerde of reeds verwerkte landbouwprodukten,  b.v. via boeremarkten, moet verder gestimuleerd worden.  Volgens de Groenen moeten de boeren terug  de kans krijgen om rechtstreeks hun produkten  te verkopen aan de konsument. Door de zogenaamde boeremarkten wordt voor de producent een inkomensverbetering mogelijk,  terwijl de konsument toch minder moet betalen. Dit proces van het opnieuw verwerven  van een stuk ekonomisch zelfbeschikkingsrecht  en het opnieuw beklemtonen van de direkte relatie producent-konsument willen  de Groenen in de mate van het mogelijke ondersteunen. De juridische en administratieve  bezwaren tegen dit soort van verkoop of tegen de eigen verwerking van produkten (b.v. het zelf verwerken van melk tot kaas, of het zelf slachten van vlees) moeten opgeheven  worden, op voorwaarde dat deze produkten  aan de nodige kwaliteitsnormen blijven voldoen.  2.5. EEN RATIONEEL ENERGIEBELEID  De huidige ekonoinische krisis is mee veroorzaakt  door de onmogelijkheid om nog langer verder te gaan met de verspilling van energie en grondstoffen. Een realistische toekomstgerichte politiek moet rekening houden met de toenemende schaarste die zal optreden aan grondstoffen en fossiele energiebronnen. Een rationele energiekeuze moet volgens de Groenen rekening houden met de volgende ekologische en sociale gegevenheden: (1) de groeiende schaarste aan fossiele energiebronnen  (b.v. aardolie); (2) het beperkt zelfreinigend vermogen van de natuur, wat betekent dat elke vorm van  energie-opwekking moet voldoen aan een aantal milieu-eisen:  - de energie moet op milieuvriendelijke wijze opgewekt worden: een radikale keuze voor zachte technologieën dringt zich op, d.w.z. voor vormen van energieproduktie die geen bedreiging vormen voor het natuurlijk  evenwicht, die niet vervuilen, maar eerder inspelen op de in het milieu vrij cirkulerende  energie.  - aandacht voor een aangepaste schaal en zoveel mogelijk lokale energievoorziening. Het transport en de uitgebreide distributie van energiegrondstoffen is op zich een nodeloze  energieverkwisting en bovendien potentieel  een bron van ongelukken of milieuvervuiling.  - een diversifikatie van de energiebronnen: bij een evenwichtige spreiding van de energiedragers  wordt het gehele bevoorradingssysteem  minder kwetsbaar. Dit veronderstelt  ook bij elke vorm van energieproduktie  de mogelijkheid en de soepelheid om in te spelen op andere vormen van energieproduktie.  (3) de menselijke behoefte aan zinvolle arbeid.  (4) de schrijnende (internationale) ongelijkheid  op het vlak van het energieverbruik: één vierde van de wereldbevolking (het rijke Westen) neemt 84% van het energieverbruik  voor haar rekening. Op die manier worden de toekomstige ontwikkelingskansen  van de Derde Wereld al op voorhand gefnuikt.  (5) de nood aan mogelijkheden tot demokratische  kontrole, zeker in een vitale sektor als die van de energievoorziening.  Voorstel 35: er wordt een nationaal  plan van energiebesparing opgesteld dat moet toelaten het energieverbruik tegen het jaar 2000 met 25% te verminderen.  Een rationele energiepolitiek zal vooral een politiek van energiebesparing moeten zijn. In geen geval mag de vraag naar energie kunstmatig opgedreven worden (zoals b.v. het stimuleren van elektrische huisverwarming).  Deze energiebesparing kan gerealiseerd  worden zonder dat onze huidige levensstandaard wordt aangetast. Wel zullen  we op verschillende vlakken veel omzichtiger  en bewuster met energie moeten omspringen. Konkreet zien wij de volgende  mogelijkheden:  - invoering van progressieve tariefschalen voor gas en elektriciteit.  - een maksimalisatie van het energetisch rendement bij de omzetting van energie door een gekombineerde produktie van warmte en elektriciteit (rendement: 80 à 90%) in plaats van de afzonderlijke produktie  van elektriciteit (rendement: 30 à 40%) en van warmte (rendement: 40 à 71%). Dit  kan b.v. door stadsverwarming of door gekombineerde produktie (warmte-krachtkoppeling)  in de industrie. - de beperking van het aantal energie-omzettingen  en transporten. Door lokale produktie kan de vervoersbehoefte beperkt blijven.  - een weldoordacht energieverbruik bij alle afnemers van energie, door isolatie, procesverbetering, warmterekuperatie, warmtepompen, recyklage, e.d. kan in de industrie  het energieverbruik sterk verminderd  worden. Ook door het autovervoer af te remmen en het openbaar vervoer te stimuleren  kan een belangrijke besparing gerealiseerd  worden. En tenslotte kan er ook in de huishoudens heel wat energie bespaard worden door isolatiemaatregelen, aanpassing  van huishoudapparaten (fornuizen, e.d.), strengere energienormen (b.v. gebruik van passieve zonne-energie) bij nieuwbouw, enz.  Volgens de Groenen kan de overheid deze besparingspolitiek aktief ondersteunen door een grote bewustmakingskampagne, door prijsmaatregelen, normering, subsidies aan energiebesparende projekten, belasting van energieverspillende projekten. Publiciteit die oproept tot meer elektriciteitsverbruik moet verboden worden. Liefst zien we dit alles op Europese schaal gebeuren, maar dat mag geen ekskuus zijn om in eigen land bij de pakken te blijven zitten. Energiebesparing  is bovendien een uitstekend middel om onze handels- en betalingsbalans in evenwicht  te houden.  Voorstel 36: alle Belgische kerncentrales  moeten zo vlug mogelijk  gesloten worden; de participatie  in buitenlandse kernenergieprojekten  moet onmiddellijk  stopgezet worden; Eurochemic moet dicht blijven.  Gezien de nadelen en gevaren verbonden aan kernenergie wijzen de Groenen het gebruik  ervan radikaal af. Kernenergie leidt tot ekstreme schaalvergroting, tot verspreiding  van radioaktiviteit in het milieu, tot proliferatie  van atoomwapens. Kernenergie mist  elke soepelheid zowel bij de opstarting als bij de uitbating (cfr. de zware elektriciteitspanne  van '82). De uitbouw van een plutonium-ekonomie  heeft bovendien een groeiend  kontrole- en repressie-apparaat nodig. Het probleem van de kernafval blijft onoplosbaar.  De recente ontwikkelingen rond Windscale bewijzen overigens dat de kernenergiesektor  wel steeds elke verantwoordelijkheid  zal blijven afwijzen. In elk geval moet definitief een einde gesteld worden aan het storten van radioaktief afval in zee. AGALEV verzet zich ook radikaal tegen het heropenen van de opwerkingsfabriek Eurochemic  te Mol-Dessel. De opwerking van het kernafval biedt immers geen definitieve oplossing voor het probleem, maar schept integendeel een gevaarlijke plutonium-ekonomie,  ten dele in funktie van militaire belangen (kernwapens). In België is het aandeel van de nukleaire sektor  in de elektriciteitsproduktie intussen zo groot geworden (46% in 1983, d.i. zowat 7% van het totale energieverbruik) dat een onmiddellijke  sluiting van alle kerncentrales in België niet meer haalbaar is. Gezien de bestaande overkapaciteit voor elektriciteitsproduktie  en met de mogelijkheid van de uitbouw van industriële warmtekracht, menen de Groenen echter wel dat een sluiting  van alle kerncentrales toch op termijn van enkele jaren kan verwezenlijkt worden.  Voorstel 37: het huidige produktienivo  van de Kempense Steenkoolmijnen  (ongeveer 6 miljoen ton per jaar) moet behouden blijven;  installaties voor rookgasontzwaveling  moeten voorzien worden in de kolencentrales en de cokesfabrieken.  De Groenen wijzen elk energiescenario af dat gebaseerd is op de verdere uitbouw van kernenergie. In plaats daarvan pleiten de Groenen voor het gebruik van zoveel mogelijk  milieuvriendelijke, hernieuwbare energiebronnen  (zonne- en windenergie, biogas, e.d.). Maar deze omschakeling kan niet van vandaag op morgen verwezenlijkt worden. In de nabije toekomst zullen we afhankelijk blijven van energieproduktie op basis van steenkool.  Daarom pleiten de Groenen voor een herwaarderingspolitiek  ten aanzien van de  Kempense Steenkoolmijnen. De produktiekapaciteit  moet behouden blijven en nieuwe  mogelijkheden binnen de mijnindustrie moeten onderzocht worden, zo b.v. rekonversiemogelijkheden voor de werkhuizen, een herwaardering van de carbochemische industrie op basis van cokes, e.d. In het kader van een groen energiescenario kan de werkgelegenheid in de steenkoolsektor  nog voor jaren gevrijwaard worden. Bovendien pleiten de Groenen voor de bouw van kleine kolencentrales in Limburg op basis van het wervelbedprocédé, zeker als  hierbij afvalkolen als grondstof kunnen gebruikt  worden. De bouw van nieuwe wervelbedcentrales  is volgens de Groenen veruit te verkiezen boven de verdere uitbouw van het kernpark.  Wel eisen de Groenen aanzienlijke inspanningen  om de vervuilende effekten van de steenkoolwinning tegen te gaan. Dit kan b.v. door het afzuigen van kolenstof, door het plaatsen van ontzwavelingsinstallaties, door het aanwenden van het droogblusprocédé en door een totaal-zuivering van het afvalwater. Daarnaast eisen de Groenen ook dat de veiligheidsnormen in de mijnen zouden verstrengd  worden. De veiligheid van de mijnwerkers  moet steeds primeren op eisen inzake produktievolume en rendement. De norm voor het mijngasgehalte mag b.v. zeker nooit boven de 1,5% gelegd worden.  Voorstel 38: een onderzoeks-, subsidie- en investeringsprogramma  voor de ontwikkeling van hernieuwbare energiebronnen.  Het streefdoel is tegen het jaar 2000 in 10% van onze energiebehoeften  te voorzien met behulp  van hernieuwbare energie.  In een studie van Werkgroep Dialoog ('Naar een sociaal en ekologisch verantwoord energiebeleid')  werden de mogelijkheden onderzocht  van een alternatief energiescenario voor de nabije toekomst, d.w.z. een scenario  waarin kernenergie geen enkele rol meer speelt. Voor het jaar 2000 blijkt een volgende  verdeling van het energieverbruik realistisch  haalbaar:  steenkool: 33% (waarvan 15% binnenlandse steenkool)  olie: 28%  aardgas: 29%  hernieuwbare energiebronnen: 10% (met in orde van belangrijkheid: zonne-energie, windenergie, biomassa- en afvalenergie en waterkracht).  Op langere termijn zouden zonne-energie, windenergie, biomassa en waterkracht in de belangrijkste behoeften moeten voldoen, op voorwaarde dat voor de energieproduktie op basis van biomassa en afval minder vervuilende  procédés kunnen ontwikkeld worden. Het stimuleren van wetenschappelijk onderzoek  naar toepassingsmogelijkheden voor deze zachte energievormen is van primordiaal  belang. In feite zijn het juist deze nieuwe  technieken inzake energieproduktie die  moeten beschouwd worden als 'spitstechnologieën'  en als voorlopers van een (groene) industriële revolutie.  2.6. BESLUIT: DE NOOD AAN EEN EKOLOGISCH VERANTWOORDE PRODUKTPOLITIEK  De Groenen streven, voor alle industriële sektoren, naar een ekologische, decentraliserende,  arbeidsintensieve, pacifistische en  mondialistische produktpolitiek. In een produkt-politiek worden de vragen 'wat produceren  we?' en 'hoe produceren we het?' aan een demokratische besluitvorming onderworpen.  Essentieel daarbij is dat alle produktiekosten verrekend worden.  De reële kosten van een produkt zijn immers niet noodzakelijk gelijk aan wat op het prijsetiket  vermeld staat. Datzelfde produkt kost misschien ook om het als vervuiling uit het milieu te halen; het kost veiligheid, gezondheid,  stilte of schoonheid; het kost onvervangbare  grondstoffen. Deze kosten worden meestal niet in de. prijs verrekend. De overheid  neemt ze voor haar rekening, m.a.w. de belastingbetaler draait ervoor op. De ekologische produktpolitiek wil bereiken dat er in het produktie- en konsumptiepatroon  meer rekening gehouden wordt met deze reële kosten. Een precieze berekening ervan in geldtermen is dikwijls niet mogelijk.  Maar als we ervan uitgaan dat vervuiling  en verspilling van grondstoffen maatschappelijke kosten zijn, kunnen wel kriteria bepaald worden waaraan produkten bij voorkeur moeten voldoen: - zo weinig mogelijk vervuilen (zowel bij de produktie als na het gebruik (afval); - zo weinig mogelijk schaarse grondstoffen gebruiken;  - goed repareerbaar zijn;  - recykleerbaar zijn;  - een zo lang mogelijke levensduur hebben.  De overheid moet er volgens de Groenen op toezien dat de produkten die aan deze kriteria  voldoen, meer en betere kansen krijgen. Produkten die het milieu of de gezondheid te zeer schaden, moeten aan strikte normen onderworpen worden of gewoon verboden worden. Andere schadelijke produkten kunnen  tegengewerkt worden door de reële kosten (b.v. de vervuilingskosten) in de prijzen door te drukken. Tegelijk kunnen milieuvriendelijke produkten ondersteund worden door subsidies en andere voordelen. Daarnaast willen de Groenen de verdere uitbouw  van de konsumentenbeweging ondersteunen.  Volgens de Groenen moeten de misleidende reklamekampagnes die konsumenten  dikwijls zonder dat ze het zelf beseffen  tot kopen verleiden, vervangen worden door objektieve informatie over de produkten,  liefst vanuit een onbevooroordeelde hoek.  Voorstel 39: een nieuwe indirekte  belasting, niet op de toegevoegde  waarde (zoals de BTW), maar op de 'vernietigde waarde' of de 'minderwaarde' (vervuiling,  afval, e.d.).  Een belastingsstelsel dat dit soort van belastingen  hanteert, kan voor nauwkeurige bijsturingen zorgen. Konkreet kan men uitgaan  van een gegeven aanslagvoet voor een bepaald produkt en die verlagen naarmate het produkt beter aan de ekologische kriteria  voldoet. In de praktijk zou een fabrikant een tariefverlaging kunnen krijgen als hij bewijst  dat door zijn produkt of zijn produktieproces  minder 'vernietigde waarde' wordt voortgebracht. Zo'n systeem kan opgestart worden aan de hand van enkele grote produkten,  b.v. auto's, elektrische huishoudapparaten,  e.d. en geleidelijk verder worden uitgebouwd. Op deze manier kan ook vermeden  worden dat b.v. gezonde landbouwprodukten  enkel een voorrecht blijven voor de rijken, terwijl de minder gegoeden het moeten blijven stellen met minderwaardige of zelfs ongezonde waren.  Voorstel 40: de reklame moet ingeperkt worden en zoveel mogelijk  vervangen worden door objektieve en kontroleerbare konsumenteninformatie; het verstrekken van foute informatie  moet zwaar bestraft worden.  De Groenen willen de ekonomie opnieuw richten op echte behoeften in de samenleving.  Het opwekken van kunstmatige behoeften  via reklame moet dan ook zoveel mogelijk tegengewerkt worden. Kleine kinderen kunnen immers onvoldoende onderscheid maken tussen fantasie en werkelijkheid  en snappen meestal ook de verkoopsbedoeling  van de reklame niet. Uiteraard moet er wel ruimte zijn voor subjektieve  konsumenteninformatie. Deze kan door de producenten zelf verstrekt worden, op voorwaarde dat een aantal regels gerespekteerd  worden (geen valse informatie, geen verleidende associaties, e.d.). In elk geval  moet het aantal reklamepanelen dat onze steden nu ontsiert sterk gereduceerd worden. Volgens de Groenen kan de informatie  aan verbruikers echter best gebeuren via onpartijdige konsumentenverenigingen. Op radio en televisie mag volgens de Groenen  alleen konsumenteninformatie uitgezonden  worden die verzorgd wordt door konsumentenverenigingen.  VOOR EEN ECHTE SOLIDARITEIT  MET DE DERDE WERELD  Een beleid dat echt solidair wil zijn met de volkeren in de Derde Wereld mag zich niet beperken tot alleen maar (financiële) hulp aan de ontwikkelingslanden. Een globale benadering van de Derde Wereldproblematiek  is nodig.  Daarbij is ook de houding van belang die België aanneemt in de internationale politiek.  Daarbij moet ook de vraag gesteld worden welke handelsrelaties België onderhoudt  met de Derde Wereld-landen en welk industrieel beleid er op dit vlak gevoerd  wordt. Tenslotte is het ook van  belang de vraag te stellen hoe de binnenlandse  politiek kan afgestemd worden op een daadwerkelijke solidariteit met de Derde Wereld.  3.1. BELGIË IN DE INTERNATIONALE POLITIEK  Alleen grondige strukturele veranderingen kunnen op internationaal vlak leiden tot een oplossing van het probleem van de armoede  en onderontwikkeling in de Derde Wereld. Op lange termijn is het internationale vlak dus het meest belangrijke. Dikwijls wordt beweerd dat België als klein land op dat vlak niet veel kan realiseren. Dat vinden wij een verkeerde zienswijze. Het blijkt immers dat kleine landen zoals Nederland en de Skandinavische  landen wel invloed uitoefenen in het internationale forum. Meerdere kleine landen samen kunnen wel wat betekenen. België moet zich volgens de Groenen op internationaal  vlak duidelijk profileren als een Derde Wereld-vriendelijk land.  Voorstel 41: een autonome politiek  van België binnen de Verenigde Naties.  Al te veel trekt de Oost-West-tegenstelling de aandacht op het internationaal vlak, daar waar in feite de Noord-Zuid-tegenstelling veel fundamenteler is. De reële oorzaken van veel konflikten zijn immers de armoede, de sociale onrechtvaardigheid en de onderdrukking.  Door telkens weer het etiket Oost-West  daarop te plakken, worden echte oplossingen  bemoeilijkt of zelfs onmogelijk gemaakt.  Door zich onafhankelijk op te stellen binnen de Verenigde Naties en niet langer slaafs de politiek van de Verenigde Staten na te volgen, kan België een eigen bijdrage leveren tot het doorbreken van deze Oost-West-tegenstelling.  Derde Wereld-landen die een ongebonden  koers willen varen, moeten daarin duidelijk gesteund worden door België (b.v. Tanzanië, Nicaragua, ... ). Ook de bewapeningswedloop toont duidelijk  aan hoe de Oost-West-tegenstelling oplossingen voor de Noord-Zuid-problemen in de weg staat. De vele financiële en andere. middelen die aan de bewapening worden besteed, kunnen niet naar ontwikkeling gaan. Ook op dit punt kan België zijn bijdrage  leveren door b.v. steun te verlenen aan het ontwapenings- en ontwikkelingsfonds dat in de schoot van de VN werd opgericht. Het doorbreken van de Oost-West-tegenstellingen  binnen de Derde Wereld is een middel om te kunnen komen tot een oplossing  van het probleem. De oplossing zelf moeten we zoeken in een nieuwe internationale  ekonomische orde. De bandeloze konkurrentie tussen MNO's en nationale staten leidt tot een internationale ekonomische  jungle waar enkel het recht van de sterkste heerst. Bovendien worden de principes  van de vrije markt meestal enkel in het voordeel van de rijke industrielanden geïnterpreteerd.  Denken we maar aan het protektionisme  van de VS die nochtans de eersten zijn om te eisen dat de Derde Wereld-landen hun grenzen wijd open stellen.  Er is ook dringende nood aan een internationale  voedselstrategie. Het is belangrijk dat elk land kan voorzien in de eigen voedselbehoeften.  Op dit ogenblik echter kunnen niet alle landen hun eigen voedselproblemen oplossen (cfr. de droogte in Afrika). Anderzijds is echter de gevaarlijke situatie gegroeid dat een belangrijk deel van de voedselproduktie  en -handel is gekomen van enkele  multinationals.  Deze tendens moet omgekeerd worden. Binnen  een rechtvaardiger ekonomische orde moet een gedragskode vastgelegd worden voor alle multinationale ondernemingen en zullen er allerhande afspraken moeten gemaakt  worden omtrent de internationale handelsrelaties. Belangrijk daarbij is het zo  vlug mogelijk tot stand komen van een grondstoffen-akkoord, iets wat de Derde Wereld-landen al lang vragen. Jammer genoeg  kan de UNO zeer weinig reële macht laten gelden over de nationale staten die allemaal  prat gaan op hun soevereiniteit en geen wet boven zich erkennen. België moet meehelpen aan een versteviging van het gezag  van de Verenigde Naties ten voordele van een internationale rechtsorde die meer ten goede komt aan de meerderheid van arme landen.  Er is ook een nauwe band tussen de milieubeweging  en de Derde Wereld-beweging. Goede landbouwmetodes zijn immers milieuvriendelijk,  gaan voorzichtig om met pesticiden en putten de grond niet uit. De uitbreiding van de woestijn, de massale ontbossing  en de verwoesting van de de tropische  regenwouden zijn voor de Derde Wereld-landen gevaarlijke ekologische ontwikkelingen  die moeten gestopt worden, om niet nog meer ellende te veroorzaken.  Voorstel 42: de schulden van de Derde Wereld moeten op lange termijn gespreid worden; de terugbetaling  van de interesten op die schulden moet uitgesteld worden.  Ook ten aanzien van het Internationaal Muntfonds moet België stelling durven innemen.  Het IMF geeft leningen aan Derde Wereld-landen in moeilijkheden om op korte  termijn de ekonomie te saneren. Maar hierbij worden wel voorwaarden gesteld die meestal gaan in de richting van een liberalisering  van de invoer, een zware devaluatie van de munt, de vermindering van de sociale voorzieningen, enz. Deze eisen leiden dan tot zware inleveringen van de bevolking en een sterke vermindering van de koopkracht (cfr. de voedselrellen in verschillende landen).  Er moet een bevredigende oplossing komen voor de schuldenlast van de Derde Wereld. De huidige situatie is niet langer houdbaar. De grote buitenlandse schuld is een grote rem op de ekonomie van de betrokken landen  en vormt tevens een bedreiging voor Westerse bankinstellingen. De remedies zoals  die door het IMF worden voorgesteld blijken in veel gevallen inefficiënt, o.a. omdat  de middelen niet meer aangepast zijn aan de grote schaal van dit probleem. Bovendien zijn ze onrechtvaardig tegenover de armste lagen van de bevolking in de ontwikkelingslanden.  Er zou een herstrukturering moeten komen van het IMF en een ommezwaai in de aanpak  van deze instelling. De internationale monetaire struktuur moet hierbij grondig in vraag gesteld worden. De Derde Wereldlanden  vragen al lang naar een grondige herschikking  van de schulden: het spreiden van de schulden op langere termijn en een uitstel  van de betaling van de interesten. Een  dergelijke herschikking moet op korte termijn  gerealiseerd worden. Voor de armste landen moet men verder gaan, tot een volledige  kwijtschelding van de schulden in ekstreme gevallen.  3.2. EEN EIGEN BELGISCH ONTWIKKELINGSBELEID  Op dit internationale vlak kan België zelf geen beslissing nemen, alleen invloed uitoefenen.  In de volgende voorstellen gaat het echter wel degelijk om initiatieven die hier en nu, in eigen land, kunnen genomen worden.  België mag niet wachten tot de internationale  strukturen veranderd zijn om binnen de eigen handelsrelaties en ontwikkelingshulp  een rechtvaardig beleid ten aanzien  van de Derde Wereld te gaan voeren.  Voorstel 43: meer bevoegdheden voor het staatsekretariaat voor Ontwikkelingssamenwerking.  De politiek van België ten aanzien van de Derde Wereld moet een open politiek zijn. Het parlement moet er ten volle bij betrokken  worden en ook basisgroepen moeten meer geraadpleegd worden. Bovendien moet de Derde Wereld-politiek boven de partijpolitiek geplaatst worden: deze problemen  zijn te belangrijk om ze door korte termijn-partijpolitieke belangen te laten beïnvloeden.  Op dit moment wordt het Derde Wereld-beleid  in verschillende departementen bepaald (financiën, landsverdediging, nationale opvoeding,  buitenlandse betrekkingen...). De uiteindelijke beslissingen worden genomen  binnen een ministerieel komitee, maar in de praktijk zijn het vooral de minister van Buitenlandse Zaken en de staatsekretaris voor Ontwikkelingssamenwerking (voor meer technische  aspekten) die het beleid uitstippelen.  De Groenen pleiten ervoor dat het staatssekretariaat  voor Ontwikkelingssamenwerking  meer bevoegdheden krijgt om los van Buitenlandse Zaken een beleid te bepalen. Bovendien moet het reële inspraak krijgen binnen de andere departementen voor beslissingen die daar genomen worden in verband met ontwikkelingssamenwerking. In elk geval moet de staatsekretaris voor Ontwikkelingssamenwerking de laatste verantwoordelijkheid  dragen voor alle bedragen die ingeschreven worden in de globale begroting  voor ontwikkelingssamenwerking, ook als ze van andere departementen komen. De staatsekretaris beschikt over een administratief  apparaat voor de uitvoering van zijn beslissingen, nl. het Algemeen Bestuur voor Ontwikkelingssamenwerking (ABOS). Verder beschikt hij over een Raad van Advies.  De koördinatie van deze verschillende instanties laat tegenwoordig nogal wat te  wensen over. Ook binnen het ABOS speelt o.a. de kommunautaire problematiek soms een verlammende rol. Een goede werking is maar mogelijk als deze koördinatie verbeterd wordt.  Voorstel 44: de officiële Belgische  ontwikkelingshulp moet in 1986 0,7% van het BNP bedragen.  Tegen het einde van de volgende  legislatuur moet 1% van het BNP uitgetrokken worden voor ontwikkelingshulp.  De officiële Belgische ontwikkelingshulp moet in een eerste fase opgetrokken worden tot 0,7% van het BNP, zoals dat overeengekomen  werd binnen de Verenigde Naties. In een tweede fase moet de Belgische bijdrage. verder verhoogd worden tot 1% van het BNP. Deze ekstra-financiering kan in de eerste plaats gebeuren door een besparing op militaire uitgaven. Verder moet een ekstra bijdrage gevraagd worden aan de hoogste inkomens.  Voorstel 45: de Belgische ontwikkelingshulp  moet gericht zijn op het bevorderen van plattelandsontwikkeling  en zelfvoorziening voor de plaatselijke bevolking in de Derde Wereld-landen. De niet-gouvernementele ontwikkelingsorganisaties  moeten meer middelen krijgen.  België moet zijn hulp bij voorkeur geven aan landen die prioriteit geven aan het bevredigen  van de basisbehoeften en aan het versterken  van de participatie in het beleid van de arme bevolkingsgroepen. De hulp mag geen nieuwe afhankelijkheid scheppen, maar moet de zelfontwikkeling van landen en bevolkingsgroepen  in de hand werken. De hulp mag ook geen verdoken vorm van handel  zijn: alleen de efficiëntie om het gestelde  ontwikkelingsdoel te bereiken mag als voorwaarde gesteld worden. Prestigeprojekten  zijn uit den boze en ook militaire hulp beschouwen we zeker niet als ontwikkelingshulp.  Zeer belangrijk is de ontwikkeling van een goede voedselstrategie. Dit moet op een ekologisch  verantwoorde wijze aangepakt worden.  Een projekt van herbebossing in Afrika b.v. zou in dit kader passen of een onderzoek naar aangepaste en ekologisch verantwoorde  landbouwmetodes. Het overlevingsfonds dat in 1983 met grote meerderheid in het parlement werd gestemd, moet in de praktijk  gebracht worden, overeenkomstig de oorspronkelijke visie en opzet. Dit wil zeggen  dat er o.a. meer aandacht moet zijn voor  een meer strukturele aanpak.  In landen waar diktatoriale regimes heersen, waar teveel aan bewapening wordt uitgegeven  of waar een kleine elite alle macht naar zich toehaalt, moeten er strenge voorwaarden  gesteld worden aan de hulp waardoor er stevige garanties bestaan dat de hulp wel degelijk  ten goede komt aan de armste lagen van de bevolking. Deze bevolking mag echter  niet dubbel gesanktioneerd worden. Indien  zo'n garanties niet bestaan, moet naar andere kanalen gezocht worden. Een mogelijkheid  is dat hulp wordt verleend aan niet-gouvernementele  organisaties in de ontwikkelingslanden  zelf door bemiddeling van NGO's in eigen land.  Binnen de Belgische ontwikkelingshulp speelt de hulp aan Zaïre nog altijd een belangrijke  rol. Het huidige beleid t.a.v. Zaïre is gekenmerkt door het feit dat het in hoofdzaak een personeelsbeleid is: een groot deel van de Belgische hulp gaat naar Belgisch  personeel. Het gehele Zaïre-beleid zou aan een parlementair onderzoek moeten onderworpen worden. Het regime van Mobutu  is trouwens één van de diktatoriale regimes waarvan ekstra-garanties moeten geëist worden.  De niet-gouvernementele ontwikkelingsorganisaties  hebben een eigen specifieke taak te vervullen. De projekten van de NGO's en van de Belgische overheid kunnen gedeeltelijk  komplementair zijn en elkaar aanvullen.  Een goede samenwerking tussen NGO's en de overheid is uitermate belangrijk.  De overheid moet de NGO's als volwaardige  gesprekspartners erkennen en moet de ervaring en kennis die binnen NGO's werd opgedaan, naar waarde schatten.  De NGO's moeten meer betrokken worden  bij het officieel Belgisch beleid, b.v. via de Raad van Advies. De NGO's moeten steeds het recht behouden om de Belgische ontwikkelingspolitiek of buitenlandse politiek  publiek in vraag te stellen. Het systeem van medefinanciering moet aangepast worden en uitgebreid. Het moet aangepast worden om het uitbouwen van partnerwerking op langere termijn mogelijk te maken. Het moet uitgebreid worden zodat de NGO's meer projekten kunnen uitvoeren  of steunen waar intergouvernementele  hulp weinige kansen biedt. Ook logistieke steun is mogelijk: b.v. het oprichten  van een orgaan om projekten te evalueren.  Daartegenover staat dat de overheid kontrole moet uitoefenen op de NGO's wat de aanwending van de overheidsgelden betreft.  Deze kontrole mag echter niet ontaarden  in kleinzielige vormen van chantage.  Voorstel 46: een betere kontrole op de in- en uitvoer van en naar ontwikkelingslanden. De uitvoer van in eigen land verboden farmaceutische  produkten of pesticiden  naar de Derde Wereld moet verboden worden.  De Groenen willen ernaar streven dat minder  schaarse grondstoffen uit de Derde Wereld  worden ingevoerd of dat er op zijn minst een rechtvaardige prijs wordt voor betaald. Door het streven naar een meer lokale en op zelfvoorziening gericht ekonomie in eigen land, kan in de Derde Wereld-landen meer aandacht besteed worden aan voedselproduktie  voor eigen gebruik. Als er een rechtvaardige prijs wordt betaald voor de grondstoffen die worden uitgevoerd en als de schuldenlast wordt opgeheven, zal de nood aan Westerse deviezen sowieso afnemen  en tegelijk ook de noodzaak om een groot deel van de landbouw af te stemmen op de export naar het Westen. Ook de export naar de Derde Wereld-landen moet nauwgezet gekontroleerd worden. De export van wapens moet afgebouwd worden (cfr. voorstel 4). De export van gevaarlijke chemische stoffen (b.v. geneesmiddelen of pesticiden) die bij ons verboden zijn, moet onmiddellijk gestopt worden. Deze stoffen richten in veel Derde Wereld-landen meer schade aan dan de grote epidemische ziekten.  Vooral bepaalde soorten van gevaarlijke  pesticiden bedreigen steeds meer de volksgezondheid  en het milieu in Derde Wereldlanden.  Aan het winstbejag ten koste van de onwetendheid van de plaatselijke bevolking van deze landen moet dringend een einde gesteld worden!  Investeringen van Belgische bedrijven in het buitenland moeten aangemoedigd worden, mits zij ten goede komen aan de plaatselijke bevolking. Daartoe moet de overheid kontrole  uitoefenen op de aktiviteiten van de Belgische ondernemingen die opereren in de Derde Wereld en zo nodig sankties treffen.  Voorstel 47: een betere informatiedoorstroming  over Derde Wereld-problemen via de media;  het opnemen van onderwijsprojekten  rond de Derde Wereld in het onderwijs.  De informatie over de problemen van de landen  van de Derde Wereld moet verbeterd worden. Vooral aan de historische en ekonomische  oorzaken van de armoede en onderontwikkeling moet meer aandacht besteed worden.  Informatiekampagnes die opgezet worden rond specifieke noodtoestanden (zoals de Operatie Overleven) volstaan volgens de Groenen niet. Er is nood aan een permanente  en zo volledig mogelijke informatiedoorstroming.  Ook in de scholen moet dit ingebouwd worden in het lessenpakket, liefst door middel van multidisciplinaire onderwijsprojekten.  @@  VOOR EEN  SOCIALE HERVERDELING  VAN INKOMEN EN WERK  4.1. EEN INDIVIDUEEL EN ONVOORWAARDELIJK BASISINKOMEN VOOR IEDEREEN  Voor de Groenen heeft iedereen recht op een basisinkomen, groot genoeg om zichzelf als persoon en als volwaardig lid van de samenleving  te kunnen ontplooien. Ieder mens heeft dit recht, onvoorwaardelijk, gewoon omdat hij mens is, omdat hij burger is van onze samenleving. Bovendien gaat het om een individueel recht dat ieder toekomt zonder  dat rekening wordt gehouden met zijn specifieke gezinssituatie. Het recht op dit inkomen  wordt ook niet gekoppeld aan geleverde  of nog te leveren arbeidsprestaties, aan  een vaste verblijfplaats, aan ras of nationaliteit,  aan de vaardigheid om een burokratisch  netwerk te ontwarren. De idee van het basisinkomen is eigenlijk gegroeid uit drie vaststellingen:  (1) de arbeidsmarkt blijft al meer dan tien jaar in gebreke en het ziet er niet naar uit dat hier vlug verandering in komt; (2) het niet-betaalde vrijwilligerswerk neemt voortdurend toe;  (3) arbeid en inkomen zijn al gedeeltelijk van mekaar losgekoppeld doordat steeds meer mensen van vervangingsinkomens moeten leven.  De invoering van een basisinkomen wordt zowel vanuit ekonomische als vanuit emancipatorische  overwegingen gemotiveerd. Onze industriële samenleving is zover geëvolueerd  dat de maatschappelijk noodzakelijke  arbeid kan gedaan worden door een beperkt aantal mensen. Degenen die dit willen,  moeten zich dan ook uit het officiële arbeidscircuit kunnen terugtrekken zonder daarom zonder inkomen te vallen. Bovendien hoeft men niet noodzakelijk betaalde  arbeid te verrichten om toch nuttig werk te leveren voor de samenleving. Inzet in het gezin of in het vrijwilligerswerk zijn evengoed rechtvaardigingsgronden voor het individuele recht op een inkomen. Arbeidskracht  die nu braak ligt, zou gemakkelijk kunnen aangewend worden voor niet-rendabele,  maar zinvolle projekten, zoals buurtwerk,  bejaardenopvang, groenzorg, enz. Het verschil tussen betaald werk en niet betaald werk zou verkleinen zodat degenen die niet 'werken' minder met de vinger gewezen worden. Iedereen zou dan ook een grotere keuzevrijheid hebben: men kan vrij kiezen hoe men zijn tijd op een aangename en voor de maatschappij zinvolle wijze wil besteden.  Voorstel 48: iedere burger heeft rechtop een individueel en onvoorwaardelijk  basisinkomen onder de vorm van een basisuitkering  voor personen zonder  inkomen en onder de vorm van een fiskale basisaftrek voor loontrekkenden.  Het bedrag van het basisinkomen wordt voorlopig bepaald op 10.000 fr per maand per persoon. Voor kinderen en  jongeren tot 18 jaar wordt een  basisinkomen voorzien dat, naargelang de leeftijd, de helft of  tweederde bedraagt van dit bedrag.  Dit basisinkomen ligt in feite in het verlengde  van het nu bestaande stelsel van de 'gewaarborgde minimumuitkeringen', met dit verschil dat de bedragen volgens de Groenen verhoogd moeten worden en dat de voorwaarden die momenteel zelfs aan het uitkeren van deze levensminima verbonden worden, vervallen. De uitkering van het basisinkomen moet automatisch gebeuren. Lange administratieve wachttijden moeten zeker vermeden worden. Het ontvangen van een basisuitkering sluit het ontvangen van andere uitkeringen (b.v. uit de sociale zekerheid)  niet uit.  Het basisinkomen kan enerzijds bestaan uit een basisuitkering en anderzijds uit een basisaftrek. De basisuitkering wordt toegekend  aan mensen zonder inkomen (soldaten, studenten, huisvrouwen of huismannen, mensen die nu van het bestaansminimum leven, e.d.). De basisuitkering wordt betaald door de rijksfinanciën. De basisaftrek is een vorm van belastingvrijstelling:  een belastingvrij minimum in het inkomen. Wanneer het inkomen lager is dan dit minimum, wordt het verschil uitgekeerd  door de fiskus. Dit komt neer op een vorm van negatieve inkomstenbelasting. Het basisinkomen zal een aantal gewone uitgaven  van de overheid (kindergeld, militievergoeding, studiebeurzen, bestaansminimum)  en een aantal belastinguitgaven of vrijstellingen (kinderen ten laste, medewerkende  echtgenoot) kunnen vervangen. Bovenop het basisbedrag worden toeslagen  voorzien voor:  - kinderen van een alleenstaande ouder (b.v. 2000 fr);  - gehandikapten die nooit in loonverband gewerkt hebben (toeslag afhankelijk van de aard van de handikap);  - gehandikapte kinderen of kinderen van een gehandikapte ouder (b.v. 3000 fr);  - alleenstaanden zonder eigen woning of andere noemenswaardige bezittingen (b.v. 3000 fr).  De bijkomende kosten voor de schatkist door de invoering van het basisinkomen  kunnen ruwweg geschat worden op 120 miljard  frank. Door de invoering van het basisinkomen  te koppelen aan een volledige herziening van het belastingstelsel wordt dit een haalbare operatie, zeker als daardoor de sociale waneffekten van armoede en koopkrachtverlies  voor een groot deel kunnen opgevangen  worden.  Om te voorkomen dat het basisinkomen de traditionele rolverdeling tussen mannen en vrouwen zou versterken, kan de invoering van het basisinkomen alleen maar gepaard gaan met een drastische herverdeling van het beschikbare werk.  HERVERDELING  4.2. HERVERDELING VAN  INKOMENS EN VERMOGENS  De Groenen willen een grotere financiële gelijkheid realiseren in eigen land. De inkomens- en vermogensongelijkheid in België  is nog altijd zeer groot: één tiende van de bevolking heeft 25% van alle inkomens in handen en 55% van alle vermogens. Binnen  deze groep van de rijken kunnen we dan nog een elite van zeer gegoeden onderscheiden:  1% van de bevolking die 25% van de vermogens in handen heeft. Deze verhouding  is volgens de Groenen onrechtvaardig zeker als we weten dat minstens een half miljoen  Belgen nog onder de armoedegrens leven.  Een betere verdeling van de rijkdom in eigen land blijft dus een prioriteit als we tot een sociaal-rechtvaardiger samenleving willen komen, waar iedereen de kans krijgt op een menswaardig bestaan. Daarom stellen de Groenen een fundamentele belastinghervorming  voor die de meeste fraudemogelijkheden  afsnijdt, een herziening van de erfenisbelasting en een ernstige vermogensbelasting.  De Groenen menen dat de progressiviteit  van het belastingstelsel moet gezocht worden in een uitbreiding van de belastingsbasis (d.w.z. minder fiskale fraude,  minder belastingvrijstellingen, e.d.), eerder  dan in een verder optrekken van de belastingtarieven.  Voorstel 49: oprichting van een parlementaire kommisie die belast  wordt met een fundamentele hervorming van de belastingen. De Groenen streven op termijn naar een bruto loonspanning van 1 op 5 en streven ernaar het individu  als belastbare éénheid voorop te stellen.  In deze kommissie zullen de Groenen aandringen  op de invoering van het basisinkomen  en op de algemene belastingstarief van 50%.  Het basisinkomen zou individueel en onvoorwaardelijk  moeten gelden (cfr. voorstel 48). Daarnaast moeten volgens de Groenen alle inkomens aan 50% belast worden, waarna  dan wel het basisinkomen terug zou verrekend  worden. Iemand die b.v. 30.000 fr verdient, betaalt dus 15.000. fr belasting, maar krijgt via het basisinkomen waar hij recht op heeft, een bijpassing van 10.000 fr. Uiteindelijk verdient hij dus 25.000 fr. De progressiviteit van dit nieuwe belastingsstelsel  kan volgens ons gegarandeerd worden door:  - de basisaftrek en de terugbetaling bij een laag inkomen;  - de verbreding van de belastingsbasis zodat  belastingen worden terugbetaald op het werkelijk inkomen;  - progressieve toeslagen voor de hoogste inkomens.  De Groenen pleiten in elk geval voor een vereenvoudinging van het bestaand belastingstelsel  zodat kontrole ook gemakkelijker  wordt en fraude bemoeilijkt wordt.  Voorstel 50: een verplicht minimumloon  voor voltijds werk van 25.000 fr netto per maand. Een jaarlijkse progressieve belasting op grote vermogens. Een sociaal gerichte aanpassing van de erfenisbelasting.  In het verleden is gebleken dat van een verder  optrekken van de hoogste tariefschijven van de inkomstenbelasting slechts een verwaarloosbaar  herverdelend effekt uitgaat. Belastingen boven 75% hebben eigenlijk geen zin, omdat ze in de praktijk toch niet betaald worden of elk initiatief smoren. Bovendien  zijn hoge jaarinkomens meestal het gevolg van een vermogen of een fortuin op de achtergrond. Daarom opteren de Groenen  voor een jaarlijkse progressieve belasting  (van een half tot een paar procenten) op hoge vermogens.  De erfenisbelasting moet volgens de Groenen  herzien worden uitgaande van het principe  dat erfenissen eerder progressief moeten belast worden dan volgens de verwantschapsgraad  en dat erfenissen zoveel mogelijk moeten beperkt worden tot wat de erfgenamen reëel kunnen gebruiken.  Voorstel 51: herziening van het onbeperkt eigendomsrecht aan de hand van sociale kriteria. Op termijn moeten nieuwe vormen van beheersrecht, vruchtgebruik  of gebruiksrecht ontwikkeld  worden.  Volgens de Groenen mag niemand onbeperkt  eigenaar zijn van andermans woning of van grond of werktuigen waaraan een ander  zijn arbeid besteedt. Dit is geen revolutionaire stellingname. De Groenen sluiten aan bij de reeds bestaande praktijk om de rechten van de eigenaar te beperken,  b.v. door huurwetten (het recht op woonzekerheid van de huurder), pachtwetten,  gewestplannen, ondernemingsraden, koöperatieve vennootsschapsvormen, e.d. De Groenen wensen het recht op persoonlijke  eigendom geenszins te ontkennen. Wel menen ze dat dit recht niet onbeperkt kan gelden en aan sociale beperkingen moet onderworpen  worden.  Zo zullen de Groenen zich bijvoorbeeld blijven  verzetten tegen spekulatie met gronden en huizen. Eigenaars die hun woningen laten  verkrotten, miskennen hun sociale plicht en het kraken van deze panden is volgens de Groenen dan ook sociaal te verantwoorden.  4.3. HERVERDELING VAN DE BESCHIKBARE ARBEID  Ieder mens heeft volgens de Groenen recht op een menswaardig inkomen. Dit recht kan in een tijd van strukturele werkloosheid enerzijds en in een situatie van sociaal isolement  van een grote groep van mensen anderzijds,  niet langer eksklusief gekoppeld  worden aan arbeidsprestaties. Door de invoering  van een basisinkomen willen de Groenen tot een gedeeltelijke loskoppeling van arbeid en inkomen overgaan. Maar tegelijkertijd blijven de Groenen ook vasthouden aan het al even fundamentele recht op zinvol werk, omdat wij menen dat zinvol werk tegemoet komt aan een wezensbehoefte  van de mens om de eigen mogelijkheden  tot ontplooiing te brengen, om sociale kontakten te leggen, om een eigen plaats te verwerven in de samenleving. Arbeid kan niet louter bepaald worden als instrument tot inkomensverwerving. Arbeid heeft ook een funktie van persoonsverwezenlijking die aan niemand mag ontzegd worden. Zinvolle arbeid is dan arbeid die zowel zinvol  is voor de persoon in kwestie, als voor de gemeenschap. Dit soort arbeid kan zowel binnen de marktekonomie of overheidsdienst  gebeuren, als binnen vormen van zelfvoorzieningen  vrijwilligerswerk. Wel moet hierbij opgemerkt worden dat ieder de kans moet krijgen om bewust voor één of meerdere  vormen van werk te kiezen. De Groenen  verzetten zich tegen systemen waarin mensen door de omstandigheden verplicht worden om zich tot één vorm van arbeid te beperken: b.v. mensen die alleen in het vrijwilligerscircuit  werk vinden, vrouwen die onder sociale druk verplicht worden om thuisarbeid te verrichten, of mannen die verplicht  zijn om full-time loonarbeid te verrichten.  Om voor iedereen in onze samenleving zinvol  werk te voorzien moet de beschikbare arbeid  grondig herverdeeld worden en moeten de mogelijkheden en erkenning van autonome  arbeid (thuiswerk of werk als vrijwilliger)  uitgebreid worden. Maar de werkgelegenheid  op zich is voor de Groenen geen doel op zich. Het aangeboden werk moet ook zinvol werk zijn. Daarom pleiten de Groenen  ook met aandrang voor een kwalitatieve  verbetering van de voorhanden arbeid, rekening houdend met de echte behoeften van mens en milieu.  Voorstel 52: een drastische arbeidsduurvermindering  tot minimum  32 uren per week voor alle werknemers. De arbeidsduurvermindering  gebeurt zonder  loonverlies voor de laagste inkomensgroepen en moet resulteren  in een evenredig aantal nieuwe arbeidsplaatsen.  Om het recht op zinvol werk voor iedereen te kunnen verzekeren, moet de huidige arbeidsduur  wel verkort worden. De verplichte  invoering van een vierdagenweek lijkt ons een goede formule, maar hierover moet uiteraard beslist worden in een paritair overleg.  Door een vierdagenweek in te voeren worden  nieuwe investeringskosten en reorganisatiekosten  die nodig zijn voor een arbeidsduurvermindering per dag overbodig.  In bepaalde bedrijfstakken (zoals b.v. de bouwsektor) is een arbeidsduurverkorting per dag (b.v. tot 6 uur per dag) overigens onhaalbaar.  Bovendien kunnen in het stelsel van de vierdagenweek de toepassing van de arbeidsduurvermindering en de bijkomende  aanwervingen gemakkelijk gekontroleerd worden (b.v. bij gelijkblijvende produktiviteit  zou een bedrijf dat nu 100 werknemers in dienst heeft (40-urenweek) in het nieuwe systeem (32-urenweek) 120 mensen moeten tewerkstellen).  Een bijkomend voordeel is dat het dure en tijdrovende pendelen één dag per week kan vermeden worden.  Om deze arbeidsduurvermindering te financieren  willen de Groenen voor één derde beroep  doen op de werkgevers en voor één derde op de werknemers. De overheid kan haar deel bijdragen door de overdacht van werkloosheidsvergoedingen naar tewerkstelling  en door de inperking van spilzieke begrotingen  als die van Defensie en Openbare Werken. De werkgevers moeten bijdragen door een belasting op de winsten van de bedrijven,  de werknemers door een progressieve  solidariteitsbijdrage voor de hoogste lonen.  Een arbeidsduurvermindering kan niet verwezenlijkt  worden met een volledig behoud van het loon voor alle werknemers. Dit betekent  echter niet dat van de laagste inkomensgroepen  ekstra-inleveringen gevraagd worden. De Groenen willen de arbeidsduurvermindering  koppelen aan een rechtvaardige  herverdeling van het inkomen: enkel de hoge inkomenskategorieën moeten bijdragen  om de arbeidsduurvermindering te financieren.  Daarnaast moet een herverdeling van het werk ook bevorderd worden door het tegengaan  van overuren en kumuls en door de uitbreiding van de individuele keuzemogelijkheden  inzake arbeidsduur, zonder dat vormen van deeltijdse arbeid verplicht worden.  Voorstel 53: de mogelijkheden  voor werklozen om autonome  arbeid te verrichten moeten uitgebreid  worden, zonder dat daardoor zwart werk in de hand wordt gewerkt.  De Groenen zijn voorstanders van een uitbreiding  van de autonome arbeid, d.i. niet betaalde arbeid op vrijwillige basis, gericht op het produceren van gebruikswaarden produktie voor eigen konsumptie). Huishoudelijk  werk, zelfvoorziening, tuinieren, de opvoeding van kinderen zijn voorbeelden van autonoom werk. (Betaald) zwart werk  valt hier niet onder. Het keurslijf van gedwongen  passiviteit waarin werklozen nu worden gehouden, moet volgens de Groenen  dringend doorbroken worden. Werklozen  hebben recht op werk. Als er geen werk binnen het officiële circuit voorhanden is, moet men hen op zijn minst de kans laten  om autonome arbeid te verrichten. De reglementering terzake moet dus aanzienlijk versoepeld worden. Het is fundamenteel onrechtvaardig  dat voornamelijk het zwart werk van werklozen geviseerd wordt terwijl 99% van het zwart werk gebeurt door werkenden  die na hun uren nog wat bijverdienen  in het zwart. In plaats van RVA-inspekteurs  de werklozen te laten bespieden, kan men er beter voor zorgen dat de werklozen  (en de gehele bevolking trouwens) de nodige infrastruktuur ter beschikking krijgen  om autonome produktie mogelijk te maken,  b.v. volkstuinen, reparatie-ateliers op buurt-nivo, e.d. De gemeente kan op dit vlak een belangrijke rol spelen, samen met dopperskomitees,  werklozenwerkingen, e.d.  Voorstel 54: vermindering van de belasting op arbeid; een nieuwe  belasting op kapitaal-intensieve  wijzen van produceren.  De Groenen stellen vast dat er alleen schijnbaar  geen werk genoeg is: in werkelijkheid valt er juist nog heel veel te doen. Heel wat zinvol werk blijft liggen omdat het onbetaalbaar  geworden is of omdat de overheid andere  prioriteiten stelt. Tal van sociale noden als alfabetisering, stadskernvernieuwing of verpleging worden genegeerd evenals een groot aantal ekologische  noden (natuur- en milieubeheer, energiebesparing, afvalverwerking, e.d.). Anderzijds worden een groot aantal sociaal en ekologisch onverantwoorde produktietakken  in stand gehouden in naam van de heilige werkgelegenheid (b.v. in de wapenindustrie,  in kerncentrales, in de produktie van pesticiden, in overtollige administraties en burokratieën). De Groenen pleiten voor een heroriëntering van de ekonomie in een meer sociaal en ekologisch verantwoorde richting: een heroriëntering van de ekonomie  naar meer zinvol werk! De Groenen vinden het een onaanvaardbare  verkwisting om de energie van zoveel mensen onbenut te laten. Daarom willen de Groenen de werkgelegenheid bevorderen door arbeidsintensieve bedrijven meer steun te geven. Dit kan b.v. door: - het verminderen van de belasting op arbeid:  de loonkost kan verlaagd worden, niet door te besnoeien op de lonen, maar door een deel van de patronale bijdrage te vervangen  door belastingen op de toegevoegde of verminderde waarde (b.v. belasting op milieuvervuiling,  e.d.); - een nieuwe belasting op kapitaalintensieve  wijzen van produceren: b.v. een belasting op hoog energieverbruik en op robots en andere  nieuwe technologieën die menselijke arbeid uitstoten; in het bijzonder willen de Groenen ook de nadruk leggen op de kwaliteit  van het werk; de Groenen willen werkvormen  stimuleren die nuttig zijn voor de samenleving en zinvol voor de werknemers zelf. Werk dat de vrede in gevaar brengt, het milieu vernietigt of werk dat afstompend is voor de werker zelf willen wij uitbannen. In dit kader willen we ook meer kansen geven aan kleine alternatieve bedrijven waarin de werkers terug meer greep krijgen op de eigen produktie.  Voorstel 55: een reële inspraak van werknemers in het kader van technologie-akkoorden en de reorganisatie van bedrijven.  De Groenen menen dat de bedienden en arbeiders  echt inspraak moeten krijgen bij de  totstandkoming van nieuwe technologie-akkoorden.  Men moet er van uitgaan dat  automatisering maar zin heeft als men daardoor  gevaarlijk of afstompend werk kan uitschakelen  of als men zinloos werk echt  interessanter kan maken. Op dit moment  heeft automatisering echter dikwijls een tegengesteld  effekt: verschillende onderzoeken  hebben uitgewezen dat de invoering van nieuwe technologieën binnen de huidige arbeidssituatie  voor de meeste werknemers  leidt tot een dekwalificering van hun arbeid. Geschoolde arbeiders gaan het werk van ongeschoolden  doen of vloeien af. Voor de meeste arbeiders zal hun werk een stuk zinlozer  worden.  De Groenen pleiten ervoor om de kwaliteit van het bestaand nuttig werk zoveel mogelijk  op te voeren, zowel wat de eigenlijke arbeidsinhoud betreft, als wat betreft de arbeidsomstandigheden  (veiligheid en hygiëne,  werkritme, sociale voorzieningen: het arbeidsmilieu) en de inspraak- en participatiemogelijkheden  van de arbeider in zijn eigen arbeidssituatie. In geen geval mag de arbeidswetgeving, zoals die in de loop van de vorige eeuw is afgedwongen, onder druk van de ekonomische krisis worden ondermijnd.  Om dit mogelijk te maken, moeten de werknemers  zelf volwaardig betrokken worden bij de reorganisatie van de arbeid of de produktie  binnen bedrijven. Hun invloed mag zeker niet beperkt blijven tot het recht op informatie  omtrent de hervormingen die van bovenuit beslist worden of tot het recht om zelf te bepalen wie onder welke vorm de laan wordt uitgestuurd. De arbeiders en bedienden  moeten zoveel mogelijk zelf de hoeveelheid  en de kwaliteit van hun arbeid kunnen bepalen, desnoods tegen bepaalde rendementseisen  in. Enkel op die wijze kan de behoefte aan zinvolle arbeid ekonomisch gestalte krijgen.  Dit moet in de eerste plaats gebeuren door renovatie van verkrotte panden, straten en wijken. Het budget voor sociale huisvesting moet minimaal terug op het peil van de jaren '70 gebracht worden. Het huidige beleid is gericht op de bevordering  van de eigendom (zodat huurders stiefmoederlijk behandeld worden), op uitbreiding  van de stad naar het platteland (zodat  het platteland struktuurloos wordt verkaveld en de binnensteden verkommeren)  en op het stimuleren van nieuwbouw (zodat het bestaande patrimonium grotendeels  wordt verwaarloosd). De Groenen streven daarentegen naar een rechtvaardige verdeling van de beschikbare woonruimte en woonlasten, naar het behoud en de verbetering van de kwaliteit van bestaande woningen (b.v. door stadsvernieuwing)  en naar een verhoging van de zelfbeschikkingsmogelijkheden  van de bewoners.  Voorstel 59: de woonzekerheid van de huurder moet wettelijk  gegarandeerd worden. De  rechtspositie van de huurder inzake  herstellingen, onderhoud en bijkomende diensten moet verbeterd worden.  In sociale woningen moet de huurprijs bepaald worden in  funktie van het inkomen van de huurder. Mensen die van het  bestaansminimum moeten rondkomen, hebben recht op  een minimum verbruik van water  en energie.  De woonzekerheid van de huurder moet (terug) ingevoerd worden. Een huurder mag maar opgezegd worden als hij zware fouten begaat die niet op een andere wijze kunnen worden hersteld. Elke vorm van diskriminatie  bij de verhuring moet strafbaar gesteld worden naargelang de kwaliteit van de huurwoning.  De huurprijsstijgingen moeten beperkt worden tot de stijging van de inkomens  van de weddetrekkenden en de sociaalverzekerden.  Om sociale verdringing definitief te bannen en om renovatie ook mogelijk te maken voor lagere inkomensgroepen, moet een veralgemeend  en blijvend huurpremiestelsel ingevoerd  worden.  In de sociale huursektor moeten de sociale woningen eindelijk eens voorbehouden worden  voor de mensen die ze werkelijk nodig hebben. Om dit te bereiken, moeten de huisvestingsmaatschappijen  dringend gedepolitiseerd  of ontzuild worden en onder de demokratische kontrole van de gemeente of wijken gesteld worden.  Voorstel 60: het huidige beleid van herwaarderingsgebieden  moet geheroriënteerd worden op gebieden die niet uit zichzelf tot een vernieuwingsproces kunnen  komen (verkrottende volksbuurten).  Het budget van stadsvernieuwing  moet drastisch en  stelselmatig opgetrokken worden:  minstens een verdubbeling tot 1 miljard en een jaarlijkse  verhoging van 25%.  Op het platteland worden landbouwgrond en natuurgebieden verkaveld en volgebouwd.  Tegelijk verkrotten onze stads- en dorpskernen. De armste bevolkingsgroepen blijven er achter in de slechtste omstandigheden  (kansarme buurten). Volgens de Groenen moeten deze kernen dringend geherwaardeerd  worden als woongebieden. Dat zal ook leiden tot minder verkeer en minder druk op, de open ruimte.  Het huisvestingsbeleid moet zoveel mogelijk  toegespitst worden op vernieuwbouw; nieuwbouw en leegstand moeten sterk ontmoedigd  worden. Door de door de overheid sterk gestimuleerde vernieuwingsprojekten kan de werkgelegenheid in de bouwsektor opnieuw gegarandeerd worden, zonder dat dit ten koste moet gaan van een verdere roofbouw  op de open ruimte. Het bouwpremiestelsel kan makkelijk vervangen worden door meer steun voor vernieuwingen van woningen of voor rechtstreekse woonsubsidies voor kansarmen.  Wat de eigenaars betreft, menen de Groenen dat een eigendom niet alleen rechten, maar ook plichten met zich meebrengt. Als een eigenaar zijn eigendom verwaarloost, heeft de gemeenschap het recht eisen te stellen. Daarom willen de Groenen een belasting instellen  op verkrotting en leegstand. Bovendien  willen de Groenen ook een kraakrecht voorzien voor de overheid, in het geval van woningnood. Panden die lang leeg staan of aan hun lot worden overgelaten zouden dan in beslag kunnen genomen worden om sociaal  zwakkeren een woning te bieden.  WELZIJN  VOOR EEN  LOKALE ORGANISATIE VAN  HET WELZIJNSBELEID  Welzijn, omschreven als een zich individueel  'wel-bevinden' in zijn leven en zijn omgeving, is één van de belangrijkste doelstellingen van de Groenen. We stellen  echter vast dat ondanks de enorme uitbreiding van het aantal welzijnsvoorzieningen  de laatste 20 jaar, er toch geen noemenswaardige verbetering van het algemeen  welzijn van mensen is gerealiseerd.  Meer zelfs, door de stortvloed van gezondheids- en welzijnsdeskundigen werden zelfs nieuwe noden geschapen: de mensen kregen nieuwe problemen en behoeften  aangepraat. Zonder dat ze het misschien zelf beseften hebben de verschillende  specialisten een markt geschapen  voor hun eigen beroepsgroep. Op deze wijze werd het welzijn dikwijls nodeloos uit de handen van de mensen zelf genomen. Waar de mensen vroeger hun problemen zelf oplosten, voelen ze zich nu in toenemende mate afhankelijk van deskundigen die in hun plaats moeten  beslissen.  Deze vaststelling mag echter zeker niet verkeerdelijk begrepen worden als een pleidooi voor sociale afbraak. De Groenen  willen de verschillende welzijnsvoorzieningen  zeker niet afbouwen (b.v. onder  het mom van privatisering). De sociaalrechtvaardige  verdeling van het welzijn  behoort mee tot de fundamentele verworvenheden van onze samenleving. Wel willen de Groenen de welzijnssektor grondig heroriënteren.  Daarbij gaan we uit van de (basis)demokratische  gedachte dat de voorzieningen zo dicht mogelijk bij de mensen zelf moeten  gebracht worden (decentralisatie) en  dat ze de autonomie van mensen moeten bevorderen in plaats van valse vormen van afhankelijkheid in het leven te roepen.  Volgens de Groenen heeft wel-zijn, zich individueel wel-bevinden, in de eerste plaats te maken met het geloof in eigen mogelijkheden. Het betekent dat men mee kan doen aan het gemeenschapsleven,  dat men aktief kan deel uitmaken van zijn omgeving, ook als men beperkter mogelijkheden heeft dan andere mensen (door ziekte, ouderdom of handikap... ). Het eerste doel van welzijnswerk moet volgens de Groenen dan ook bestaan in het ondersteunen van mensen in het bewaren  of uitbreiden van hun autonomie. Een klein voorbeeld: we moeten geen warme maaltijden brengen aan een weduwnaar  die nooit heeft leren koken, maar we moeten hem leren, in samenwerking  met zijn omgeving, zelf in te staan voor zijn eten door hem te leren inkopen  doen, eten koken, enz. Een groen welzijnsbeleid zal vooral aandacht  hebben voor preventie (de sociale oorzaken van de moeilijkheden aanpakken  in plaats van alleen maar symptomen te behandelen), de (her)integratie van nu marginale groepen in de samenleving en de participatie van de betrokkenen zelf aan het gevoerde beleid. Om dit alles mogelijk  te maken moeten de voorzieningen zo dicht mogelijk bij de mensen gebracht worden. Daarom denken wij aan de uitbouw  van polyvalente wijkcentra met één of enkele specialisten, bijgestaan door mensen uit de buurt. Zo'n wjjkcentrum zou instaan voor het welzijn van de hele  buurt en zou verbonden zijn aan de ontspannings-, kulturele en bestuurscentra  van de wijk of gemeente. Slechts voor problemen die niet aan de basis kunnen  opgelost worden, zijn grotere organisaties  in een ruimer geheel noodzakelijk.  5.1. DE GEZONDHEIDSZORG  Ons systeem van gezondheidszorg is gericht op de gevolgen van ziekte en invaliditeit, niet op de oorzaken ervan. Gezondheidsvoorlichting  en zelfverzorging zijn uit den boze. Ze worden aktief tegengewerkt door de Orde van Geneesheren. Door het bestaande  stelsel van betaling en terugbetaling per prestatie (prestatiegeneeskunde) zijn alle artsen, para-medici, ziekenhuisbeheerders, enz. verplicht te streven naar een maksimaal opdrijven van het aantal verzorgingen en het zo efficiënt mogelijk bekonkurreren van kollega's  en andere instellingen. Door toedoen van dit prestatiestelsel kunnen medische hulpverleners zich nooit verheugen over het afnemen van het aantal zieken, het dalen van het aantal gehospitaliseerden of over de afnemende  aktiviteit van een medisch laboratorium.  In dit systeem wordt de zieke herleid tot onmondig  patiënt of konsument van steeds meer geneesmiddelen of medische diensten. In de veel-te-grote ziekenhuizen wordt hij als een objekt behandeld, de farmaceutische industrie overspoelt hem met sedatieven en tranquilizers, terwijl het medisch establishment  (de Orde) zich blijft verzetten tegen een geneeskunde-op-mensenmaat.  De Groenen willen het stelsel van de prestatiegeneeskunde  afbouwen en meer aandacht besteden aan een degelijke en sociaal gerichte  eerstelijnsgezondheidszorg, aan overzichtelijke  en financieel transparante verzorgingseenheden en meer mogelijkheden  voor zelfverzorging (b.v. voor zelfhulpgroepen).  Daarnaast willen we de geneeskunde zoveel mogelijk dekommercialiseren  en demokratiseren (door meer inspraak  voor de patiënten en de afbouw van het korporatisme in de medische sektor). Bovenal  willen we echter werk maken van een ernstig preventiebeleid: een gezond milieu en een gezonde voeding kunnen veel bijdragen  tot het verdwijnen van slopende welvaartsziekten  (b.v. kanker). Om die reden willen we ook meer kansen geven aan alternatieve  geneeswijzen.  Voorstel 61: betaling van huisartsen  per patiënt in plaats van per prestatie. Vaste wedden voor ziekenhuisgeneesheren.  De betaling en terugbetaling per medische prestatie moet volgens de Groenen afgeschaft  worden. Artsen werkzaam in instellingen  moeten een vaste wedde ontvangen in plaats van een honorarium. De betaling van huisartsen en ander medisch personeel uit de eerstelijnszorg moet gebeuren a rato van het aantal patiënten dat zij begeleiden en niet naargelang het aantal prestaties (b.v. het aantal huisbezoeken) dat zij leveren. Wel moet erop toegezien worden dat hierdoor geen nieuwe problemen ontstaan (i.v.m. het 'ronselgedrag' van artsen of de keuzevrijheid van de patiënten).  Als dit alles niet direkt realiseerbaar is, eisen de Groenen tenminste een centrale inning  van de erelonen van ziekenhuisdokters en paramedici door de ziekenhuisadministratie  zelf. Pas wanneer er klaarheid heerst inzake de financies van de medische diensten, kan een geest van samenwerking (in plaats van konkurentie) groeien tussen de verschillende gezondheidswerkers en worden  de ziekenhuizen financieel beheerbaar.  Ook de betaling per verpleegdag willen de Groenen afschaffen. Deze kan vervangen worden door een jaarlijkse globale financiering  op basis van een goedgekeurde jaarbegroting.  Om dit alles mogelijk te maken moet het verzekeringsstelsel  met zijn financieel ondoorzichtige  landsbonden en regionale federaties losgekoppeld worden van de politieke partijen.  Zoals in onze buurlanden moeten de ziekenfondsen gedepolitiseerd worden en vervangen door één nationaal verzekeringsstelsel  voor ziekte en invaliditeit.  Voorstel 62: de orde van de Geneesheren  wordt hervormd of  vervangen door een Nationale Gezondheidsraad waarin ook  patiënten vertegenwoordigd  zijn; de 'rechten van de patiënt' moeten bij wet vastgelegd worden.  De Groenen kunnen onmogelijk vrede nemen  met het korporatisme zoals dat nu in de medische sektor domineert. De monopoliepositie  van de Orde van Geneesheren is zowel intern (t.a.v. 'andersdenkende' geneesheren)  als extern (t.a.v. de patiënten) ondemokratisch.  Sociale vernieuwingen (b.v. een goedkoper of kleinschaliger geneeskunde)  en wetenschappelijke vernieuwingen (b.v. alternatieve geneeswijzen) worden afgeremd.  Tegelijk wordt ook de verhaalmogelijkheid  van benadeelde patiënten tot een fiktie herleid.  De Groenen menen dat de Orde zoals ze nu funktioneert kan opgeheven worden. Op zijn minst moet volgens de Groenen bepaald worden dat de Orde hoogstens morele straffen  aan haar leden mag opleggen (b.v. vermaningen).  Alle andere straffen (b.v. schorsingen of een beroepsverbod) mogen enkel uitgesproken worden door gewone rechtbanken. Het verplicht lidmaatschap van de Orde moet opgeheven worden. De besluitvorming inzake gezondheidsethische  regels dient te gebeuren vanuit een brede maatschappelijke diskussie waar naast artsen en andere gezondheidswerkers ook vertegenwoordigers van de patiënten aan deelnemen. Een officieel orgaan (b.v. een 'Nationale Gezondheidsraad') kan met dit doel opgericht worden. Naar de patiënten toe moeten meer inspraakmogelijkheden  voorzien worden. In elke verzorgingsinstelling moeten 'patiëntenraden'  opgericht worden of moet op zijn minst een patiëntenombudsman aanwezig zijn, die geen banden heeft met de instelling. Een charter met de 'rechten van de patiënt' moet wettelijk vastgelegd worden, met o.a. het recht op volledige informatie en het recht om bepaalde geneeswijzen of geneesmiddelen  te weigeren.  Voorstel 63: het oprichten van polyvalente wijkcentra voor eerstelijnszorg en -voorlichting.  De Groenen menen dat naast zelfstandige pratikerende geneesheren, in elke wijk een team van welzijns- en gezondheidswerkers moet instaan voor de gezondheid van de mensen in de wijk. Op die manier kan de gezondheidszorg  ten dienste staan van iedereen  en dit op gelijke wijze. De Groenen willen voor ieder de mogelijkheid voorzien om in de onmiddellijke omgeving een doeltreffende  en veelzijdige opvang te vinden. Door de oprichting van lokale centra waarin  verschillende specialisten nauw samenwerken  (b.v. een dokter, een psycholoog, een sociaal-assistent, ... ) kan een gelijke toegang tot zorgverlening voor allen verzekerd worden.  Door de afschaffing van de prestatiebetalingen  zal het personeel van de wijkcentra  ook meer aandacht kunnen besteden aan vormen van preventie en aan het stimuleren  van zelfhulp-initiatieven van patiënten.  Het geven van gezondheidsvoorlichting moet zelfs één van hun belangrijkste taken worden. Daarnaast moet ook wettelijk bepaald  worden dat de eerstelijnsgezondheidswerkers  moeten betrokken worden bij alle beslissingen inzake industrievestiging, woningbouw,  het aanleggen van stortplaatsen en wegen, enz. in hun wijk, om initiatieven die de gezondheid van de plaatselijke bevolking  kunnen schaden zoveel mogelijk tegen te gaan.  In geen geval mogen deze wijkcentra verzuild  raken. De betrokkenheid van de plaatselijke  bevolking bij de uitbouw van deze centra is dan ook zeer belangrijk.  Voorstel 64: een betere spreiding  van kleine ziekenhuizen. Humanisering  van de dienstverlening  en demokratisering binnen de grote ziekenhuizen.  De Groenen menen dat de hulpverlening niet op industriële schaal hoeft te gebeuren om echt efficiënt te zijn. De gezondheidszorg  gedijt best op kleine schaal, in een 'van mens tot mens'-relatie. Daarom pleiten de Groenen voor kleine ziekenhuizen, zo dicht mogelijk bij de eigen buurt. Ook voor ernstiger  en meer gespecialiseerde ingrepen kan overwogen worden of een kleinschaliger aanpak niet even goed mogelijk is. Binnen de grote ziekenhuizen moet meer aandacht besteed worden aan de humanisering  van de dienstverlening. Dit moet struktureel  ingebouwd worden op het vlak van de ziekenhuisorganisatie (meer tijd voor de individuele  patiënt en zijn specifieke noden), maar ook op het vlak van het nationaal beleid  (meer verplegend personeel). Daarnaast moet ook werk worden gemaakt van een interne demokratisering van de ziekenhuizen.  Bij de besluitvorming moeten alle ziekenhuizenwerkers  en niet alleen de ziekenhuisartsen  betrokken worden. Tenslotte veroordelen de Groenen ook de verspillingen op het vlak van de aankoop van dure medische apparatuur die in veel gevallen  overbodig is of enkel de meest gegoeden  ten bate komt. In plaats van een miljard te spenderen aan hooggesofistikeerde scanners,  kan men beter de lokale gezondheids-  en preventiezorg verder uitbouwen.  Om de aangepaste schaal van de zorgverlening  te garanderen, stellen de Groenen een systeem voor van 'gezondheids-regio's' die noch te groot noch te klein mogen zijn. In elke regio zouden de meest courante ingrepen  moeten kunnen voorzien worden (zodat men voor een eenvoudige operatie niet naar een akademisch ziekenhuis moet). Alle gezondheidswerkers en -instellingen binnen een regio zouden dan zoveel mogelijk  moeten samenwerken; om b.v. een permanente  wachtdienst en eerste hulpverlening  te verzekeren, maar ook op het vlak van de preventie en de gezondheidsvoorlichting.  Voorstel 65: een verbod op kommerciële  publiciteit voor geneesmiddelen.  De produktie en distributie van zowel terugbetaalbare  als niet-terugbetaalbare geneesmiddelen  moet onder kontrole gebracht worden. In elk geval moet de reklame voor geneesmiddelen en aanverwante farmaceutische  produkten (slaapmiddelen, tranquilizers,  e.d.) verboden worden. Het aantal geneesmiddelen met een identieke of vergelijkbare  uitwerking moet beperkt worden. En tenslotte vragen de Groenen ook om het farmaceutisch formularium in alle ziekenhuizen  wettelijk verplicht te stellen.  Voorstel 66: afschaffing van de remgelden.  Volgens de Groenen zijn het niet de patiënten  die ingetoomd moeten worden, maar veeleer de medische diensten zelf die in het kader van de prestatiegeneeskunde dikwijls nodeloze behandeling opdringen aan hun patiënten. De Groenen menen dat het aantal  konsultaties op een positieve manier kan ingeperkt worden door aktief te werken aan de uitbreiding van de autonomie van ieder burger op het vlak van de zorg voor zijn gezondheid.  Bovendien is het nu geldende systeem van de remgelden sociaal onrechtvaardig: in tegenstelling  tot de sociale bijdragen worden de remgelden immers niet in percentages op het inkomen uitgedrukt. Het zijn vaste bedragen,  voor iedereen hetzelfde (behalve door de groep van bejaarden en invaliden). Zo draaien de meest hulpbehoevenden op voor de tekorten van het hele verzekeringsstelsel: telkens ze verzorging nodig hebben, moeten ze een vaste som betalen, zonder dat rekening  wordt gehouden met hun betaalkracht, familiale omstandigheden, e.d.  Voorstel 67: bevordering en reglementering  van alternatieve geneeswijzen  en van de distributie van homeopatische geneesmiddelen.  De Groenen willen op termijn een harmonisch  samengaan van verschillende geneeswijzen  bewerkstelligen. De verschillende metoden kunnen mekaar immers aanvullen en versterken. Aan de onderwijsinstellingen moeten alternatieve geneeswijzen uitdrukkelijk  in het curriculum opgenomen worden.  Speciale aandacht moet besteed worden aan het onderzoek in verband met holistische  geneeswijzen (d.w.z. vormen van geneeskunde  die uitgaan van de mens als eenheid van lichaam en geest) en naar onderzoek  op het vlak van de menselijke ekologie (de studie van het effekt van de leefomgeving,  het milieu op de mens). In het perspektief  van onze nadruk op preventie in plaats van symptoombestrijding, eisen wij ook meer aandacht voor geneeswijzen die zich toespitsen op voeding en diëten of de levensstijl  in het algemeen. Om de nieuwe geneesmetoden te beschermen  tegen vormen van kommercialisering en charlatannerie, moet er een strikte reglementering  komen om misbruiken te voorkomen.  Met dit voorbehoud kunnen alternatieve geneesmiddelen  en therapievormen ook opgenomen  worden in het RIZIV-pakket.  5.2. DE PSYCHIATRIE  In onze samenleving worden steeds meer mensen gekweld door psychische moeilijkheden.  Vele mensen staan zwaar onder druk en knakken af. Velen onder hen zoeken dan toevlucht in een psychiatrische behandeling. Nog meer dan voor de gewone gezondheidszorg  geldt hier dat de hele psychiatrische opvang  niet de minste zin heeft als men de oorzaken van het 'geestes-ziek' zijn niet aanpakt.  De kern van de psychische problemen mag niet enkel en alleen gezocht worden in de persoon zelf en mag evenmin herleid worden  tot louter een gezinsproblematiek. We moeten in de eerste plaats durven stellen dat het niet de persoon in kwestie, maar de maatschappij  zelf is die ziek is en ziek maakt. De verloedering van ons leefmilieu, de verdoffende  invloed van een steriel stadse omgeving en de vervreemding van een natuurlijk levensritme hebben zware konsekwenties  op het psychisch vlak. Door zinloos  werk, opgeschroefde kompetitie- en prestatiezin (in het bedrijf, maar even goed op school), door sociaal isolement en existentiële  onzekerheid worden mensen steeds meer psychisch belast. Preventie betekent hier zoveel als de hele samenleving tot rust brengen.  Voorstel 68: bevordering van kleinschalige opvang en begeleiding  van geesteszieken die zo nauw mogelijk op het maatschappelijk  leven betrokken blijft.  Bij verslaafden en welzijnsziekten (neurotici)  bestaat de opdracht van de psychiatrie er juist in mensen te laten inzien dat het 'medisch  model' op hen niet van toepassing is  en dat ze zelf hun lot terug in handen moeten  nemen. Medikatie en terapieën kunnen hierbij niet helpen, maar mogen de autonomie,  de mogelijkheid tot zelf-genezing van de patiënt niet in het gedrang brengen. Alleen een kleinschalige, menselijke en zoveel  mogelijk in het gewone maatschappelijke  leven geïntegreerde aanpak biedt hier kansen op sukses.  Enkel voor psychotici of zwaar mentaal gehandikapten  blijven klassieke vormen van intra-murale behandeling aangewezen. Maar ook hier pleiten de Groenen voor kleinere  instellingen en een betere doorstroming naar de samenleving toe.  5.3 DE OPVANG VAN GEHANDIKAPTEN  De Groenen verzetten zich tegen een betuttelende  of caritatieve opstelling ten aanzien van gehandikapten, maar pleiten veeleer voor volwaardige kansen op integratie en participatie van gehandikapten. De overheden moeten, elk op hun nivo, de algemene kaders scheppen waarin een daadwerkelijke  integratie van gehandikapten mogelijk  wordt.  Uitzonderingsmaatregelen en speciale voorzieningen  moeten daarbij zoveel mogelijk geweerd worden. De lokale gemeenschap, de wijk, bekleedt hier een belangrijke plaats omdat zij het meest geëigende nivo is om aan de noden van de gehandikapten tegemoet te komen. Zo moeten de keuzemogelijkheden in verband met een aangepaste woonst voor de gehandikapten uitgebreid worden (b.v. naast plaatsing in een instelling of een pleeggezin  moeten ook onafhankelijker alternatieven  mogelijk gemaakt worden: zelfstandig wonen met ekstra begeleiding, woongemeenschappen  van gehandikapten of gemengde  wooneenheden van validen en gehandikapten, mini-homes, begeleiding naar zelfstandig wonen toe, enz.). Op het vlak van de dienstverlening streven we naar een basishulpverlening aan huis, georganiseerd  op wijknivo. Voor alleenstaande hulpbehoevende  gehandikapten moeten ekstra kommunikatiemogelijkheden voorzien worden.  Om een dergelijk integratiebeleid mogelijk  te maken eisen de Groenen dat meer fondsen zouden overgeheveld worden naar de ambulante sektor, waar nu het leeuwenaandeel  van alle gelden nog steeds aan residentiële  zorg besteed wordt.  Met betrekking tot het onderwijs stellen we twee principes centraal:  (1) ieder heeft recht op een aan hem/haar aangepast onderwijs;  (2) iedereen moet in de mate van het mogelijke  toegelaten worden tot het gewone onderwijs.  In geen geval mag het bijzonder onderwijs een tweederangsonderwijs worden. Het moet soepel gestruktureerd worden en meerdere  mogelijkheden bieden zodat het kan tegemoetkomen aan de persoonlijke mogelijkheden  van elk kind. Het moet meer in het bijzonder gericht zijn op een ruime algemene  vorming die inspeelt op de zelfredzaamheidsgedachte  (opvoeden tot meer autonomie).  Voorstel 69: een onvoorwaardelijk  basisinkomen voor gehandikapten  met ekstra toelagen naargelang de aard van de handikap.  Gehandikapten die dit aankunnen moeten de kans krijgen  om te werken en moeten voor de geleverde arbeid ook 100% vergoed worden.  De bestaanszekerheid van de gehandikapten  moet onvoorwaardelijk gegarandeerd worden.  De Groenen streven naar een basisinkomen  voor iedereen. Maar gehandikapten  hebben ook specifieke kosten, eigen aan  hun handikap (b.v. aankoop rolstoel, hoorapparaat,  aanpassing van de woning, e.d.). Deze ekstra onkosten moeten vergoed worden  door een toelage bovenop het basisinkomen,  rekening houdend met de meerkosten  die uit de handikap voortvloeien en met de mogelijkheid of onmogelijkheid voor de gehandikapte om aangepaste arbeid te verrichten.  Dit vergt de invoering van één basisdossier per gehandikapte. Daardoor zou tevens een einde kunnen gemaakt worden aan de doolhof  van administratieve, medische en juridische  verplichtingen die, ondanks alles, toch nog heel wat mensen uit de boot doen vallen. In elk geval moet een loskoppeling gerealiseerd worden van de inkomensvervangende  en de integratietegemoetkoming en moet de bestaanszekerheid voor bejaarde  gehandikapten verzekerd worden. Daarnaast kunnen gehandikapten ook een fundamenteel recht op arbeid laten gelden. Aangepaste vormen van arbeid moeten beschikbaar  gesteld worden of voorzieningen moeten getroffen worden opdat gehandikapten  zouden kunnen deelnemen aan het gewone arbeidsproces. De vervangende vormen  van werkgelegenheid of bezigheden voor gehandikapten (in beschutte werkplaatsen,  bezigheidshomes, of dagcentra) moeten daadwerkelijk hun funktie opnemen van voorbereiding op de arbeidsmarkt of het voorzien in kreatief werk. Het tempo, de prestatie of de produktiviteit mogen niet langer  als normen gehanteerd worden. Tenslotte moeten gehandikapten voor het werk dat ze leveren ook een volwaardig loon ontvangen. Ook als hij ekonomisch gezien weinig 'presteert', moet hij voor 100% inzet  ook 100% vergoed worden. Een eventueel  verlies in rendement moet niet door de werkgever, maar door de overheid gedragen worden. Het principe hierbij is dat de inspanning  en niet de produktiviteit beloond moet worden.  Voorstel 70: reële kansen op inspraak  voor gehandikapten.  De Groenen dringen sterk aan op meer en reële kansen op participatie voor gehandikapten  die in instellingen verblijven. Deze mensen moeten meer autonomie krijgen  in privé-aangelegenheden, moeten een 'dringend adviesrecht' krijgen binnen verplichte  'bewonersraden' en moeten uitdrukkelijk  vertegenwoordigd zijn binnen de beheerraad van hun instelling. Ook in beschermde  werkplaatsen moet de inspraak van gehandikapten of van hun vertegenwoordigers  struktureel ingebouwd worden.  In de 'Vlaamse Hoge Raad voor Gehandikapten'  moeten de gehandikapten of hun organisaties  beter vertegenwoordigd zijn, waarbij ook een belangrijke inbreng van de jongere gehandikapten moet verzekerd worden.  Om de doorzichtigheid van het gehandikaptenbeleid  te bevorderen moet ook een betere koördinatie tot stand gebracht worden  tussen het nationale en het regionale nivo.  5.4. DE KINDEROPVANG  We moeten leren inzien dat onze kinderen, hoe klein ook, 'volwaardige mensen' zijn. We moeten hen dan ook volop de kansen geven om zich volledig te ontplooien. Dit kan het best gewaarborgd worden in het gezin  of in kleine leefgemeenschappen, waar het kind centraal staat.  Voorstel 71: de instelling van een 'baby-jaar' voor de mannen of vrouwen die dit wensen.  Kinderen moeten van bij hun geboorte door de samenleving verwelkomd worden. Door de instelling van een 'baby-jaar' voor één van de ouders (zonder enige verplichting) kan aan deze nood tegemoet gekomen worden. De opvang van de kinderen zou dan financieel  gekompenseerd worden door een vervangingsinkomen,  uitgekeerd door de staat, en verlengbaar tot aan de kleuterschoolleeftijd  (3 jaar) van het jongste kind. Verder zouden de ouders ook zonder problemen 'omstandigheidsverlof' moeten kunnen krijgen  bij de ziekte van één van hun kinderen, met behoud van hun loon, evenwel beperkt in tijd, waarna ze zouden terugvallen op een vervangingsinkomen of een basisuitkering.  Voorstel 72: een vrije keuze voor de ouders van onthaalgezinnen. Bevordering van kleinschalige en buurtgebonden kinderkribben.  De ouders moeten de volledige vrijheid krijgen in het zoeken naar alternatieve opvangmogelijkheden  voor hun kinderen. De overheid moet hierin zo weinig mogelijk tussenkomen.  Normen kwa hygiëne, veiligheid,  slaapmogelijkheden, enz. moeten er zijn, maar ze zouden eerder als richtlijn moeten  dienen voor de ouders bij de keuze van het onthaalgezin, dan als dwingende bepalingen.  Daarnaast pleiten de Groenen voor de uitbouw  van kleine kinderkribben, verbonden aan de wijkcentra, en met de nodige aandacht  voor huiselijkheid en intimiteit en met inspraak- en participatiemogelijkheden voor de ouders. De financering ervan moet gebeuren  op basis van de reële kostprijs, gedragen  door de ouders van de kinderen die er verblijven en door de plaatselijke overheid.  5.5. VOORZIENINGEN VOOR BEJAARDEN  Bejaarden zijn mensen die juist door hun gevorderde  leeftijd schatten aan ervaring rijk zijn. Noch die mensen noch hun ervaringen mogen voor de gemeenschap verloren gaan. Volgens de Groenen mogen de bejaarden niet gediskrimineerd, bevoogd, betutteld of afgezonderd worden. Wij willen integendeel meer mogelijkheden voorzien om de bejaarde  zo lang mogelijk in de eigen vertrouwde omgeving te laten wonen en leven. Via de wijkcentra kunnen warme maaltijden, klusjes,  thuisverzorging e.d. voorzien worden.  Voorstel 73: een toelage voor gezinnen  of leefgemeenschappen die een bejaarde willen huisvesten;  kleinschalige opvangtehuizen  voor demente bejaarden.  Een full-time plaatsing van bejaarden in een tehuis mag slechts als laatste oplossing gebruikt  worden. Daarom willen de Groenen tussenoplossingen voorzien zoals een toelage voor mensen die een bejaarde een nieuwe thuis willen bieden (en dit hoeven niet noodzakelijk  familieleden te zijn), nacht- en dagverblijven  voor bejaarden niet de nodige dienstverlening, leefgemeenschappen voor bejaarden, e.d. Het algemeen principe is echter de bejaarden zoveel mogelijk te integreren  in het gewone maatschappelijke leven: dus geen koncentratie en isolatie van bejaarden in grote homes, tehuizen of bejaardendorpen.  In de bestaande tehuizen moeten wettelijk, maar ook in de praktijk, de nodige garanties zijn kwa veiligheid, leefbaarheid  en dienstverlening. Ook de sfeer die in homes gekreëerd wordt, moet als kriterium  gelden. Speciale aandacht moet gaan naar de steeds groter wordende groep van demente bejaarden. Voor deze groep moeten  specifieke kleinschalig opgezette tehuizen  worden voorzien.  In de opleiding van de medische helpers moet meer aandacht besteed worden aan de  noden van deze groep mensen. In elk geval moeten de demente bejaarden geweerd worden  uit de psychiatrische instellingen, waar ze helemaal niet thuishoren.  5.6. DE OCMW'S.  In de Organieke Wet van 6 juli 1976 wordt het doel van de OCMW werking omschreven  als volgt: 'eenieder in de mogelijkheid te stellen een leven te leiden dat beantwoordt aan de menselijke waardigheid'. Door een globale welzijnszorg wou men de 'kansarmoede'  zoveel mogelijk keren. In de praktijk werden de mogelijkheden van de welzijnswerkers van de OCMW's echter danig beknot. De hulp blijft beperkt tot de uiterst behoeftigen, net als in de tijd van de Openbare Onderstand. De sociale dienstverlening wordt dikwijls zelfs als een verlieslatende post beschouwd en voortdurend gesaneerd. Veel aandacht en geld blijft gaan naar de grote instellingen, zoals  bejaardentehuizen, klinieken, e.d.  Voorstel 74: de oprichting per wijk of kleine gemeentevan polyvalente  wijkcentra die per gemeente  onder de kontrole staan van rechtstreeks verkozen sociale  raden waarin de huidige OCMW-raden opgaan.  De Groenen willen de OCMW's decentraliseren  en demokratiseren. Door de instelling  van polyvalente wijkcentra (zie ook voorstel 61) kan de hulpverlening dichter bij de hulpbehoevende, gebracht worden en kan de drempel tot de dienstverlening aanzienlijk  verlaagd worden. Bovendien moet de kontrole over het OCMW-beleid (dat een groot deel van het gemeentebudget opslorpt) demokratischer verlopen. In plaats van een  onrechtstreeks orgaan als de huidige OCMW-raad, moet een rechtstreeks verkozen  sociale raad de bevoegdheid krijgen om de sociale dienstverlening per wijk beter te organiseren. De verantwoordelijkheid voor tehuizen en ziekenhuizen allerhande kan geleidelijk  aan overgedragen worden aan andere  (provinciale) instanties op het nivo van de sanitaire regio's (cfr. voorstel 63).  Voorstel 75: een centrale uitbetaling  van alle uitkeringen via de wijkcentra; de mogelijkheid om verleende steun terug te vorderen  van familieleden moet onmiddellijk  opgeheven worden.  De administratie en uitbetaling van het bestaansminimum (in ons systeem: het onvoorwaardelijk basisinkomen), dopgeld, ziekengeld, kindergeld, e.a. moeten gecentraliseerd  gebeuren, m.n. op de voor de behoeftige  meest toegankelijke plaats: het lokale wijkcentrum. Op die manier kan de wirwar van verschillende administraties en papperassen (het OCMW, de vakbond, de mutualiteit, enz.) vermeden worden en wordt een bijkomende garantie geschapen dat kansarmen ook effektief de uitkeringen verwerven waar ze recht op hebben. Wel moeten de nodige garanties geboden worden. dat uitbetalingen, e.d. met de nodige diskretie  kunnen plaats vinden. Het systeem om bestaansminima van verwanten terug te vorderen  is volgens de Groenen onverantwoord (de drempel tot de OCMW's wordt er nog eens door verhoogd en dikwijls zijn eventuele  familieleden even behoeftig als de steunaanvragers zelf) en bovendien niet eens rendabel. Dit terugvorderingsrecht moet dan ook volgens de Groenen afgeschaft worden.  KULTUUR  VOOR EEN DEMOKRATISCH  EN PLURALISTISCH  KULTUURBELEID  De Groenen streven naar een demokratische  samenleving waarin ieder voor zijn mening kan uitkomen en waar een echte verdraagzaamheid mogelijk is ten aanzien van verschillende levensovertuigingen en ideologieën. De verregaande verzuiling van onze samenleving staat volgens de Groenen het echte pluralisme in de weg. Door de brede waaier van verschillende overtuigingen en opinies te herleiden tot een handjevol partijgebonden zuilen, wordt aan velen in ons land het spreekrecht  ontnomen en wordt de samenleving op een kunstmatige wijze gepolariseerd (b.v. tussen de katolieken en niet-katolieken,  waar er in de werkelijkheid een breed spektrum bestaat van levensbeschouwelijke  overtuigingen). Daarom pleiten de Groenen voor ontzuiling en voor nieuwe vormen van pluralisme waarin de bonte verscheidenheid van overtuigingen en bewegingen die onze samenleving rijk is, daadwerkelijk aan bod komen.  6.1. ONDERWIJS  De Groenen streven naar een geweldloze, basisdemokratische, ekologische en sociaalrechtvaardige  samenleving. Om dit ideaal te bereiken moeten jongeren ook opgevoed worden, rekening houdend met deze principes.  Ze moeten leren op geweldloze wijze met elkaar om te gaan, deel te hebben aan demokratische strukturen, respekt op te brengen voor alle vormen van leven en voor de rechten van ieder persoon. Bovenal moeten  jongeren kunnen opgroeien tot weerbare  jonge volwassenen die autonoom kunnen handelen en in vrijheid beslissen. In dit perspektief leggen de Groenen er ook de nadruk op dat onderwijs niet enkel de verantwoordelijkheid  is van scholen en leerkrachten.  Het leren moet terug beschouwd worden als eigen individuele verantwoordelijkheid  en als verantwoordelijkheid van de leefgemeenschappen waarin zowel jongeren als ouderen al doende veel (van mekaar) kunnen leren. Hoewel de school een onvervangbare  taak te vervullen heeft in dit opvoedingsproces, willen de Groenen ook meer autonome onderwijsinitiatieven zoveel mogelijk ondersteunen.  Voorstel 76: de scholen moeten zoveel mogelijk opengetrokken worden en inspelen op wat leeft in de samenleving. Informele onderwijsinitiatieven moeten meer kansen krijgen.  De Groenen verzetten zich tegen het type van school dat zich isoleert van de rest van de samenleving en kinderen en jongeren opleidt in een kunstmatig en overbeschermd milieu. De leerlingen moeten meer buiten de school komen: schoolekskursies en buitenschoolse  aktiviteiten mogen geen uitzondering  meer blijven, maar moeten juist de regel worden. Omgekeerd moeten de schoolgebouwen  nog veel meer openstaan voor andere  dan strikt schoolse aktiviteiten. De Groenen gaan er vanuit dat andere instellingen  ook een edukatieve rol te spelen  hebben, zo b.v. werkplaatsen, bedrijven, banken, musea, bibliotheken, natuurdomeinen,  e.d. Op al deze verschillende terreinen kan ervaringsgericht onderricht voorzien worden, eventueel mits ekstra-betoelaging door de overheid.  Daarnaast willen de Groenen ook meer kansen  bieden aan minder schoolse onderwijsinitiatieven  die inspelen op lokale noden van jongeren of volwassenen. Zo eisen de Groenen  konkrete werkingsmiddelen voor vormen  van 'zelf leren' of 'wederzijds leren' binnen informele circuits als alfabetiseringsgroepen,  zelfhulpgroepen, vormingsprojekten,  hobbyklubs, e.d. Ook op het vlak van het onderwijs willen de Groenen meer autonomie  mogelijk maken.  Voorstel 77: meer autonomie voor de lokale schoolgemeenschappen.  Garanties voor een extern en een intern pluralisme.  Door de autonomie van de lokale scholen te beklemtonen willen de Groenen ingaan tegen alle vormen van centralisatie, burokratisering,  formalisering en uniformisering die de onderwijswereld op dit moment overwoekeren.  Volgens de Groenen is het in eerste instantie  de schoolgemeenschap zelf die moet beslissen over het leerprogramma, de klasverdeling,  de uurregeling, de pedagogiek, enz. Dit kan door het beheer van scholen meer open te trekken naar direktie, leerkrachten,  ouders en leerlingen. Deze mensen  hebben direkt belang bij de beslissingen  die het schoolleven bepalen. Zij zijn het die het profiel van hun school moeten kunnen bepalen.  Door de macht geleidelijk te verleggen naar de lokale schoolgemeenschappen hopen de Groenen het onderwijs los te weken uit de ideologische polarisatie van heden. Op die manier kan op termijn een grote verscheidenheid  aan scholen groeien, scholen die elk uitgaan van specifieke levensovertuigingen, metodes en programma's (een extern pluralisme).  Tegelijk moeten voldoende garanties geboden worden dat binnen elke school een grote openheid is ten aanzien van alle maatschappelijke  strekkingen (intern pluralisme). Als pluralistische beweging erkennen de Groenen het recht van ouders of leerlingen om de school van hun voorkeur te kiezen. \k'e kunnen echter niet aanvaarden dat de ideologische vrijheid binnen bepaalde scholen  fundamenteel beperkt wordt doordat deze eenzijdig aanleunen bij bepaalde partijen  of belangengroepen.  Voorstel 78: meer kansen voor kleine scholen en buurtscholen.  De Groenen kiezen principieel voor kleine scholen en kleine klassen. Enkel in kleinere groepen is onderwijs-op-mensenmaat mogelijk.  Daarom pleiten de Groenen voor een aangepaste schaal voor onze scholen. Vooral  voor kleuter- en lager onderwijs willen we kleine buurtscholen alle kansen geven. Daarom moet volgens de Groenen per school nagegaan worden in hoeverre een betoelaging  per leerling verder moet aangevuld worden om ook op kleinere schaal een zo ruim mogelijk aanbod te kunnen waarborgen.  Voorstel 79: een verdere demokratisering  van het onderwijs; meer middelen voor technisch en beroepsonderwijs.  Op dit ogenblik is het nog steeds niet voor iedereen weggelegd om de studies te volgen waartoe hij bekwaam is. Dit blijkt uit recente gegevens: de bovenste helft van de inkomens slorpt 73% op van de direkte onderwijsuitgaven.  De Groenen willen verdere inspanningen  leveren om de toegang tot het onderwijs voor iedereen gelijk te maken. Dit moet gebeuren door een veel verder gaande progressiviteit van de toegang tot studiebeurzen  (die nu vooral door de middenklassen  worden opgenomen), een verder uitstel van de definitieve studiekeuze (cfr. VSO) en een opwaardering van onderwijs door dit méér konkrete mogelijkheden te geven om in te spelen op de arbeidswereld (b.v. binnen  het stelsel van 'deeltijds werken'). Een belangrijk aspekt van de demokratisering  van het onderwijs ligt volgens de Groenen  in de gelijke kansen van jongens en meisjes.  Voorstel 80: afbouw van het prestatie- en konkurrentieonderwijs.  In ons huidig onderwijsstelsel overheerst in vele gevallen nog altijd een te eenzijdig opgevat  prestatie- en konkurrentiedenken. De Groenen gaan uit van het ideaalbeeld van de aktieve en kreatieve mens en zijn ervan overtuigd dat leren ook inspanning en 'arbeid'  vraagt. Zij verwerpen echter volledig het individualistisch konkurrentiedenken dat ook in het onderwijs dikwijls de kontekst vormt waarbinnen jongeren tot meer prestaties  aangespoord worden. De Groenen verwerpen eveneens de mentaliteit en de praktijken waarin de school vooral als een mechanisme gehanteerd wordt om verschillen  tussen jongeren vast te stellen of zelfs te vergroten.  In plaats van op te leiden tot individualisme, de mentaliteit van 'ieder-voor-zich', moeten scholen volgens de Groenen jongeren opvoeden  tot sociale mensen. Dit kan door het stimuleren van verschillende soorten van groepswerk en door het geleidelijk omvormen  van een onderwijssysteem dat eenzijdig gericht is op het passeren van eksamens en het behalen van diploma's of getuigschriften. In elk geval moet de oplopende studiedruk tegengegaan worden. Er moeten duidelijke grenzen gesteld worden aan de hoeveelheid stof die leerlingen moeten slikken en reproduceren.  Ook jongeren hebben recht op vrije tijd en een eigen leven.  Voorstel 81: geïntegreerde onderwijsprojecten  in plaats van een 'vakjes'-onderwijs.  Door de opsplitsing van de leerstof in verschillende  vakken krijgt de leerling, op school een versplinterd wereldbeeld mee en leert hij in vakjes denken. De Groenen pleiten  eerder voor vormen van tematisch werk en projektwerk waarbij meer de nadruk gelegd  wordt op de samenhang tussen de verschillende  vakgebieden. Ook in het hoger onderwijs moet een enggeestige opleiding tot vakidiotie zoveel mogelijk tegengegaan  worden.  Tegelijk pleiten de Groenen voor een integrale  vorming van kinderen en jongeren: niet alleen het verstand moet ontwikkeld worden, maar ook het lichaam en het gevoelsleven.  En binnen de verstandelijke opleiding moet het kreatief zelf denken meer aan bod komen dan het vervlakkende geheugenwerk.  De Groenen willen een onderwijs dat echt de hele persoon vormt. In geen geval  mag het onderwijs enkel afgestemd worden  op ekonomische noden, de vraag van de bedrijfswereld of de kansen op de arbeidsmarkt.  De jongeren van vandaag moeten  voorbereid worden op een samenleving waarin ze over een aanzienlijk deel vrije, persoonlijke  tijd zullen beschikken. Het onderwijs  moet vooral ook aandacht besteden aan de ontwikkeling van kreatieve vaardigheden om met die persoonlijke tijd zinvol om te springen.  Voorstel 82: de opvoeding tot kristisch en autonoom denken moet als eerste prioriteit gelden; daarbij moet de nodige aandacht gaan naar maatschappelijke vorming.  Als Groenen vinden we het zeer belangrijk dat jongeren zich een eigen mening leren vormen over voorbije en aktuele gebeurtenissen.  Daarom vragen we dat jongeren zouden  leren in een geest van verdraagzaamheid en met open oog voor verschillende interpretaties  van feiten en toestanden. Specifieke aandacht vragen de Groenen voor de maatschappelijke vorming. De Groenen willen aan jongeren meer politieke en juridische  rechten verlenen, maar verwachten van hen dan ook een aktieve inzet. Dit vooronderstelt  dat jongeren terdege worden voorbereid op een aktieve participatie in het politieke en sociale leven. Vredesopvoeding, milieu-edukatie en bewustmaking ten aanzien  van de Derde Wereld-problemen moeten  hierbij een belangrijke plaats innemen. Deze tema's lenen zich overigens uitstekend voor onderwijsprojekten waarbij de inbreng van verschillende vakgebieden kan geïntegreerd worden.  De maatschappijvisie die in leerplannen en handboeken wordt voorgehouden, is in de regel niet in staat om de jongeren attent te maken op de diepere gronden van de huidige  krisis en om hen te motiveren voor een aangepast maatschappelijk engagement. In het algemeen wordt in het onderwijs nog altijd  ekspliciet of impliciet, het ideaal van de 'groeimaatschappij' gehanteerd en voorgehouden.  Een radikale vraagstelling - laat staan in-vraagstelling - wordt geweerd en een systematische behandeling van de alternatieve  maatschappij- en toekomstvisies komen niet aan bod. Dit is o.m. te wijten aan het feit dat in België, in tegenstelling tot wat in andere landen gebeurt, de universiteit weinig of geen wetenschappelijk alternatief leadership biedt (in ekonomische en positieve  wetenschappen b.v.). Daar het sekundair  onderwijs zijn 'kennisinhouden' aan de universitaire bovenbouw ontleent, heeft dit gemis verstrekkende gevolgen voor de maatschappijvisie  die 'via vakken' op school wordt meegegeven.  Een grondige, nieuwe behandeling van fundamentele  aspekten van een maatschappijvisie  is dringend nodig op alle nivo's van het onderwijs (o.m. van thema's als: welvaart en welzijn, internationale orde, energie, ekologie,  vrede, grondstoffen, ekonomische groei, ... ). Aan de universiteiten moet de nodige vrijheid geschapen worden voor alternatief  gerichte research en theorievorming.  6.2. KULTUUR  Voorstel 83: een groen kultuurbeleid  moet ieder de kans bieden om zijn eigen persoonlijke mogelijkheden  zoveel mogelijk tot ontplooing te brengen.  Door de ontwikkeling van de nieuwe technologieën  zullen de meeste mensen in de toekomst  meer vrije tijd hebben. De Groenen willen er dan ook voor ijveren om mensen de kans te geven om deze vrije tijd op een persoonlijke en kreatieve wijze in te vullen. Zinvolle vormen van vrijetijdsbesteding moeten alle kansen krijgen om de verdoffende  invloed van de groeiende amusementsindustrie  te keren. De Groenen willen uitdrukkelijk ingaan tegen de vormen van massakultuur die aansturen om een passieve  en apatie-bevorderende wijze van zich ontspannen. Zo eisen de Groenen b.v. een onmiddellijk verbod op gruwelvideo's die het gevoelen van medeleven en de realiteitszin  bij kinderen doen afstompen. De vrije tijd moet voor de Groenen echt persoonlijke tijd kunnen worden, de tijd waarin mensen tot zichzelf komen en hun eigen mogelijkheden  en vaardigheden gaan verkennen.  Om dit mogelijk te maken zullen de jongeren  van nu moeten voorbereid worden op een kreatief omspringen, met vrije tijd. Dit kan door meer kreatieve en artistieke vakken te voorzien in het leerprogramma. Daarnaast moeten leerlingen en studenten terug meer persoonlijk initiatief krijgen (meer autonomie) zodat ze ook daadwerkelijk  leren eigen mogelijkheden en talenten uit te bouwen en zelf hun tijdsverdeling te bepalen.  Voorstel 84: het kultuurbeleid moet speciale aandacht besteden aan de ontvoogding van zwakkere  groepen binnen de samenleving.  Ieder mens heeft volgens de Groenen het recht om gelijkelijk deel te nemen aan het kulturele leven van een gemeenschap, om te genieten van kunst en om deel te nemen aan de wetenschappelijke vooruitgang en de vruchten ervan.  Kultuur heeft volgens de Groenen te maken met alle aspekten van het menselijke en maatschappelijke leven en mag niet eenzijdig  toegespitst worden op een kleine elite. Iedereen moet de kans krijgen om zich op kreatieve wijze te uiten, niet alleen een kleine  groep van artistiek uitzonderlijk begaafden.  De Groenen willen speciaal aandacht besteden aan de kulturele noden van minder bedeelden in onze samenleving. In veel gevallen kan het volstaan de autonome kulturele  waarden in buurten en gemeenschappen  terug te stimuleren in plaats van ze verder te marginaliseren. Kultuurcentra en andere voorzieningen moeten volgens de Groenen openstaan voor een zo ruim mogelijk  publiek, zonder daarom toe te geven aan de verleidelijke tendens tot steeds meer kommercialisering  en vervlakking.  Voorstel 85: depolitisering van het kultuurbeleid.  De Groenen willen de beginselen die aan de basis liggen van het zogenaamde 'kultuurpakt',  nl. de bescherming van filosofische en ideologische minderheden, zeker niet in vraag stellen. Toch stellen we vast dat de toepassing  van dit kultuurpakt geleid heeft tot een zeer sterke greep van de traditionele politieke partijen op het sociaal-kulturele gebeuren  en tot een sterk doorgedreven verzuiling.  De partijpolitieke verzuiling gaat zelfs zo ver dat de partijpolitieke benoemingen wettelijk bepaald worden (b.v. door artikel 20 van de kultuurpaktwet). Daarom willen de Groenen de partijpolitieke  kontrole op het kultuurleven vervangen door een reële participatie van de kultuurverenigingen  zelf aan het kultuurbeleid, en  wel op basis van sociologische realiteiten en niet langer op basis van de partijpolitieke aanwezigheid in de Vlaamse Raad of in de gemeenteraad. De Groenen stellen immers vast dat de brede waaier aan kulturele initiatieven  en verenigingen geenszins kan gedekt  worden door de band met een beperkt aantal ideologische koepels. Ook op het vlak van de politieke vormings- en dokumentatiediensten  wijzen de Groenen vormen van éénzijdige bevoordeliging van partij- of zuilgebonden  instellingen van de hand. Alle vormingsdiensten,  van welke strekking ook, hebben recht op eerlijke toelagen volgens  AGALEV.  Voorstel 86: de gemeentelijke uitgaven voor kultuur moeten een verplicht karakter krijgen; de gemeentelijke kulturele raden  moeten geherwaardeerd worden.  De uitgaven voor kultuur op gemeentelijk vlak mogen niet langer beschouwd worden als niet-verplichte uitgaven. Integendeel moet een vast percentage van de begroting voor kultuur gereserveerd worden. Aan de kulturele raden moet een nieuwe impuls gegeven  worden zodat zij hun taak als bevorderaars  van het gehele kultuurgebeuren in een geest van reëel pluralisme kunnen waar maken.  De subsidiepolitiek mag niet langer gevoerd worden met het oog op het in stand houden van de bestaande krachtverhoudingen (door de toelagen af te wegen op partijpolitieke basis of volgens zuiver kwantitatieve kriteria).  De betoelaging moet in de eerste plaats een middel vormen om een bepaalde kultuurpolitiek  te gaan voeren. De Groenen pleiten daarbij voor het stimuleren van kulturele  initiatieven voor kansarmen. Migrantenwerking,  buurt- en wijkwerking, e.d. vallen nu bijna steeds uit de (subsidie)boot terwijl grote verzuilde organisaties (die de subsidies dikwijls niet eens echt nodig hebben)  met het overgrote deel van de koek gaan lopen.  Voorstel 87: bevordering van een sociaal en vernieuwend beleid van de kulturele centra.  De meeste kulturele centra bereiken op dit moment meestal mensen of groepen die reeds in het netwerk zitten van het (verzuilde)  verenigingsleven. De Groenen menen dat de kulturele centra zich eerder zouden moeten richten tot een publiek dat moeilijker  toegang vindt tot het socio-kulturele werk. Dit veronderstelt een aktief aanbod en een eigen programmering die weliswaar moet inspelen op lokale noden (dus geen  louter receptieve opstelling). De volwassenenedukatie  moet daarbij als belangrijke prioriteit gelden. De Groenen pleiten voor een essentieel pluralistische werking van de kulturele centra en willen ook de nadruk leggen  op een voldoende innoverend aanbod. Bovendien pleiten de Groenen voor een intern-demokratische werking van de centra,  die wat de inhoudelijke werking betreft, in elk geval voornamelijk door de socio-kulturele  werkers zelf moet gedragen worden.  Ten slotte moet ook onderzocht worden  in hoeverre de lokale overheid moet bijgesprongen worden bij het financieren van de kulturele centra.  Voorstel 88: een subsidiebeleid voor biblioteken, teaters, film, e. d.  De Groenen willen het biblioteekwezen een nieuwe stimulans geven. Daarom pleiten we om het krisisbesluit van 1/7/82 in te trekken, zodat het biblioteekdekreet van 19/6/78 verder  kan worden uitgevoerd. Dit houdt in dat elke gemeente zijn eigen openbare biblioteek heeft en van de overheid voldoende middelen  krijgt om op een efficiënte manier te werken.  Op het vlak van het teaterbeleid eisen de Groenen een depolitisering van de Raad van Advies voor Toneelspeelkunst (RAT). Deze raad kan volgens ons beter samengesteld worden uit onafhankelijke specialisten. In geen geval mag de situatie ontstaan dat teaterdirekteurs moeten beslissen over de subsidies die moeten verricht worden aan eigen 'konkurrenten'.  Alhoewel van alle teatergezelschappen mag verwacht worden dat ze een gezond financieel  beleid voeren, mag het profijtbeginsel volgens de Groenen. niet de voorrang krijgen  op sociaal-kulturele kriteria. In die zin veroordelen de Groenen b.v. het feit dat o.a. het Nieuw Vlaams Theater, dat zich toelegde op uitsluitend Vlaamse kreaties, van de lijst van te subsidiëren gezelschappen werd geschrapt.  Ook ten aanzien van film en televisie  willen de Groenen eigen produkten weer kansen bieden in plaats van steeds massaal  programma's aan te kopen in het buitenland.  In het algemeen pleiten de Groenen ook voor een degelijk sociaal statuut voor auteurs, muzikanten, kunstenaars en voor een betere bescherming van b.v. auteursrechten.  Deze mensen moeten de kans krijgen om hun kreatieve talenten ten volle te ontplooien  en ten dienste te stellen van de gemeenschap.  Binnen het onderwijs moeten de artistieke vaardigheden meer benadrukt worden. Daarnaast pleiten de Groenen voor een valorisatie van het kunstonderwijs.  Voorstel 89: meer overheidssteun  voor restauratie en renovatie  van monumenten.  De monumentenzorg in België staat nog nergens. Hooguit 3.500 monumenten genieten  in België bescherming, tegenover 42.000 in Nederland. Nog steeds worden in ons land historische gebouwen zonder enige skrupules gesloopt, waardoor de kulturele nalatenschap aan onze kinderen en kleinkinderen  steeds verder ingekrompen wordt. In Vlaanderen werden hooguit 560 miljoen aan fondsen uitgetrokken voor monumentenzorg  (in Nederland voorzag men zowat 5 miljard aan betoelaging). De Groenen stellen voor om de gelden voor monumentenzorg aanzienlijk op te trekken  en bovendien restauratiekosten voor eigenaars van beschermde woningen fiskaal aftrekbaar te maken.  Het feit dat het beleid dat afgestemd is op het behoud van ons kultureel en historisch erfgoed de gemeenschap geld kan kosten, kan gekompenseerd worden door het feit dat restauratiewerkzaamheden zeer arbeidsintensief  zijn. Subsidies zouden bovendien kunnen verstrekt worden op voorwaarde dat bouwbedrijven voor deze werkzaamheden een bepaald percentage werklozen zouden mee inschakelen.  6.3. MEDIABELEID  De Groenen willen het recht op vrije meningsuiting,  zoals dat beschreven staat in onze grondwet, ook daadwerkelijk realiseren door ieder het recht op vrije toegang te verlenen  tot de instrumenten van meningsuiting,  meer bepaald de massamedia. In plaats van de media alleen beschikbaar te stellen aan kapitaalkrachtige groepen, politieke  partijen, ideologische zuilen of professionals,  willen wij aan alle burgers en verenigingen van burgers de kans geven om zich via de media tot hun medeburgers te richten. Doorheen het media-aanbod moet een kontinue en pluriforme informatieverspreiding  gegarandeerd worden. Om de kansen op een echte betrokkenheid van de bevolking op het media-gebeuren zo groot mogelijk te maken, willen de Groenen een kleinschaliger media-net en lokale initiatieven  (niet-kommerciële vrije radio's e.a.) krachtig ondersteunen.  Voorstel 90: depolitisering van de BRT.  De Groenen verzetten zich met klem tegen de sterke partijpolitieke invloed in het dagelijks  bestuur van de BRT. Het invoeren van een tweede journaal op TV-2 dat door partijgebonden  dag- en weekbladen zal gedragen  worden, is volgens AGALEV niet van aard om de politisering van de journalistiek tegen te gaan. Integendeel.  Als alternatief ijveren de Groenen naar een zo pluriform mogelijke berichtgeving op de BRT. De verschillende basisgroepen en sociale  bewegingen moeten volgens de Groenen  de kans krijgen om de publieke opinie te bereiken. De BRT moet als Informatie- en Foruminstrument ter beschikking staan van ALLE burgers en niet alleen van de politieke  partijen en hun slippendragers. Om dit mogelijk te maken moet de Raad van Beheer van de BRT samengesteld worden op basis van de sociologische realiteiten (alle groepen die in de samenleving voorhanden zijn in plaats van alleen maar enkele partijpolitieke  strekkingen). Verder moet de Raad van Beheer zich beperken tot het materiële en financiële beheer van de omroep en mag ze niet tussenbeide komen voor wat betreft de programmatie of de inhoud van de verschillende  programma's. Deze taak moet vervuld worden door een programmaraad die bestaat uit afgevaardigden van het BRT-personeel,  en uit vertegenwoordigers van de sociale, politieke, kulturele en ekonomische stromingen in ons land. Daarenboven moet gewerkt worden aan een systeem waardoor kijkers en luisteraars aktief bij het programmabeleid  kunnen betrokken worden.  Voorstel 91: blijvend verbod eter-reklame (zie ook voorstel 40). In de plaats daarvan vragen de Groenen meer zendtijd voor kritische konsumenteninformatie.  De Groenen leggen zich niet neer bij een vermeende onafwendbaarheid van de invoering  van televisiereklame. De Groenen streven veeleer naar een korrekte reglementering  van alle vormen van publiciteit. In plaats van via de massamedia andermaal kunstmatige behoeften aan te zwengelen, stelt AGALEV voor de zendtijd die daaraan zou besteed worden, te vervangen door kritische  konsumenteninformatie, verzorgd door objektieve en onafhankelijke konsumentenverenigingen.  Voorstel 92: blijvende diversifikatie  van het media-aanbod. De perskoncentratie moet doorbroken  worden door nieuwe middelen  te geven aan groepen die nu niet aan bod komen.  De Groenen menen dat kranten en tijdschriften  in het proces van de informatie-uitwisseling  een belangrijke rol blijven spelen.  De audiovisuele media mogen volgens de Groenen de andere media (boeken, kranten,  e.d.) niet in verdrukking brengen, om-  dat deze media specifieke voordelen kunnen bieden die radio en TV (b.v. door hun vluchtigheid)  ontberen.  Daarnaast vormt ook de perskoncentratie een bedreiging voor de pluriformiteit van het persaanbod. Het inhoudelijk en zakelijk aan elkaar koppelen van onafhankelijke dag-  en weekbladen brengt steeds een verlies mee in de aangeboden opiniewaaier. Maar ook de bindingen tussen persorganen enerzijds en de bedrijfswereld, kapitaalgroepen e.d. anderzijds,  vormen een aantasting van de onafhankelijkheid  van de geschreven pers. De Groenen pleiten sterk voor een onafhankelijke  pers. Bovendien moet de overheid volgens  de Groenen erover waken dat in de  samenleving alle meningen voldoende aan bod komen. Voor steunverlening moeten objektieve  kriteria opgesteld worden.  Voorstel 93: wettelijke bescherming  van het zwijgrecht voor journalisten.  De zaak Martin Coenen heeft de nood aangetoond  aan een wettelijke garantie voor journalisten van het recht om bronnen van informatie die in de pers gepubliceerd worden,  geheim te houden. Als dit recht niet uitdrukkelijk  erkend wordt, wordt het werk van veel vrijwilligersverenigingen die soms geheel  afhankelijk zijn van indiskreties om aan de nodige informatie te geraken (gezien de zwijgplicht van de ambtenaren) zo goed als onmogelijk gemaakt. De praktijk bewijst echter dat de inspanningen van deze verenigingen  en van journalisten noodzakelijk blijven, omdat de overheid of de gerechtelijke  instanties dikwijls in gebreke blijven. De Groenen menen dat dit zwijgrecht voor journalisten logisch voortvloeit uit de persvrijheid  die in ons land geldt.  6.4. WETENSCHAPSBELEID  De technologische ontwikkeling kan niet los gezien worden van de fundamentele en toegepaste  wetenschappen, die er de voedingsbodem  van zijn. Meer dan we vaak denken staat zelfs de fundamentele wetenschap ten dienste van de industriële ontwikkeling. Fundamentele wetenschap leidt weliswaar tot 'objektieve' waarheid, dat tonen de praktische  toepassingsmogelijkheden voldoende aan. Maar de kennis die ontstaat, is maar een deel van datgene wat mogelijk zou zijn. De vragen die gesteld worden, zitten dikwijls sterk ingebed in de maatschappelijke struktuur,  en meer nog is dat het geval met de financieringsbronnen  die het zoeken naar een antwoord mogelijk maken.  Daarbij komt nog de enorme macht en invloed  die het militair-industrieel kompleks laat gelden op het fundamenteel en toegepast  wetenschappelijk onderzoek. Meer dan een vierde van alle wetenschappers ter wereld  verrichten militair onderzoek. Veel andere  wetenschappers werken bovendien via  indirekte onderzoeksprojekten voor de militairen.  Deze research is primair op destruktieve  doeleinden gericht. Slechts heel uitzonderlijk komen er ook nuttige nevenprodukten  uit voort. Maar in elk geval blijven een groot aantal maatschappelijke vragen en behoeften van onderzoek verstoken, omdat militaire en industriële  belangengroepen er geen boodschap  aan hebben. (Vergelijk bijvoorbeeld de researchinspanningen voor kleinschalige zonne-energie met deze voor de nukleaire technologie.) Overeenkomstig hiermee wordt ook het onderzoek in de sociale wetenschappen ondergewaardeerd.  De Groenen pleiten voor een verruiming van het wetenschapsobjekt. Dit betekent dat (maatschappelijk belangrijke) onderzoeksvragen  die nu niet aan bod komen binnen de moderne wetenschappen een plaats moeten krijgen. Hetzelfde geldt voor wetenschapsdomeinen  die op dit moment minder aandacht  krijgen, bijvoorbeeld de akupunktuur, de homeopatie. De redenen waarom beide nu niet of minder aan bod komen, kunnen zeer uiteenlopend zijn: omdat ze niet gesteund worden door bepaalde belangengroepen,  omdat ze niet passen binnen de maatschappelijke struktuur waarin de huidige  wetenschap ingebed is, omdat ze niet in de lijn liggen van de overheersende ideologieën,  enzovoort. Voorwaarde voor deze verruiming van het wetenschapsobjekt is dat het fundamenteel onderzoek in elk geval onafhankelijk  moet zijn van de sponsoring door producenten en belangengroepen. In het algemeen moet er een open houding bestaan ten aanzien van nieuwe maatschappelijke  vragen en nieuwe invalshoeken m.b.t. een gegeven problematiek. Net zoals de huidige wetenschapsbeoefening  sterk in een bepaalde richting gedreven wordt, is ook vooral de analyserende benadering  aan bod gekomen en veel minder de holistische benadering. (Met analyserende benadering wordt bedoeld dat de werkelijkheid  wordt bestudeerd door ze in steeds kleinere  deeltjes op te splitsen. De holistische benadering daarentegen bestudeert het geheel  en niet geïsoleerde delen.) Zo krijgt vooral het onderzoek naar de behandeling van kanker aandacht, en veel minder het onderzoek  dat het kompleks van oorzaken bekijkt.  Zo wordt het effekt van elk nieuw pesticide op het milieu en de gezondheid afzonderlijk  bekeken en niet het globale effekt van chemicaliën in onze omgeving. Wij onderschatten  de moeilijkheidsgraad niet om tot een wetenschappelijk verantwoorde holistische  benadering te komen. Een wederzijdse  aanvulling van een analyserende en een holistische benadering zou evenwel de huidige eenzijdigheid kunnen doorbreken. Tenslotte moet nog iets gezegd worden over de zogenaamde 'waardenvrijheid' van de wetenschap.  Tegenover de maatschappelijke bepaaldheden van de fundamentele (eksakte)  wetenschappen staat meestal de opinie  van de wetenschapper die zijn bedrijvigheid als neutraal en waardenvrij, als de enig mogelijke vorm van wetenschapsbeoefening ervaart. De link met bepaalde maatschappelijke  opties wordt niet of onvoldoende duidelijk  gelegd. Ook de Groenen pleiten niet voor 'waardenvrije' wetenschap. Wel is ons streefdoel:  (1) dat de fundamentele wetenschapper duidelijk  zou weten en kiezen in welke maatschappelijke  opties zijn werk kadert;  (2) dat de keuze om bepaalde vormen van wetenschappelijk onderzoek te steunen in eerste instantie bij de bevolking zou liggen of bij haar demokratische vertegenwoordigers,  en niet bij industriële of militaire belangengroepen.  Voorstel 94: heroriëntering van  het wetenschappelijk onderzoek naar sociale en ekologische  noden.  Zowel de overheid als de privé-sektor investeren  belangrijke bedragen in toegepast onderzoek. De privé-sektor neemt in België zowat 60% van het research-budget voor zijn rekening. Naast het onderzoek aan de universiteiten en in de eigen onderzoeksinstellingen  geeft de overheid subsidies aan bedrijven via IWONL, Fonds voor Prototypes,  sektoriële programma's enzovoort. Ook fiskale stimuli (belastingvrijstellingen, versnelde afschrijvingen) worden toegepast. Vermits het doel van het onderzoek hier wel duidelijker kan omschreven worden, kan de overheid ook kriteria hanteren. T.a.v. het eigen onderzoek moet de overheid haar research-inspanningen richten op maatschappelijke behoeften die via de industriële  produktie niet of onvoldoende aan bod komen. De algemene doelstellingen van het onderzoeksveld zouden in het parlement moeten goedgekeurd worden. Daaruit moeten  dan kriteria afgeleid worden waaraan overheidsresearch zou moeten beantwoorden.  De Groenen zullen hier ijveren voor kriteria als: milieu- en grondstofvriendelijke technologie, ekologische landbouwmetoden en emanciperend sociaal onderzoek. Een minimum-eis op korte termijn is dat minstens  een redelijk deel van de onderzoeksgelden  in deze zin georiënteerd worden. Gelden voor onderzoek dat rechtstreeks en uitsluitend voor militaire toepassingen bestemd is, moeten geblokkeerd worden. T.a.v. het onderzoek in de privé-sektor moet de overheidssteun selektiever aangewend worden, namelijk alleen voor onderzoek dat duidelijk aan de gestelde kriteria beantwoordt.  Research binnen het bedrijf kan moeilijk aan allerlei kontrolemaatregelen onderworpen  worden, wel zal er een zekere spontane heroriëntering plaatsvinden door o.m. een produktpolitiek, een energiepolitiek,  enzovoort, waarbij bedrijven ook kommercieel belang zullen krijgen bij milieuvriendelijke, energiebesparende, arbeidsintensieve, enzovoort produkten.  DEMOKRATIE  VOOR EEN  ECHTE DEMOKRATIE  VANUIT DE BASIS  De Groenen streven naar een demokratische  samenleving waarin iedere burger volwaardig aan bod kan komen. Het is voor ons uitermate belangrijk dat ieder burger daadwerkelijk de kans krijgt om zijn politieke rechten te laten gelden, en dat ieder kan deel hebben aan het beleid dat mee zijn leven bepaalt.  Daarom streven wij in de eerste plaats naar een verruiming en verfijning van de bestaande demokratische instellingen die momenteel verstard zijn en veel te centralistisch georganiseerd zijn. De politieke  beslissingsorganen moeten voor iedereen toegankelijk worden gemaakt, zodat er niet langer over de hoofden van de mensen heen beslist wordt. Omdat wij op alle nivo's weer de mensen aan de basis  (in de lokale gemeenschappen, de direkt  betrokkenen) willen laten beslissen, spraken wij van de basisdemokratie als één van onze belangrijkste doelstellingen. De staatshervorming van 1980 heeft de kans op zo'n 'groene demokratie' kleiner dan ooit gemaakt: de gewestvorming leidt integendeel tot meer ondoorzichtigheid, tot immobilisme, tot partijpolitisering van de grondslagen van de rechtsstaat, tot het onvermogen de belangrijkste problemen  op te lossen...  De afstand tussen politiek en burger is groter dan ooit geworden: basisgroepen komen op voor een beter leefmilieu, voor een vredesgericht buitenlands beleid, een open en inspraakgerichte demokratie, radikale sociaal-ekonomische hervormingen...  en de politiek blijft twisten over  benoemingen, kommunautaire kwesties...  Het streven naar een open, dynamische  en demokratische samenleving heeft plaats gemaakt voor paternalisme, verzuiling,  volmachten, ...  Een basisdemokratische samenleving  is integendeel een samenleving  waarin de partijpolitiek en de verzuiling niet langer het maatschappelijk  leven overwoekeren. Naast de konkrete initiatieven die we reeds voorstelden om tot ontzuiling te komen  in de gezondheidszorg, het onderwijs,  het kultuur- en mediabeleid, willen de Groenen ook ingaan tegen de wildgroei  van politieke benoemingen, het politiek  dienstbetoon (dat de gewone sociale hulpverlening in de verdrukking brengt), de verborgen vormen van partijfinanciering,  de loodzware kabinetten, de belangenverstrengeling...  De Groenen pleiten voor een demokratisch  federalisme, dat de kulturele verscheidenheid  erkent en respekteert en waarin alle beslissingen genomen worden door beslissingsorganen zo dicht mogelijk bij de plaatselijke bevolking of de betrokkenen.  De Groenen wijzen het kommunautaire  opbod tussen de gemeenschappen  met klem van de hand. Wij pleiten daarentegen voor een meerpolig federalisme  dat duidelijk gebaseerd blijft op solidariteit tussen de geledingen en openheid  en inspraak voor de burgers. Wij  weigeren mee te werken aan projekten die de staat willen hervormen enkel en alleen door het Belgisch centralisme te vervangen door een nog strakker Vlaams of Waals centralisme, dat wars is van elke solidariteit. Federalisme moet integendeel leiden tot meer autonomie voor de basis en meer solidariteit.  Een basisdemokratische ordening van de samenleving moet ook op het ekonomisch vlak gestalte krijgen. Dit kan door een decentralisatie van de produktie en de verdeling van goederen en diensten en door een demokratisering  van het bedrijfsleven. De Groenen  willen ook meer autonome vormen van produktie stimuleren binnen kleinschalig  georganiseerde bedrijfjes en koöperatieven en binnen vormen van informele  zelfvoorziening.  Tenslotte pleiten de Groenen voor meer rechten voor jongeren in onze samenleving,  voor een verdere emancipatie van mannen en vrouwen uit de hen beklemmende  klassieke rolpatronen en voor een volwaardige integratie van de gastarbeiders  in ons land. Dit vanuit het fundamentele  uitgangspunt dat iedereen, ongeacht leeftijd, sexe (of seksuele voorkeur),  nationaliteit of huidskleur in onze samenleving volwaardig aan bod moet kunnen komen en alle kansen moet krijgen  om de eigen persoon volgens eigen inzicht en overtuiging zo goed mogelijk tot ontplooing te brengen.  7.1. VOOR EEN VERRUIMDE EN VERFIJNDE DEMOKRATIE  Onze politieke demokratie zit in een zware krisis. Het beginsel van de demokratische vertegenwoordiging is verstrikt geraakt in vormen van centralisme, burokratie en belangenverstrengeling.  De politiek wordt bepaald  door belangengroepen en specialisten. Inspraak vanuit de basis, laat staan een aktieve  deelname van gewone mensen aan het beleid dat hen aanbelangt, blijkt meestal onmogelijk  te zijn. Verkiezingen zijn nog slechts een schijnvertoning, een geruststellend  ritueel: de demokratie is tot een schijndemokratie  geworden.  De Groenen zetten zich radikaal af tegen hen die in deze toestand berusten of zelfs het laatste restje demokratie willen opheffen (b.v. door met volmachten te gaan regeren). Wij willen het wagen, om juist in deze krisisissituatie,  te kiezen voor een VERRUIMING en een VERFIJNING van de demokratie; wij zijn duidelijk niet voor minder, maar voor meer demokratie!  Allereerst willen we de bestaande demokratie  verruimen tot een basisdemokratie,  die ieder mens persoonlijk aan het woord laat komen. De Groenen durven nog te geloven in het gezonde verstand  en de zin voor alternatief bij de gewone  mensen. Wij aanvaarden niet dat politici hun kiezers als kleine kinderen behandelen die hoogstens vatbaar zijn voor simpele gevoelsargumenten  of geraffineerde verleidingskampagnes.  De demokratische besluitvorming aan de basis  is maar mogelijk binnen een gedecentraliseerde  struktuur: de beslissingen moeten zo dicht mogelijk bij de belanghebbenden getroffen worden. Daarom opteren wij voor een model van integraal federalisme. Hiermee  bedoelen we konkreet dat aan de laagste beslissingsnivo's (die het dichtst bij de bevolking liggen, b.v. de buurt, het wijkkomitee)  zoveel mogelijk bevoegdheden en werkingsmiddelen moet gegeven worden. Men mag slechts die beslissingen op hogere nivo's overlaten die op het lagere nivo echt niet kunnen behandeld worden.  Tegelijk willen we de huidige demokratie  ook verder verfijnen. De demokratische  instellingen moeten volgens ons sociale instrumenten zijn die door alle burgers, en speciaal ook door de minst bedeelden kunnen gehanteerd worden.  Iedere burger moet zijn stem kunnen laten horen, moet kunnen deelnemen aan de politieke besluitvorming. Dit moet ook mogelijk  zijn in de perioden tussen de verkiezingen!  De overheid heeft dan ook steeds een voorlichtingsplicht:  de burgers moeten op een ernstige manier geïnformeerd worden zodat ze een oordeel kunnen vellen over zaken die  ook hen aanbelangen.  Principieel eisen we ook dat het partijgericht stemmen meer en meer zou vervangen worden  door een inhoudelijk of tematisch stemmen  (b.v. niet voor of tegen de CVP, maar voor of tegen de nieuwe kernraketten) en dat alle vormen van vertegenwoordiging zoveel mogelijk zouden aangevuld worden door vormen van direkte demokratie (b.v. door referenda  met reële beslissingsmacht).  Het uiteindelijk doel van een verfijnde en verruimde demokratie moet erin bestaan om het informeel netwerk van maatschappelijke relaties tussen mensen, groepen en gemeenschappen  zoveel mogelijk vrij spel te laten. De overtollige staatsbemoeienis moet op alle nivo's teruggedrongen worden om ruimte te laten voor meer natuurlijke 'samen-levings'verbanden.  De Groenen willen in de eerste plaats de samenhorigheid  in buurten en wijken, binnen kerngezinnen en uitgebreide gezinnen, binnen  koöperaties en vrije verenigingen opnieuw  alle kansen geven.  Voorstel 95: een wet openbaarheid  van bestuur.  Een eerste en belangrijke voorwaarde voor een demokratische samenleving waarin de burger volwaardig kan participeren, is een algemene openbaarheid van bestuur. Deze openbaarheid moet in de grondwet worden ingeschreven.  De beperkingen op deze openbaarheid moeten  nauwkeurig en beperkend worden omschreven  (bescherming van het privé-leven). Alle dokumenten die met het bestuur te maken  hebben, moeten voor alle burgers, zonder  enige voorwaarde ter inzage zijn. Ook alle vergaderingen van gemeenteraden, parlementen, ...  moeten voor het publiek vrij toegankelijk zijn.  Daarnaast behoort het tot de taak van de overheid bepaalde informatie uit eigen beweging  aktief te verspreiden. De regeling zoals  deze nu bestaat (mededeling van de regering op radio en tv) is daarvoor in het geheel  niet geschikt, maar een onafhankelijke dienst moet belast worden met het opmaken, verspreiden... van de informatie van de overheid.  Voorstel 96: een verbod op politieke  kumulatie.  Een echte demokratie streeft naar het spreiden  van bevoegdheden en verantwoordelijkheden  over velen. Een parlementslid bijvoorbeeld kan, wanneer hij of zij ook in de gemeenteraad zetelt, in een moeilijk parket  raken bij belangenkonflikten tussen de centrale overheid en de lokale gemeenschap en zal ook praktisch minder tijd hebben om beide mandaten tenvolle uit te oefenen.  De Groenen vragen een verbod van welke kumulatie van politieke mandaten dan ook. Een gemeenteraadslid kan in principe niet tevens in het parlement of de provincieraad zetelen, enz...  Evenmin kan een politiek mandataris een bestuursfunktie uitoefenen in de door de gemeenschap  betoelaagde vereniging: ook hier zou een ongezonde belangenverstrengeling optreden. Daarenboven eisen de Groenen dat van alle politieke mandatarissen zou bekend  gemaakt worden over welke inkomsten zij beschikken, en welke de oorsprong daarvan  is, en in welke raden, kommissies, beheerraden, ...  zij zetelen.  Voorstel 97: het statuut van de politieke partijen wettelijk regelen.  Politieke partijen zijn belangrijke aktoren in de samenleving: zij hebben een zeer grote invloed  op de besluitvorming en op hetgeen in onze samenleving gebeurt. Voor de burgers  zijn partijen tevens belangrijke instrumenten  langs dewelke zij de mogelijkheid hebben aan het beleid deel te nemen. Partijen  hebben echter de slechte gewoonte zich bezig te houden met alles en nog wat, en vooral met dingen waar zij zich niet hoeven mee bezig te houden (dienstbetoon, benoemingen, ... )  De Groenen vragen daarom dat het statuut van de politieke partijen wettelijk zou worden  geregeld. In deze regeling dienen bepalingen  te worden opgenomen betreffende de taken van de partijen, minimale interne demokratie,  de financiering van de partijen, een reglementering van de wijze waarop verkiezingskampagnes  worden gevoerd en gefinancierd.  Voorstel 98: de stemplicht vervangen  door een stemrecht.  Om de x tijd moeten alle kiezers naar de stembus, of ze het nu willen of niet. Een demokratie  waarin niemand verplicht is te stemmen, maar wel voor iedereen de mogelijkheid  bestaat, zal de kiezers aanzetten tot een meer bewuste keuze, en zal de partijen ertoe nopen de burgers tot stemmen te motiveren,  hetgeen de eerlijkheid van de verkiezingen  enkel kan ten goede komen.  Voorstel 99: het inschrijven van het volksreferendum in de grondwet.  Om de direkte demokratie op alle nivo's zoveel  mogelijk te verzekeren, willen de Groenen het recht inschrijven in de grondwet om een volksreferendum met reële beslissingsmacht  te organiseren op elk nivo (in de gemeente,  de provincie, het gewest, nationaal). De Groenen gaan ervan uit dat als de bevolking  verantwoordelijk genoeg wordt geacht om zich bij verkiezingen over een hele reeks van beleidsmaatregelen tegelijk uit te spreken,  maar haar onmogelijk onbevoegd kan verklaren om over één enkel onderwerp haar mening kenbaar te maken en een beslissing te forceren. Het initiatiefrecht om een referendum  uit te lokken moet principieel open staan voor alle burgers mits aan bepaalde voorwaarden voldaan wordt (aantal handtekeningen  naargelang het nivo waarvoor men een referendum aanvraagt, e.d.). Bepaalde  materies kunnen niet via referenda beslist worden (belastingen, grensafbakening).  Als eerste initiatief in die zin eisen de Groenen  een referendum over de plaatsing van kernraketten op Belgisch grondgebied.  Voorstel 100: strukturele en financiële  doorzichtigheid van alle publieke en semi-publieke organisaties en van alle betoelaagde  privé-organisaties.  Strukturele ondoorzichtigheid werkt verstarring  in de hand en remt mogelijke vernieuwingen  af. De gewone man voelt zich machteloos tegenover het onontwarbare machtskluwen dat zijn leven mee bepaalt en wordt uiteindelijk apatisch: je kan er toch niets aan veranderen... het zijn toch allemaal  zakkenvullers ... Meer duidelijkheid leidt tot meer verantwoordelijkheid  en biedt ook meer edukatieve  mogelijkheden. In die zin wijzen de Groenen op de voorlichtingsplicht van de overheid. Ons stelsel van sociale en minimumuitkeringen  b.v. is zo kompleks en stelt zoveel administratieve eisen, dat duizenden gezinnen en alleenstaanden nog steeds door de mazen van het net vallen. Financiële doorzichtigheid is dan weer een eerste voorwaarde  als men tot een rechtvaardige politiek  van inkomensherverdeling wil komen. De gevestigde machten verdedigen de bestaande ondoorzichtigheid, omdat zij daar alle belang bij hebben (verborgen vormen van korruptie en belangenversmelting). In onze moderne informatika-maatschappij is echt relevante informatie (informatie die reële kansen biedt op inspraak en verandering)  uiterst schaars. Meer teleteksten zullen  hier niets aan verhelpen, als de politieke wil blijft ontbreken om de burger terdege te informeren.  Voorstel 101: herwaardering van het parlementair werk.  Er worden steeds meer bevoegdheden toegekend  aan de technokratisch beter uitgeruste  regeringsinstanties en de centrale administraties. De rol van direkt verkozen lichamen als kamer en senaat wordt herleid tot die van één drukkingsgroep temidden van vele. De reële macht ligt bij partijbesturen  (partikratie), bij grote ondernemingen,  bij beroepsorganisaties, vakbonden, het  Verbond van Belgische Ondernemingen, het Vlaams Ekonomisch Verbond, enz.  Vele diskussies van algemeen maatschappelijk  belang (b.v. het afsluiten van techonologie-akkoorden) worden gevoerd door regering en afvaardigingen van de sociale  partners. Reële inspraak van de gehele bevolking is daardoor een fiktie geworden. De doorzichtigheid van de traditionele wetgevende  organen (kamer en senaat: waar alle wetsontwerpen en debatten openbaar zijn) is meer en meer vervangen door een technokratische besluitvorming binnen ministerkomitees  of ondoorzichtige parastatalen.  Vooral de inflatie van ministeriële kabinetten  loopt volgens de Groenen de spuigaten uit. Op deze manier is men erin geslaagd een verdubbeling van de administratie tot stand te brengen. De Groenen menen dat elk minister  slechts enkele persoonlijke medewerkers  tot zijn beschikking moet krijgen en dat daarnaast de band met de ministeries terug nauwer moet aangehaald worden. Daarnaast  moeten de parlementairen die het beleid van de regering moeten kontroleren meer personeel  en werkingsmiddelen krijgen. Enkel op die manier kan een betere werking van de demokratie  verzekerd worden. De kontrole van het parlement op de regering  moet volgens de Groenen versterkt worden.  Dit kan b.v. door de kontrole van het Rekenhof op een deel van de gedane uitgaven te vervangen door een visum vooraf op alle uitgaven. Het Hoog Comité van Toezicht waarmee de administratie zichzelf kontroleert,  moet overgeheveld worden van de diensten van de eerste minister naar het parlement.  Ook het Planbureau moet onder het parlement resoneren en moet zijn deskundigheid  ten dienste van de hele gemeenschap stellen. Ten slotte moet een parlementaire ombudsdienst opgericht worden waar alle burgers terecht kunnen wanneer om het even welke overheid hun rechten niet nakomt.  Voorstel 102: herwaardering van de openbare amtenaar; spreekplicht  i.p.v. zwijgplicht voor ambtenaren.  De openbare ambtenaar kan volgens ons, op alle nivo's van de samenleving, in dienst van de burgers en van de demokratie, een centrale  rol spelen. Als zijn onafhankelijkheid van politieke partijen en belangengroepen gegarandeerd kan worden, zal hij zichzelf en zijn funktie meer kunnen achten en zullen ook de burgers hem leren respekteren. Ook hier moet dus de scheiding van de machten hersteld worden. Door het openbaar ambt bovendien zoveel mogelijk te decentraliseren,  zal de ambtenaar ook dichterbij de burgers komen te staan waarvoor hij verantwoordelijk  is. Een meer persoonlijke en vertrouwelijke  relatie met de ambtenaar kan in vele gevallen de anonieme dienstverlening van de verschillende burokratische en dikwijls  van de burger, doorbreken. Gezien de gemeenschap recht heeft op de informatie waarover de ambtenaren beschikken,  pleiten de Groenen voor een spreekplicht  in plaats van een zwijgplicht voor ambtenaren.  In samenhang met het voorgaande dient ervoor  gezorgd dat alle ambtenaren op alle nivo's aangeworven worden en bevorderd worden volgens strikt objektieve kriteria. Alle aanwervingen dienen te gebeuren na vergelijkende eksamens, ingericht door het Vast Wervingssekretariaat.  Ook de tijdelijke of vervangingsbetrekkingen  kunnen enkel worden toegewezen na een vergelijkende proef. Alle mechanismen (primo nominantus, BTK'ers...) die het mogelijk  maken deze regeling te omzeilen, moeten  uit de wetten, dekreten en besluiten worden gehaald. Deze regeling geldt eveneens  voor het personeel van de parastatalen.  Naast het centrale Vast Wervingssekretariaat voor het personeel van de centrale overheden  dienen provinciale afdelingen van deze dienst te worden opgericht, waarlangs provincies en gemeenten hun aanwervingen dienen te laten verlopen. De uiteindelijke beslissing tot aanwerving gebeurt door de bevoegde overheid, mits de resultaten van de vergelijkende proef zijn openbaar gemaakt.  Vanaf de vijfde dag na de proef (minstens 10 dagen voor de beslissing), tot 40 dagen na de beslissing dienen alle resultaten  van de vergelijkende proef voor alle belanghebbenden  ter inzage te zijn. Ook voor de bevorderingen geldt een gelijkaardig  systeem. De enige kriteria bij bevordering  kunnen zijn: ancienniteit en vergelijkende eksamens. Het beoordelingssysteem  zoals het nu bestaat (en dat arbitrair is) moet worden afgeschaft.  7.2. MEER AUTONOMIE VOOR DE GEMEENTEN  Als Groenen zijn we voor een federale opbouw  van de samenleving van onder naar boven toe. Decentralisatie is een noodzakelijke  voorwaarde voor een meer persoonsgerichte  demokratie. Ons ideaal van basisdemokratie  moet dan ook in de eerste plaats waar gemaakt worden op gemeentelijke schaal. Om dit mogelijk te maken, moet er echter veel veranderen, ook in de nationale en gewestelijke besluitvorming.  Voorstel 103: heropdeling van mastodont-fusiegemeenten. Bevordering  van de federatie van gemeenten.  Gemeenten moeten groot genoeg zijn om ekonomisch en ekologisch leefbaar te zijn. Anderzijds mogen gemeenten volgens de Groenen geen onoverzichtelijke agglommeraten  vormen die totaal willekeurig zijn samengesteld (zonder rekening te houden met de plaatselijke bevolking, met bestaande  buurten en wijken). De Groenen blijven zich verzetten tegen mastodont-fusiegemeenten  zoals veel-te-groot-Antwerpen of -Gent. De Groenen vragen een heropdeling van te grote fusies in kleinere gemeenten. De Groenen pleiten evenzeer voor solidariteit  tussen verschillende gemeenten of wijken, maar niet ten koste van de gemeentelijke  autonomie. In monsterachtige fusiegemeenten  als Antwerpen gaat de centralisatie  van het bestuur duidelijk ten koste van de bereikbaarheid voor gewone mensen. Bovendien  worden demokratische inspraak en participatie op dergelijke grote schaal gewoon  een lachertje. De oplossing is niet het installeren van vormen van schijndecentralisatie  zoals de distriktsraden. De Groenen menen dan ook dat in een aantal  gevallen de centralistische fusie-gedachte  moet opgegeven worden en vervangen door de idee van een federatie van gemeenten.  Voorstel 104: het kiesstelsel moet worden gedemokratiseerd.  Het huidige kiesstelsel op gemeentelijk vlak (Imperiali) bevoordeelt in grote mate de grote  politieke formaties. Dit stelsel moet worden  vervangen door het Deense stelsel dat de evenredigheid veel beter benadert.  Voorstel 105: meer autonomie voor wijken en buurten.  Ook voor de fusie waren verschillende gemeenten  te groot om inspraak vanuit alle deelgebieden van de gemeente mogelijk te maken. Als Groenen ijveren we voor meer autonomie voor wijken en buurten. Verschillende bevoegdheden die nu door de gemeente waargenomen worden, zouden kunnen overgelaten worden aan buurt- en wijkraden (liefst zo dicht mogelijk aansluitend  bij reeds bestaande wijkkomitees of buurtwerkingen, op voorwaarde dat deze ook echt demokratisch gestruktureerd zijn). We denken dan b.v. aan beslissingen inzake ruimtelijke ordening, beheer van natuur- en kultuurpatrimonium, verkavelingen, sporten kultuurleven, bejaarden- en gehandikaptenzorg,  enzovoort.  Ook hier geldt dus weer het principe dat wat op een lager nivo (zo dicht mogelijk bij de bevolking) kan gebeuren, daar ook moet gebeuren.  De gemeente(raad) behoudt dan een beperkte  maar een reële bevoegdheid: een koördinerende  funktie op gemeentelijk vlak en een bemiddelende funktie op het vlak van de samenwerking tussen verschillende gemeenten,  tussen de gemeente en hogere overheden...  Voorstel 106: de gemeente moet het beslissingsnivo zijn voor alle gemeentelijke materies; alleen  een beperkt aantal duidelijk omschreven bevoegdheden, die de invloedssfeer van de gemeenten  overstijgen, mogen overgedragen  worden aan een hoger beslissingsnivo.  Meer autonomie voor de gemeente, laat staan voor wijken of raden, blijft een mooie wensdroom, als de huidige gemeentewet niet wordt aangepast. De vaagheid van de term 'gemeentelijke belangen' in die wet en de voortdurende bemoeizucht van de nationale  overheid in de gemeentelijke politiek, tonen duidelijk aan dat een autonoom lokaal  bestuur op dit moment een pure fiktie is. De macht zit gecentraliseerd in Brussel, in grote ministeriële kantoorgebouwen, waar men ver van de plaatselijke bevolking en zonder enige kennis van de plaatselijke omstandigheden,  blindweg beslist over personen en hun omgeving: Als Groenen zetten we ons radikaal af tegen deze vormen van abstrakt burokratisch bestuur. Wij eisen een konkreet  beleid dat rekening houdt met reële, personen en hun noden. Dit kan enkel op kleinere schaal.  Door het gemeentelijk belang ondergeschikt te maken aan een vaag gehouden 'algemeen belang', trekt de nationale overheid gemeentelijke  bevoegdheden naar zich toe (b.v. door de wet op de ruimtelijke ordening). Zo bewijst  ze steeds weer haar centralisatiedrang. Op dit moment is de gemeente op haast geen enkel domein de enige bevoegde instantie. Inzake gemeentebelastingen of gemeentebegroting  moet men steeds om 'advies' gaan aankloppen bij de bestendige deputatie: als een stout kind dat op het matje wordt geroepen.  De Groenen willen daarom de nodige initiatieven  nemen om naast de huidige, minimaal  ook de volgende bevoegdheden voor de gemeenten te laten inschrijven in de grondwet:  - de zorg om het kleuter- en basisonderwijs;  - de eerstelijnsgezondheidszorg; - de verkeersveiligheid;  - de voor- en naschoolse aktiviteiten en vorming;  - de biblioteken, diskoteken, ... - welzijnszorg  - basisedukatie.  Voorstel 107: meer financiële autonomie voor de gemeenten; minstens 20% van de rijksbelastingen  moet in het Gemeentefonds  gestort worden.  Zelfs een perfekte wetgeving kan de gemeentelijke  autonomie niet garanderen, als er niets veranderd wordt aan de financiële afhankelijkheid  van de gemeente van subsidiëring  door:  - het gemeentefonds;  - staats en provincietoelagen;  - tal van sociale uitkeringen die van bovenuit  verzorgd worden.  Opteren voor basisdemokratie betekent ook kiezen voor subsidiëring van onderuit. Vooral  de gemeente heeft het recht belastingen te heffen om tegemoet te komen aan algemene  noden van haar bevolking. Wettelijk kan voorzien worden welk deel van deze gelden moet overgeheveld wordt naar de hogere beslissingsnivo's. Maar het initiatief gaat principieel uit van de gemeente, niet van de nationale overheid.  Het is voor ons dan ook onaanvaardbaar dat  de huidige overheid de betoelaging via het Gemeentefonds steeds verder afroomt en zo haar schulden afwentelt op de gemeenten. Er wordt nog slechts 7,65% van de rijksbelastingen  in het Gemeentefonds gestort. En we hebben het even moeilijk met het feit dat gemeenten moeten gaan bedelen bij de provincie of de staat om toelagen los te krijgen  voor openbare werken. Op deze wijze worden gemeentelijke beslissingen  grotendeels ontkracht door lange en ingewikkelde aanvraagprocedures, willekeur  van hogerhand, of ontoelaatbare bedilzucht  van de instanties die het geld moeten voorschieten.  Voor de direkte toekomst eisen we in elk geval  dat men een grote financiële autonomie zou inbouwen, door de gemeenten voldoende  garanties te geven over de financiële middelen  die tot hun beschikking staan. Dit kan b.v. door het aandeel van het Gemeentefonds  in de rijksinkomsten aanzienlijk  te verhogen of door de mogelijkheid tot afkeuring van door gemeentelijke overheden aangevraagde werkingstoelagen fel te bemoeilijken.  Uiteindelijk echter moeten de rollen omgekeerd  worden en moeten de gemeenten mee gaan beslissen over de betoelaging van de hogere  overheid.  Voorstel 108: herwaardering van de gemeenteraad en van gemeentelijke  advieskommissies.  Het heeft geen zin te streven naar gemeentelijke  autonomie, als deze autonomie in handen valt van een kleine beslissingskern: het kollege van burgemeester en schepenen. De gemeenteraadszittingen zijn in de meeste gemeenten herleid tot het meerderheid-tegen-minderheid  goedkeuren van het door het kollege voorgestelde beleid. We stellen dan ook vast dat vele beslissingen  individuele belangen dienen, en het belang van de betrokken bevolkingsgroep gewoon negeren. In een echte basisdemokratie  zou dat niet mogelijk zijn!  De gemeenteraad moet voor de Groenen weer de plaats worden waar over alle belangrijke  problemen kan gepraat en beslist worden,  op basis van een recht tot inzage voor alle raadsleden van alle dossiers voor alle belanghebbenden (dus ook inspraak van niet-verkozenen).  Naast de gemeenteraad zouden per tema (van de begroting b.v.) ook kommissies kunnen  opgericht worden waarin gemeenteraadsleden  van de meerderheid en van de oppositie, maar ook niet-verkozenen (b.v. vertegenwoordigers van wijkraden, leefmilieugroepen,  konsumentenverenigingen, zelfhulpgroepen, enz.) zouden kunnen bijeenkomen.  In sommige gemeenten bestaan  op dit moment reeds dergelijke kommissies voor ruimtelijke ordening. De reële bevoegdheden  van deze kommissies zouden echter danig uitgebreid kunnen worden.  Voorstel 109: afschaffing van gemengde interkommunales en demokratisering van zuivere interkommunales. Op langere termijn moeten de interkommunales  vervangen worden door koöperaties van gemeenten.  De Groenen staan zeer kritisch ten overstaan van de interkommunale maatschappijen die over de gemeentegrenzen heen bepaalde diensten van algemeen nut (b.v. voorziening van water of elektriciteit) verzekeren. Niet omdat wij de samenwerking tussen verschillende  gemeenten in vraag willen stellen, maar wel omdat in de praktijk gebleken is dat de interkommunales dikwijls afbreuk doen aan de gemeentelijke autonomie en bijna  steeds ontkomen aan de demokratische kontrole van de bevolking. Vooral op de 'gemengde'  interkommunales (waaraan zowel de gemeentelijke overheden als partikulieren  deelnemen) hebben de meeste gemeenteraden,  laat staan de bevolking zelf, geen vat. Door een relatief overwicht van de partikuliere belangen (dikwijls onlosmakelijk  verbonden met belangen van raadsleden) komt de dienstverlening van de interkommunales  dan steeds minder ten dienste van de bevolking. Het gevolg is een dikwijls asociaal  beleid van deze instellingen, die toch bij de aanvang als overheidsinstellingen bedoeld  waren. Het scherpste voorbeeld van deze asociale opstelling vinden we in de drieste ingrepen van interkommunale verenigingen  voor water, gas of elektriciteit in het geval van wanbetaling: de leidingen worden  meteen afgesloten, zonder enige konsideratie  voor de sociale omstandigheden van de persoon in kwestie of voor de tijd van het jaar. Zo werden aan kansarmen, bejaarden, doppers in volle wintertijd deze elementaire nutsvoorzieningen ontnomen.  Daarbij komt nog dat de interkommunales de trieste reputatie hebben verworven dat ze voor de gemeenten een diskreet middel zijn om zich door de bevolking te laten financieren:  de wet van 1 maart 1922 laat immers toe dat op de rug van de verbruikers gemaakte winsten kunnen overgeheveld worden naar de gemeenten. Dit misbruik moet volgens de Groenen afgeschaft worden. Gezien deze ervaringen menen de Groenen dat het beter is dat partikulieren zich niet langer mengen in het beheer van interkommunales  en dat de demokratische kontrole op de interkommunale verenigingen sterk moet verruimd worden, o.a. vanuit provincieraden.  Op langere termijn moeten interkommunales  volgens de Groenen vervangen worden door koöperaties van gemeenten.  7.3. EEN DEMOKRATISCH FEDERALISME  Voorstel 110: een meerpolig basisdemokratisch  federalisme in  plaats van een nieuw Vlaams en Waals centralisme.  De gewestvorming zoals zij in België na 1980 werd verwezenlijkt is niet langer houdbaar  of werkbaar. Zij leidt tot immobilisme, separatisme en nieuwe vormen van centralisme.  Zij maakt de instellingen nog veel ondoorzichtiger  als voorheen en leidt tot een partijpolitisering van de grondslagen van de samenleving. Zo dreigt er een nieuwe unitaire  Vlaamse staat tot stand te komen waarin  de traditionele partijen nog arroganter en met nog meer onverdraagzaamheid kunnen optreden.  De Groenen streven naar een staatshervorming  die daadwerkelijk tot meer demokratie  aan de basis kan leiden. Daarom opteren de Groenen voor het opbouwen van een federale  samenleving van onder naar boven toe. Een decentralisatie waarbij de klemtoon ligt op de herwaardering van de gemeentelijke  autonomie en bevoegdheden blijft voor ons prioritair. Vandaar dat wij pleiten voor een meerpolig, integraal en basisdemokratisch federalisme dat duidelijk gebaserd is op de solidariteit tussen de gefedereerde geledingen en op openheid en inspraak voor de burgers. De provincies zouden hierbij eventueel als uitgangspunt  kunnen dienen. In elk geval willen de Groenen bepaalde provinciale bevoegdheden  revaloriseren, op voorwaarde dat binnen de provincies een doorzichtige en op participatie gerichte werking tot stand komt.  Voorstel 111: nieuw voorstel op  basis van de door Agalev en Ecolo  ingediende verklaring tot  Grondwetsherziening: hervorming  van de Senaat tot vertegenwoordiging  van de gefedereerde geledingen.  De Groenen stellen voor de samenstelling en de bevoegdheid van de Senaat te wijzigen in aansluiting op een eventuele hervorming van de staat in de richting van een meerpolig federalisme.  De Senaat zou dan gepondereerd of paritair kunnen worden samengesteld zodat zij op een evenwichtige wijze alle gefedereerde geledingen  kan vertegenwoordigen. Uiteraard zouden ook deze 'federale senatoren' rechtstreeks verkozen moeten worden. Daarbij zou de Senaat een aantal bevoegdheden  verliezen aan de Kamer, zodat de parlementaire  procedure in nader te bepalen gevallen kan versneld worden. Anderzijds zou de 'tweede kamer' een meer specifieke funktie en werking kunnen verwerven.  Tegelijk wordt door de samenstelling zelf van de Senaat reeds een eerste vorm van overleg en bemiddeling ingebouwd tussen de gefedereerde geledingen en kunnen wellicht  omslachtige 'alarmbelprocedures' vermeden  worden.  Voorstel 112: oprichting van een Constitutioneel Hof voor de arbitrage  over zowel bevoegdheids-  als belangenkonflikten.  Volgens de Groenen moeten de bevoegdheden  van het huidige Arbitragehof verruimd worden, o.a. om ook belangenkonflikten te kunnen regelen of voorkomen. De Groenen menen zelfs dat de oprichting van een Constitutioneel Hof wenselijk is. Dit hof zou de volle bevoegdheid krijgen om niet alleen bevoegdheidskonflikten, maar ook belangenkonflikten  tussen wetten en dekreten, tussen dekreten onderling en tussen besluiten  van de Executieven onderling te voorkomen.  Dit Hof moet volgens de Groenen uitsluitend uit magistraten bestaan. Het is duidelijk dat deze bemiddelingsfunktie  noodzakelijk blijft binnen een hervorming  van de staat zoals wij die voorstellen. Ook dan zal bemiddeld moeten worden in konflikten tussen de federale instellingen en de instellingen van de geledingen enerzijds en tussen de verschillende gefedereerde geledingen  anderzijds.  Voorstel 113: behoud van de taalgrens  en van de taalfaciliteiten in de zes randgemeenten van Brussel.  De Groenen erkennen een kulturele autonomie  voor Vlaanderen en Wallonië en pleiten dan ook voor het behoud van de taalgrens. Om dezelfde reden pleiten de Groenen ook voor het handhaven van de taalfaciliteiten in de zes randgemeenten van Brussel en elders.  Brussel moet volgens de Groenen als een plurikulturele samenleving beschouwd worden.  Brussel-hoofdstad moet beperkt blijven tot de huidige 19 gemeenten, met dien verstanden  dat Haren, Neder-Over-Heembeek en Laken opnieuw afzonderlijke gemeenten worden. Al deze gemeenten en alle diensten van de provincie Brussel hebben een plurikultureel  statuut, t.t.z. alle diensten worden er verzorgd in beide landstalen. Voor iedere bevolkingsgroep die ten minste een bepaald aantal 79 van de inwoners omvat, worden taalfaciliteiten voorzien (migranten).  Voorstel 114: interne demokratisering  van de provincies.  De Groenen pleiten voor een basisdemokratische  organisatie van de provincies. Met dit voorbehoud willen we ook pleiten voor een herwaardering van de provinciale autonomie.  Zo menen we dat bepaalde provinciale  overlegstrukturen terug meer middelen moeten krijgen in plaats van nieuwe centralistische  instellingen zoals de Vlaamse Kommissie voor Ruimtelijke Ordeningen de Nationale Raad voor het Leefmilieu. De provincie zou in eerste instantie toezicht kunnen houden op alle materies die de onmiddellijke  bevoegdheid van de gemeentes overstijgen, b.v. inzake onderwijs, gezondheidszorg  of de samenwerking tussen gemeenten  in federaties van gemeenten of interkommunales.  De begroting van interkommunale verenigingen, provinciale ziekenhuizen, e.d. zou jaarlijks ter goedkeuring  kunnen voorgelegd worden aan de provincieraad.  Bovendien eisen de Groenen met aandrang een inperking van de macht van de bestendige  deputaties en ruimere bevoegdheden voor de provincieraden. De Groenen overwegen  zelfs de mogelijkheid om te gaan in de richting van een provinciaal college van gouverneur en schepenen met louter uitvoerende  bevoegdheden dat permanent verantwoording  schuldig is aan de provincieraad. De huidige hervormingsvoorstellen kunnen in die zin doorgetrokken worden. Tenslotte voorzien de Groenen ook een loskoppeling van nationale en provinciale verkiezingen om een sterkere profilering van het provinciale  nivo in de hand te werken.  7.4. DEMOKRATISERING VAN DE EKONOMIE  Niet alleen het politieke leven, maar ook het ekonomisch leven moet gedemokratiseerd worden. De gemeenschap moet volgens de Groenen voldoende kontrole verwerven op de ekonomie, op wat en hoe er geproduceerd  wordt.  De Groenen menen dat daarbij de vrije markt-ekonomie een belangrijke rol kan blijven  spelen in een 'groene ekonomie', maar wij zoeken wel naar een nieuw evenwicht tussen markt, overheid en de sektor van zelfvoorziening.  De Groenen hebben geen ideologische voorkeur voor één van de twee heersende  produktiesystemen, markt of staat. De voor- en nadelen van beide moeten van geval tot geval tegen elkaar worden afgewogen en beide moeten worden aangevuld door het uitbreiden van de mogelijkheden voor zelfvoorziening,  die in de verdrukking is gekomen in deze industriële samenleving. In verband met de vrije-marktekonomie willen  de Groenen juist de vrijheid van die markt herstellen door op te treden tegen de  oligopoliën en monopolies en tegen de politiek-ekonomische belangenverstrengeling  (gelegaliseerde en feitelijke) o.a. in interkommunales, parastatale instellingen,  e.a.  Een gecentraliseerde planekonomie wijzen de Groenen uitdrukkelijk van de hand. Onze bekommernis is om de doorzichtigheid  en het ekonomisch medebeslissingsrecht  waar te maken. Dit kan slechts in een ekonomie die zo gedecentraliseerd is als maar enigszins mogelijk is, en dat staat diametraal  tegenover een gecentraliseerde planekonomie,  waar alle beslissingen noodzakelijk  door technokraten genomen wordt. Wel is een zekere mate van planning onvermijdelijk  voor de sektoren die ook in een groene ekonomie noodzakelijk grootschalig blijven, maar ze moet zo licht mogelijk gehouden  worden en er moeten demokratische technieken voor ontwikkeld worden. Op kortere termijn zal ze grotendeels beperkt blijven tot het richten van de kapitaalsstromen  naar ekologisch en sociaal verantwoorde  projekten, door er gunstige voorwaarden  aan toe te staan.  Om de ekonomische besluitvorming demokratischer  te laten verlopen, stellen de Groenen een decentralisatie voor van de ekonomische  bedrijvigheid, vormen van echte inspraak van de werknemers binnen de bedrijven  en een verdere uitbouw van vormen van informele zelfvoorziening (produktie voor eigen konsumptie).  7.4.1. DECENTRALISATIE VAN DE EKONOMIE  In tegenstelling tot wat steeds beweerd wordt, kan een decentralisatie van de ekonomische  bedrijvigheid leiden tot een verhoogde efficiëntie. De grootschalige organisatie  van de ekonomie brengt immers dikwijls verstarring met zich mee (b.v. in zeer grote multinationals of in de Oosteuropese  planekonomieën). De schaalvergroting  en de produktie op grote schaal veroorzaken verborgen en dikwijls onmeetbare  kosten, waar nu meestal de samenleving voor opdraait, maar die eigenlijk moeten verrekend worden als bedrijfskosten: organisatie-  en infrastruktuurkosten, hoog oplopende  transportkosten, milieuvervuiling, sociale vervreemding, e.d. De Groenen pleiten daarentegen voor het hanteren van de aangepaste schaal voor elke ekonomische bedrijvigheid, d.i. de meest efficiënte en tegelijk ook de meest demokratische schaal voor een bepaalde aktiviteit.  Het is zonneklaar dat het openbaar vervoer of de post op zo groot mogelijke schaal moeten georganiseerd worden. Voor de produktie van energie of levensmiddelen is dit echter niet noodzakelijk zo. De Groenen willen overbodige transport-, handels- en distributiekosten zoveel mogelijk  vermijden, zowel op wereld- of Europese schaal, als in eigen land. Wat lokaal kan geproduceerd  worden, moet niet ingevoerd worden. Als men de echte transportkosten zou rekenen (rekening houdend met de schaarste aan energie) zou de verre aanvoer van produkten die ook in eigen omgeving geproduceerd  kunnen of verkregen worden, niet langer lonend zijn.  Voorstel 115: de transport- en importkosten moeten zoveel mogelijk  in de prijs van produkten verrekend worden; de produktie van lokale goederen voor lokale  konsumptie moet gestimuleerd worden.  Op internationaal en Europees vlak moeten handelsakkoorden afgesloten worden waardoor  de internationale vrijhandel en de internationale  afhankelijkheid eerder worden afgebouwd dan bevorderd. Deze akkoorden kunnen o.a. afgesloten worden in het kader van de UNCTAD (voor rechtvaardiger verhoudingen  met de Derde Wereld), de GATT (voor afspraken inzake douanerechten) en het IMF (voor financiële regelingen). Op nationaal  vlak kunnen maatregelen getroffen worden door het heroriënteren van ekonomische  subsidies, door het aspekt van de kwaliteit te benadrukken, enz.  Voorstel 116: steunmaatregelen ten aanzien van alternatieve bedrijven.  Alternatieve bedrijven zijn bedrijven die op milieu- en energievriendelijke wijze produceren,  bedrijven die arbeidsintensief zijn en demokratisch georganiseerd zijn. Dit soort van bedrijven ondervindt veel moeilijkheden  binnen ons huidig ekonomisch bestel dat afgestemd is op grootschalige en kapitaalkrachtige  ondernemingen (multinationals e.a.).  Om deze bedrijven meer kansen te bieden, willen de Groenen zowel op wetgevend als op fiskaal vlak maatregelen treffen:  Op wetgevend vlak: door nieuwe vennootschapsvormen  met zelfbeheer juridisch beter gestalte te geven en het sociaal statuut van koöperateurs zoveel mogelijk te verbeteren.  Financiële hulpverlening: de financiële steunverlening kan dezelfde vormen aannemen  als diegene die nu gebruikt wordt, namelijk:  - belastingvrijstellingen. Dit is momenteel de belangrijkste vorm van subsidiëring. Het bezwaar is echter dat de kosten ervan moeilijk  kunnen worden ingeschat en dat zodoende  soms dure geschenken uitgedeeld worden voor wie het weinig of niet nodig heeft. Belastingvrijstellingen kunnen vooral interessant zijn in de vorm van tijdelijke vrijstellingen van BTW en/of bijdragen voor de sociale zekerheid voor beginnende bedrijven.  - geldverschaffing, met als doel het nodige beginkapitaal te leveren, om de belangrijkste hinderpaal op te vangen van beginnende ekologische bedrijven. Dit kan gebeuren door het kapitaal zelf te verschaffen tegen gunstige voorwaarden, of onder de vorm van staatswaarborg en rentesubsidies. - in natura: het ter beschikking stellen van lokalen of andere infrastrukturen (zoals het in de voorbije dertig jaar uitsluitend voor grootschalige produktie gebeurde. Zij kregen  industrieterreinen, autowegen, havens, enzovoort, zelfs meer dan ze konden gebruiken).  De kosten ervan voor ekologische bedrijven  zullen evenwel gevoelig lager liggen, wegens de veel bescheidener eisen van deze aktiviteiten.  Naast deze traditionele steunmaatregelen zal een groene ekonomische politiek ook originele  oplossingen moeten bedenken. Nu al is er vraag naar een alternatief banksysteem, gericht op de behoeften van de ontleners en niet op de winsten van de geldbezitters. Veel ekologisch verantwoorde goederen zullen weliswaar duurzamer zijn en spaarzamer in gebruik, maar toch een stuk hoger liggen in prijs. Als we de produktie van zo'n goederen  willen stimuleren en tegelijk verhinderen  dat ze het privilege blijven van de hogere inkomensgroepen, zal de aankoop op één of andere manier moeten gefinancierd worden, bijvoorbeeld door langlopende leningen tegen een lage intrestvoet met het geld uit taksen op weinig ekologisch verantwoorde goederen.  De kriteria waaraan de te steunen bedrijven moeten beantwoorden, zijn verschillend van deze die gebruikt werden totnogtoe (hoogtechnologisch,  uitvoergericht, winstgevend, ...).  Bevoordeligd worden de bedrijven: - die kleinschalig zijn en produceren voor een plaatselijke markt waarvan zowel het produktieproces als de afgeleverde produkten  beantwoorden aan strenge ekologische  normen. Het produktieproces moet o.m. drastisch besparen op energie en grondstoffen, gebouwd zijn rond recyklage, en zoveel mogelijk milieulast vermijden; de produkten moeten een reële bijdrage leveren aan het welzijn;  - die ofwel eenmansbedrijven zijn ofwel georganiseerd zijn onder een stelsel van zelfbeheer,  zoals bijvoorbeeld koöperatieven;  - die invoervervangende produkten voortbrengen.  Een speciale inspanning dient geleverd te worden om bedrijven tot stand te doen komen die (kapitaal)goederen produceren die noodzakelijk zijn voor een groene produktie- en levenswijze, o.m. voor milieuvriendelijke  landbouwmetodes, zachte technologie,  energiebesparing, alternatieve energie en informele zelfvoorziening of autonome arbeid.  7.4.2. DEMOKRATISERING VAN DE EKONOMIE  Door decentralisatie kunnen een groot aantal  aktiviteiten dichter bij de basis plaats vinden  en dus ook makkelijker gekontroleerd worden. Een aantal aktiviteiten blijft echter noodzakelijkerwijze een grootschalige aanpak  vereisen. Om de demokratische kontrole op de belangrijkste grootschalige aktiviteiten te verzekeren, kan best overgegaan worden tot een gemeenschappelijk beheer van deze sektoren. Het is immers onverantwoord vitale  sektoren van onze ekonomie (zoals b.v. de bank- en energiesektor) over te laten aan een kleine groep van mensen met veel inkomen  of vermogen die beslissingen nemen die vooral door eigen belang zijn ingegeven en daardoor dikwijls het gemeenschapsbelang  negeren.  Op lange termijn moeten alle noodzakelijke grootschalige produktiesektoren onder het beheer van de gemeenschap gebracht worden.  De Groenen willen echter ook een andere  inhoud geven aan deze vormen van gemeenschapsbeheer dan nu het geval is. We zijn er ons wel van bewust dat een beheer  door de gemeenschap vaak slechte resultaten  oplevert. Zo stellen wij b.v. vast dat de ASLK, het Gemeentekrediet of de Nationale  Maatschappij voor Krediet aan de Nijverheid  (waarvan de direktieleden benoemd worden door de regering) zich op nationaal en internationaal vlak even produktivistisch opstellen als privé-instellingen en dikwijls even weinig rekening houden met de behoeften  van gewone mensen. Ook in de energiesektor  is reeds een sterke aanwezigheid van de overheid, zonder dat dit leidt tot een energiebeleid dat op de reële behoeften van mensen afgestemd is. De Groenen willen deze sektoren richten op de prioriteiten van een groene en sociaal-rechtvaardige ekonomie  door ze daadwerkelijk te demokratiseren.  Beheersvormen moeten ontwikkeld worden, waarbij alle belanghebbenden betrokken  worden. Dit betekent dat o.m. de inspraak van de konsumenten moet georganiseerd  worden in de produktiebeslissingen, dat de omwonenden en allen die hinder kunnen  ondervinden van een bedrijvigheid hun belangen kunnen laten gelden en uiteraard ook dat degenen die in een bedrijf werken zelf kunnen mee beslissen over hun arbeid en toekomst.  Alles moet in het werk gesteld worden om  burokratisering, verspilling en partijpolitisering  tegen te gaan.  AGALEV wil geen algemene nationalisering van de ekonomische sektoren. De Groenen verwerpen bewust en uitdrukkelijk de nationalisatie  van de produktiemiddelen. Wij willen niet het bezit van de produktiemiddelen.  Wel menen wij dat de demokratie  meer greep moet krijgen op de ekonomische  sektoren die essentieel zijn voor het voeren van een groene sociaal-ekonomische  politiek.  Voorstel 117: op korte termijn dient de gemeenschap volledige  kontrole en zeggenschap te krijgen  over de beslissingen van de  energiebedrijven en de banksektor.  Omwille van hun strategisch belang voor de samenleving moeten grote banken en energiebedrijven  op relatief korte termijn onder gemeenschapsbeheer gebracht worden. In welke mate die kontrole de vorm moet aannemen  van een vorm van gemeenschapsbezit,  hangt mee af van de bereidheid tot medewerking van de beheerders van deze ondernemingen aan een groene en sociale politiek. Bij het in gemeenschapsbezit brengen  van banken of energiebedrijven zullen de kleine aandeelhouders volledig vergoed worden.  Essentieel bij dit alles is en blijft de openbaarheid,  de doorzichtigheid en het medebeslissingsrecht  van alle betrokkenen. Aan deze voorwaarde wordt niet voldaan door de traditionele nationalisaties waarbij beheerders  vervangen worden door partijpolitieke burokraten.  7.4.3. OP WEG NAAR ZELFBEHEER  Het streefdoel van de Groenen op het vlak van de ekonomische organisatie is de realisatie  van zoveel mogelijk vormen van zelfbeheer: Ons ideaal is dus dat de werknemers  echt zelf gaan beslissen, rekening houdend met de andere betrokkenen (b.v. konsumenten van de geproduceerde goederen  of mensen die rond een bedrijf wonen). Het spreekt vanzelf dat dit ideaal van zelfbeheer  niet van vandaag op morgen kan gerealiseerd  worden. Toch willen de Groenen in die sektoren waar reeds mogelijkheden voorhanden zijn, nu al eksperimenten van zelfbeheer opzetten en ondersteunen omwille  van de ontvoogdende waarde of de voorbeeldfunktie van dit soort initiatieven. De laatste jaren hebben overigens reeds heel wat kleine koöperatieve bedrijfjes het licht gezien. Vaak werden zij opgericht door werklozen om te ontsnappen aan de uitzichtloze  werkloosheidssituatie. Volgens de Groenen moeten deze initiatieven de volle aandacht en steun van de overheid krijgen.  Deze steun moet zowel op het financiële als op het technische vlak liggen. Zeker in overheidsinstellingen  kan de overheid konkrete eisen stellen inzake de ontwikkeling van nieuwe vormen van zelfbeheer, zo b.v. in scholen, ziekenhuizen, administraties. Tenslotte kan ook in grote ondernemingen gestreefd worden naar meer zelfbeheer door een geleidelijke overheveling van zeggingsmacht  van de algemene vergadering van de aandeelhouders naar een algemene (of vertegenwoordigde)  vergadering van het personeel  of de arbeiders.  Op korte termijn willen de Groenen het streven  naar zelfbeheer konkreet gestalte geven via een optimale benutting van de bestaande inspraakkanalen. Daarbij willen we echter voor ogen houden dat we geen genoegen nemen met pseudo-gestalten van inspraak of participatie. Wij aanvaarden alleen die vormen  van medebeheer die daadwerkelijk stappen inhouden naar meer beslissingsmacht  voor arbeiders of personeel.  Voorstel 118: een onvoorwaardelijke  informatieplicht voor de werkgevers binnen de ondernemingsraad.  Binnen het kader van een echt streven naar zelfbeheer  moeten de ondernemingsraden  geleidelijk omgevormd worden tot raden waarin de werknemers de belangrijkste beslissingen nemen.  De informatieplicht mag door de werkgevers  niet langer omzeild worden. In geen geval mag de bescherming van de vertegenwoordigers  verder ondermijnd worden. Bovendien  moet de informatieplicht uitgebreid worden voor de grote multinationale ondernemingen  op Europees vlak (cfr. de Vredeling-richtlijn).  Zeker in verband met de invoer van de nieuwe  technologieën moet er een onvoorwaardelijke  informatieplicht bestaan (de voorzieningen in de technologie-akkoorden zijn voor de Groenen geenszins toereikend).  Het verkrijgen van informatie moet echter ook daadwerkelijk resulteren in vormen van medebeslissing of werkoverleg. Anders blijft de opeenhoping van de informatie steriel en krachteloos. In de komitees voor veiligheid en gezondheid moet op die manier op basis van eksakte informatie beslissingen kunnen genomen worden, niet alleen over de arbeidsomstandigheden  van de werknemers, maar ook over de zinvolheid van de geleverde  arbeidsprestaties. De Groenen gaan er immers van uit dat ook het arbeidsmilieu een leef-milieu is, waarin mensen niet alleen fysiek beschermd moeten  worden, maar ook psychisch aan hun trekken moeten komen, door zo zinvol mogelijke  arbeid en positieve werkverhoudingen.  De paritaire struktuur van de ondernemingsraad  moet geleidelijk omgevormd worden. Uiteindelijk moeten in de ondernemingsraad  volgens de Groenen enkel nog vertegenwoordigers zitten van het personeel,  van de konsumenten en van de gemeenschap  (b.v. ook de omwonenden). De faktor kapitaal als medebeslissende faktor moet geleidelijkaan afgebouwd worden.  7.4.4. NIEUWE KANSEN VOOR INFORMELE ZELFVOORZIENING  De mensen zijn in onze samenleving voor de produktie van goederen en diensten steeds, meer afhankelijk geworden van loonarbeid in privé- en overheidsdienst. De Groenen willen echter de autonome produktie, het produceren voor eigen verbruik, terug nieuw leven inblazen. Door een aantal dingen terug voor eigen rekening, autonoom voort te brengen, verwerft men als individu terug meer onafhankelijkheid ten aanzien van het ekonomisch systeem en verkrijgt men meer beslissingsrecht omtrent het soort van goederen en diensten dat men wenst. Konkrete voorstellen om deze zelfvoorziening  te bevorderen, kunnen we moeilijk aangeven, omdat dit nu juist ieders persoonlijke  verantwoordelijkheid is. Wel kan men  van overheidswege een aantal beperkingen wegnemen, die autonome arbeid op dit ogenblik dikwijls onmogelijk maken, zo b.v. de strenge bepalingen in verband met zwartwerk  (cfr. voorstel 53) en de arbeidsduur in het algemeen (cfr. voorstel 52). Daarnaast kunnen ook braakliggende gronden  open gesteld worden voor het publiek (voor volkstuintjes e.d.) en kan de herstelbaarheid  van produkten beklemtoond worden  als kwaliteitskriterium, zodat mensen terug meer zelf kunnen herstellen en bijstellen.  7.5. VOOR EEN VOLWAARDIGE EMANCIPATIE VAN ALLE BURGERS  In onze samenleving worden belangrijke groepen van mensen nog steeds benadeeld of achteruitgesteld. In sommige gevallen worden mensen nog steeds als tweederangsburgers  behandeld, zowel op politiek als op sociaal vlak. Dit geldt meer bepaald voor de vreemdelingen in ons land, voor de jongeren  die nog altijd niet geheel aan hun trekken komen, zeker niet als ze daadwerkelijk  meer zelfstandigheid opeisen, en voor de vrouwen die in hun strijd voor gelijkberechtiging  nog altijd een lange weg te gaan hebben. Tenslotte pleiten we ook voor volwaardige  ontwikkelingskansen voor de verschillende  gezins- en samenlevingsvormen die naast mekaar in onze maatschappij bestaan. De Groenen willen opkomen voor de noden van klassieke gezinnen, maar ook voor de noden van nieuwe gezinstypen en samenlevingsvormen. Naast het klassieke kerngezin, moeten ook het uitgebreide gezin,  het éénoudergezin en kommunale leefvormen  meer kansen krijgen.  7.5.1. EEN EERLIJK INTEGRATIEBELEID TEN AANZIEN VAN DE VREEMDELINGEN  In de jaren '50 en '60 werden gastarbeiders met medewerking van de Belgische regering in kontingenten naar hier gebracht om de oninteressante jobs waarvoor geen Belg meer te vinden was op te knappen. Deze mensen waren kompleet rechteloos en ieder herinnert zich nog hun barre levensomstandigheden.  Nadien kwam er schoorvoetend een regeling voor hun verblijf en hun tewerkstelling  in ons land, vooral vanaf het moment dat de ongekontroleerde immigratie  te groot bleek te worden. In 1967 kwam er een regeling op de arbeidskaarten die echter  pas in 1977 strikt werd toegepast. Onze ondernemingen rekenden immers voordien nog op goedkope arbeidskrachten.  Na 1974 en 1977 kwam er echter een zeer . strikt gereglementeerde en toegepaste stop op de immigratie. In ruil daarvoor kregen de hier aanwezige gastarbeiders een grotere rechtszekerheid. Wat het verblijf betreft, werd dit vastgelegd in de wet van 15 december 1980.  Deze stop op en reglementering van verblijf en tewerkstelling betekende een eerste belangrijke  stap in hun integratie. Maar de manier waarop deze vreemdelingen in ons land aanwezig zijn, wekt ontevredenheid  zowel bij henzelf als bij Belgen. De migranten  voelen duidelijk aan dat de huidige deelname aan onze samenleving zich heeft beperkt tot een ekonomische (meer bepaald de tweederangs-arbeidsmarkt), en dat zij als persoon met eigen familie-, kultuur, opvoedings- en huisvestingstraditie helemaal  niet aan hun trekken komen. Zo is er doorheen de jaren een spanning gegroeid tussen twee bevolkingsgroepen, die naast elkaar  leven. Hierop zijn verschillende antwoorden  mogelijk.  Het eerste gaat in de richting van een uitbreiding  van de verdere deelname van de migranten aan alle domeinen van onze samenleving om zo de spanning die er groeit te overbruggen. Het uitgangspunt hiervan is dat zij, die reeds jaren hier gewerkt en verbleven  hebben, hier een nieuwe thuis hebben  gevonden. Zij kunnen en willen niet zomaar teruggestuurd worden. Op lange termijn  zullen ze integraal deel uitmaken van onze samenleving. Het tweede antwoord is de afbouw van de reeds bestaande ekonomisch-juridische positie,  met de achterliggende bedoeling hen uit onze samenleving te verwijderen of hen erin op te slorpen, los van hun kulturele eigenheid.  Het beleid van de regering gaat eerder in de laatste richting. Wij opteren echter duidelijk  voor de eerste. Willen we tot een respektvol  en vredevol samenleven komen tussen de verschillende bevolkingsgroepen, is het voor ons belangrijk om op alle domeinen van het maatschappelijk leven gelijke kansen te scheppen voor ieder binnen het kader van zijn kulturele eigenheid.  Voorstel 119: migranten die reeds enige tijd in ons land wonen,  moeten het recht krijgen om te stemmen en verkozen te worden. Op gemeentelijk vlak moet dit mogelijk worden na 2 jaar verblijf in België, op de andere  nivo's na 5 jaar.  Een miljoen mensen in ons land hebben geen enkele politieke stem en dit terwijl op alle bestuursnivo's over hen beslist wordt: nationaal, regionaal, provinciaal en gemeentelijk.  Dit is totaal onaanvaardbaar. Vooral dan hen die reeds enkele jaren hier leven en werken moet via stemrecht de mogelijkheid geboden worden om politiek gewicht in de schaal te leggen. Het zal trouwens heel wat politici gevoeliger maken voor de problemen  van de migranten, wat dan het begin kan worden van een daadwerkelijk integratiebeleid.  Het stemrecht mag niet beperkt blijven  tot het gemeentelijk vlak. Ook moet afgestapt worden van het nationaliteitsprincipe  om medeburgers te laten deelnemen aan de nationale politieke kontrole. De politieke  medezeggingschap is een absolute prioriteit.  Voorstel 120: het wetsontwerp Gol moet vervangen worden door een wet dit de integratie van vreemdelingen echt bevordert.  De Vreemdelingenwet van Gol zegt wel dat ze vreemdelingen beter wil integreren in onze samenleving, maar doet in werkelijkheid het tegenovergestelde. Door deze wet worden de rechten van de vreemdelingen die in ons land verblijven op onaanvaardbare wijze ingeperkt  en worden zelfs fundamentele mensenrechten  met de voeten getreden zoals het recht op gezinsleven (door de beperkingen op de hereniging van gezinnen) en het recht op zijn eigen woonplaats te kiezen (door op basis van nationale herkomst (versta: ras) aan vreemdelingen het vestigingsrecht in bepaalde  gemeenten te weigeren). Ook het invoeren van repatriëringspremies (oprotpremies)  is volgens de Groenen een onaanvaardbare  vorm van sociale druk. De Groenen pleiten daarentegen voor een rechtvaardige verblijfsregeling, voor een betere  opvang van vreemdelingen binnen het onderwijs, de gezondheidszorg en de maatschappelijke  dienstverlening, voor de reële tewerkstellingskansen voor vreemden en indien  dit niet mogelijk blijft, een volwaardig vervangingsinkomen. Tenslotte willen de Groenen in het bijzonder aandacht besteden aan een degelijke huisvesting van de vreemdelingen  (die nu bijna steeds worden geïsoleerd  in verkrotte buurten, wat dan weer bestaande vooroordelen in stand houdt) en aan de precaire situatie van vele migrantenvrouwen.  7.5.2. MEER RECHTEN EN KANSEN VOOR JONGEREN  In onze moderne samenleving is er voor jongeren  haast geen toekomstperspektief. Jongeren  worden uit de arbeidsmarkt geweerd, de 'onmondigheid' van jongeren wordt door verschillende maatregelen abnormaal verlengd.  Het gaat steeds langer duren vooraleer  jongeren als volwassenen kunnen deelnemen aan het maatschappelijk leven. Veel jongeren worden zelfs blijvend gemarginaliseerd.  De Groenen willen de jongeren nieuwe mogelijkheden  bieden. De Groenen blijven geloven in de toekomst, ondanks alle doemdenken,  en willen de jeugd kansen bieden om gevoelens van apatie en lusteloosheid te doorbreken. Om dit mogelijk te maken, moeten de jongeren in onze samenleving echt ernstig genomen worden en moeten ze allereerst terug de plaats krijgen binnen de samenleving die hen toekomt.  Voorstel 121: meerjarigheid op 18 jaar, meer rechten voor jongeren.  In onze samenleving hebben jongeren voornamelijk  plichten en nauwelijks rechten. Volgens de Groenen moet de handelingsonbekwaamheid  van jongeren zoals die van rechtswege in stand gehouden wordt, geleidelijkaan  doorbroken worden. Principieel staan de Groenen achter een volledig zelfbeschikkingsrecht  voor jongeren: jongeren moeten hun eigen leven kunnen bepalen. Niemand kan dat in hun plaats doen. Daarom  stellen de Groenen voor als eerste stappen in de richting van een verhoogde rechtspositie voor jongeren, de meerderjarigheid  van 21 op 18 jaar terug te brengen. Daarnaast moeten ook meer garanties ingebouwd  worden voor jongeren beneden de 18 jaar (recht op zelfstandig wonen, recht op een eigen rekening, het recht om kontrakten af te sluiten, het recht op briefgeheim, enz.). In elk geval moeten jongeren het initiatiefrecht  krijgen om op te komen voor hun eigen belang.  Voorstel 122: een betere juridische  bescherming van jongeren.  De rechtspositie van leerlingen en studenten  ten aanzien van eksamens en sankties moet verbeterd worden, b.v. door reële kansen  op rechtspraak en beroep dicht bij  de school of door het voorzien van een ombudsman  of -vrouw (onafhankelijk van de direktie en het lerarenkorps) per scholengemeenschap.  In konflikten tussen ouders en kinderen moeten zowel de notie 'statusdelikt' als de notie 'kind in gevaar' opgeheven worden. In de plaats daarvan moeten de jeugdbeschermingskomitees  een informele bemiddelende funktie kunnen vervullen en moet voldoende  ambulante hulpverlening voorzien worden  die zich richt op de jongeren zelf en op hun gezinssituatie. Waar mogelijk moet een oplossing binnen het gezin of de leefgemeenschap  verkozen worden. De Groenen menen dat het 'plaatsen' van kinderen of jongeren in instellingen zoveel mogelijk moet vermeden  worden. In elk geval mag maar tot plaatsing  worden overgegaan als vooraf pogingen tot ambulante hulpverlening zijn ondernomen  en na het voorleggen van een gemotiveerd  observatieverslag.  Bovendien moeten de informatie- en hulpdiensten  voor jongeren van overheidswege beter ondersteund worden, zodat een efficiënte  opvang van kinderen of jongeren met moeilijkheden mogelijk is. De sociale diensten van de jeugdrechtbanken moeten beter bemand worden om jongeren die met het gerecht in aanraking komen effektiever te begeleiden bij de reïntegratie in de samenleving.  Voorstel 123: bestaanszekerheid en werkzekerheid voor jongeren.  De jongeren moeten in onze samenleving evenveel rechten kunnen laten gelden op volwaardig (zinvol en degelijk betaald) werk als de volwassenen. Ook jongeren beneden de 18 jaar moeten de kans krijgen om deel te nemen aan het arbeidsproces. De eksperimenten  met het deeltijds werken mogen zeker niet ontaarden in vormen van deeltijdse  werkloosheid of in de uitbuiting van goedkope arbeidskrachten.  Jongeren hebben volgens de Groenen recht op evenveel loon als volwassenen voor gelijk  werk. Jongeren in opleiding (met stagekontrakten  of leerovereenkomsten) moeten na een korte inwerkperiode volledig betaald worden (eventueel door een tussenkomst van overheidswege). De Groenen eisen dat er ook veel meer aandacht wordt besteed aan een kwalitatief hoogstaande beroepsopleiding.  Zeker voor kansarme jongeren is dit dikwijls de enige weg om in de samenleving geïntegreerd te worden.  Als men de jongeren niet kan verzekeren van het werk waar ze aanspraak op maken, moet men ze tenminste het recht verlenen op een ernstige uitkering, en dat onmiddellijk nadat  de schooltijd is afgelopen. AGALEV eist met name dat de wachttijd voor schoolverlaters  wordt afgeschaft en dat de wachtvergoedingen  worden opgetrokken tot volwaardige werkloosheidsuitkeringen.  Daarnaast vragen de Groenen ook het bestaansminimum los te koppelen van de meerderjarigheid. Ook jongeren hebben recht op bestaanszekerheid. Meer specifiek menen de Groenen dat de lokale overheid ook initiatieven moet nemen om het zelfstandig wonen voor jongeren konkreet mogelijk te maken (eventueel door vormen van begeleid zelfstandig wonen als overgangsvorm  te voorzien). Op zijn minst zouden de OCMW's gemeubelde kamers moeten beschikbaar stellen voor adolescenten.  Ook jongeren die niet zelfstandig wonen, hebben recht op een eigen budget (zakgeld of bijverdiensten). Om die reden kan bij voorbeeld het verbod op vakantiejobs beneden de 18 jaar opgeheven worden.  Voorstel 124: meer voorzieningen  voor jongeren en jongerenbewegingen.  Jeugdbewegingen en jongerengroepen moeten,  onafgezien van hun ideologische strekking,  in hun werk voor jongeren beter ondersteund worden. De gemeenschap heeft de plicht om het talrijke vrijwilligerswerk in deze sektor op zijn minst te honoreren met ernstige subsidies voor terreinen, lokalen en materiaal. De burokratische vereisten om subsidies los te krijgen moeten sterk vereenvoudigd  worden door de subsidiebronnen te laten samenvloeien in één fonds dat gemakkelijk  toegankelijk is (b.v. op gemeentelijke schaal, via een jeugdkonsulent die de plaatselijke  situatie kent). De kriteria moeten objektief  zijn en mogen niet louter kwantitatief van aard zijn. Initiatieven ten aanzien van kansarme jongeren of jeugdgroepen in moeilijkheden moeten relatief meer steun krijgen dan goeddraaiende groepen die omzeggens  zelfbedruipend zijn. Daarnaast moeten ook de nodige voorzieningen  gerealiseerd worden voor de niet-georganiseerde  jeugd. Sport- en spelinfrastruktuur  moet door de gemeenten vrij toegankelijk  worden gesteld voor de jongeren. Bestaande uitrustingen van scholen, jeugdbewegingen,  e.d. moeten zoveel mogelijk voor alle jongeren open gesteld worden. Dit kan als voorwaarde gesteld worden bij de subsidiëring. Binnen de openbare dienstverlening  moet ook meer aandacht besteed worden aan individuele jongeren (b.v. in biblioteken,  musea, mediateken, e.d.). Tenslotte pleiten de Groenen ook met klem voor een veilige leefomgeving, speciaal naar kinderen toe. De omgeving moet voor kinderen  terug 'speel-terrein' kunnen worden, zonder het gevaar van de alom loerende dood-op-de-weg. Als Groenen laten we ons niet sussen met enkele vrijzones, enkele groene spotjes temidden van de chaos van drukte en vernietiging. Elke dag weer worden  kinderen doodgereden op weg naar school. Hieraan moet dringend een einde gesteld worden. Meer ruimte en een veilig verkeer is daarom de allereerste prioriteit.  7.5.3. EEN VOLWAARDIGE EMANCIPATIE VAN MANNEN EN VROUWEN  Voorstel 125: een betere bewustmaking  rond het probleem van de rollenverdeling en de rollenverdrukking  via de media en het onderwijs.  De traditionele rolverdeling tussen man en vrouw (man-op-het-werk versus vrouw-aan-de-haard)  kan voor beiden een bron van frustratie of zelfs vervreemding worden. Deze rolverdeling bepaalt immers niet alleen het soort van aktiviteiten dat door elk van beiden kan verricht worden (het huishouden  van de huisvrouw versus de 'echte' produktieve arbeid van de man buitenshuis), maar dringt ook een bepaalde emotionele stijl op (de zachte, verzorgende ingesteldheid  van de vrouw versus de dynamische, ondernemende ingesteldheid van de man). Veel mannen en vrouwen herkennen zich niet langer in deze opgedrongen rollen. Vrouwen willen hun kapaciteiten ook ontplooien  doorheen zinvolle maatschappelijke arbeid en mannen gaan ook meer deelnemen aan het huishoudelijk werk en gaan zich mee verantwoordelijk voelen voor de opvoeding van kinderen. Vrouwen verzetten zich tegen het imago van de passieve, afhankelijke en weerloze vrouw, terwijl mannen meer en meer afstand trachten te nemen van de hun opgedrongen (on)waarden als dominantie-  en prestatiedrang, konkurrentie- en karrièrezin.  Meer en meer gaan zowel mannen als vrouwen zelf bepalen welke funktie ze binnen  de samenleving willen waarnemen, los van stereotiepe maatschappelijke verwachtingen.  Toch blijven er tal van maatschappelijke  mechanismen die deze ontvoogding aktief tegenwerken. In deze krisistijd wordt zelfs openlijk aangestuurd op een herstel van de traditionele rollenverdeling. Vrouwen worden schuldig verklaard omdat ze door hun aanspraken op werk buitenshuis de werkloosheid (van mannen) doen toenemen; mannen voelen zich meer dan ooit onder druk gezet om als gezinshoofd in te staan voor vrouw en kinderen.  Voorstel 126: het recht op voltijdse  en evenwaardige arbeid voor beide seksen moet gegarandeerd  worden.  Volgens de Groenen heeft ieder burger in de samenleving recht op zinvolle arbeid: dit geldt zowel voor mannen als voor vrouwen. De opnieuw toegenomen diskriminatie van vrouwen op de arbeidsmarkt moet dan ook dringend tegengegaan worden. Dit kan o.a. door een strikter toezicht op de naleving van de bestaande anti-diskriminerende wetgeving, b.v. wat betreft het principe  'gelijk loon voor gelijk werk', wat de toegang tot het arbeidsproces en de gelijke behandeling in de sociale zekerheid betreft. Binnen de beroepssfeer moeten gepaste maatregelen genomen worden om de 'dubbele  arbeidsmarkt' open te breken voor vrouwen.  Het gaat niet op dat het betere werk met toekomstmogelijkheden gereserveerd blijft voor mannen-kostwinners, terwijl de vrouwen enkel kansen krijgen in van huishouding  afgeleide verzorgingstaken. Binnen het onderwijs moet in het bijzonder aandacht  besteed worden aan de doorstroming van meisjes naar technische opleidingen. Prognoses wijzen immers uit dat de traditioneel  vrouwelijke beroepen het sterkst bedreigd worden door de opmars van de nieuwe technologieën.  Daarnaast moet er ook voor gezorgd worden  dat werkende vrouwen niet dubbel belast  worden doordat ze zowel hun job moeten  doen buitenshuis als het huishoudelijk werk  thuis. Alternatieven voor huishoudelijke  arbeid, zoals kinderkribben, buurthuizen,  goedkope eetplaatsen, goedkope wasserijen,  enz. moeten beschikbaar blijven of zelfs uitgebreid  worden. Het is volgens de Groenen  onverantwoord dat dit soort van voorzieningen  om redenen van bezuinigingen juist  in deze krisistijd zouden afgebouwd worden.  Daarnaast moet de dubbele belasting van de  vrouw uiteraard vooral door een werkhervorming  binnen het gezin opgelost worden.  Dit blijft een beslissing op het vlak van  persoonlijke relaties, maar sociaal kan er wel op ingespeeld worden door een betere bewustmaking  rond het probleem van de rollenverdeling  en rollenverdrukking. In wezen gaat het hier immers niet om een privé-probleem (de vrouw die zich zowat gefrustreerd voelt), maar om een politiek probleem (de blijvende onderschikking van de vrouw in onze maatschappij) dat op privévlak mee tot uiting komt. Eén van de nieuwe vormen van deze blijvende  en stelselmatige achteruitstelling van de vrouw in onze samenleving is de promotie  van het part-time-werk voor vrouwen. Veel vrouwen kiezen zelf deze oplossing omdat  een halve baan hen toelaat om toch te blijven instaan voor het huishouden en de verzorging van de kinderen. In feite vervalt men op deze manier echter terug in de klassieke  rolverdeling, met dit verschil dat de vrouw door haar halftijds werken veel meer onder druk komt te staan dan voorheen. Bovendien  neemt de vrouw als part-time-arbeidskracht  een zwakke positie in op de arbeidsmarkt.  Uiteraard willen de Groenen de mogelijkheid van deeltijds werk niet aan vrouwen ontzeggen. Wel willen ze betere arbeidsvoorwaarden bedingen voor part-timers  in het algemeen en willen ze erop toezien  dat niemand door ekonomische of gezins-omstandigheden gedwongen wordt om deeltijds te gaan werken (wat voor vele vrouwen nu wel het geval is). De Groenen stellen dan een meer globale oplossing voor  die neerkomt op een werktijdverkorting voor iedereen, zodat ieder volwaardig kan kiezen tussen voltijds werk of deeltijds werk buitenshuis of voor huishoudelijk werk. Deze keuze zou dan ook voor mannen mogelijk  worden. Een arbeidsduurverkorting of deeltijds werk kan ook voor mannen een verademing betekenen, doordat ze meer vrije tijd krijgen of meer tijd voor huishoudelijk  werk, de opvang van de kinderen of autonoom werk.  Voorstel 127: herwaardering van het huishoudelijk werk.  Het werk dat thuis gebeurt, en nu meestal  door huisvrouwen gedaan wordt, is maatschappelijk  nuttig en zelfs noodzakelijk  werk. De regelmatig weerkerende verzorgings-  en onderhoudstaken die het leven van  een gezin mogelijk maken en de partners in  de mogelijkheid stellen om buitenshuis  maatschappelijke arbeid te verrichten, worden  veelal ondergewaardeerd. Dit heeft veel te maken met de heersende ideologie in onze prestatie- en konkurrentiemaatschappij:  de produktivistische ideologie. Huishoudelijk  werk wordt dan beschouwd als niet-produktief werk (het kan immers niet gemonetariseerd worden), huishoudelijk werk draagt niet bij tot het Bruto Nationaal Produkt. Meer zelfs, huishoudelijk werk wordt dikwijls verlaagd tot enkel en alleen een konsumptieplicht: het prototype van de supermarkt-huisvrouw waarop alle reklame zich schijnt toe te spitsen. De 'verborgen arbeid' van thuiswerkende vrouwen en mannen heeft echter een ekonomisch  belangrijke funktie doordat ze de arbeidskracht van de partner steeds hernieuwt,  maar ook doordat ze de levensstandaard  van het gezin op peil houdt, door bij voortdurende prijsstijgingen (in krisissituatie)  steeds harder te gaan werken. Als zowel mannen als vrouwen terug meer tijd vrij krijgen, zal het huishoudelijk werk aan belang winnen, doordat mensen meer binnen autonoom verband zullen werken (d.w.z. produceren voor eigen konsumptie, b.v. zelf bakken, zelf groenten telen, zelf je huis bouwen, ... ). Hierdoor kan de levenskwaliteit  aanzienlijk bevorderd worden en wordt ook meer zinvolle (zij het geen loon-) arbeid voortgebracht. Daarom verzetten de Groenen zich met klem tegen de voorstelling van huishoudelijk  werk als enkel maar vrije tijd of konsumptietijd.  Ook thuis kan zinvolle en nuttige arbeid geleverd worden en kan men daadwerkelijk dingen produceren in plaats van er enkel maar kommerciële goederen te verteren.  Voorstel 128: een onmiddellijke afbouw van alle vormen van seksuele diskriminatie.  Volgens de Groenen moet iedere diskriminatie  op grond van geslacht, burgerlijke stand of seksuele voorkeur bij wet verboden worden. Een dergelijke anti-seksisme-wet mag ook geen dode letter blijven, maar moet aktief toegepast worden en geschraagd worden  door een ruime bewustmakingskampagne  via de media en het onderwijs. Op deze wijze moet ingegaan worden tegen een beeldvorming die vrouwen en homo's herleidt  tot tweederangsburgers en tegen pseudo-wetenschappelijke retoriek die vrouwen  terug een ondergeschikte positie wil aanpraten of homofilie als een 'ziekte' of 'afwijking'  wil brandmerken.  Ten aanzien van de vrouwen moet van overheidswege  meer aandacht besteed worden aan de ondersteuning van vrouwenvluchthuizen  en de opvang van mishandelde vrouwen.  Ten aanzien van verkrachters moet een doelgericht heropvoedingsbeleid gevoerd worden die de personen in kwestie konfronteert  met de gevolgen van hun driftgedrag (cfr. projekten die reeds lopen in de VS). In elk geval moet aan het 'seponeringsbeleid' bij vrouwenmishandeling en verkrachting een einde gesteld worden en moeten effektief vervolgingen ingesteld worden.  Ten aanzien van homofielen moeten meer mogelijkheden geboden worden om de homofiele  relatie daadwerkelijk in de samenleving  te integreren. In geen geval mogen privé-initiatieven terzake tegengewerkt worden  omwille van een oubollige zorg voor de 'openbare zedelijkheid'.  In het algemeen stellen de Groenen dat het aantal seksuele misdrijven in onze samenleving  maar kan ingeperkt worden als de seksuele noden van velen uit de marginaliteit  worden gehaald en in een opbouwende, gemeenschapsvormende zin worden geheroriënteerd.  In elk geval moet volgens de Groenen tegenover de ontwaarding van de seksuele belevenis zoals die dikwijls door de massamedia bewerkt wordt, een nieuwe konstruktieve beeldvorming rond seks en seksualiteit aangemoedigd en mogelijk gemaakt  worden.  7.5.4. EEN BETERE ONDERSTEUNING VAN OUDE EN NIEUWE  SAMENLEVINGSVORMEN  De Groenen menen dat alle vormen van samenleven  of samenwonen in ons land gelijke kansen moeten krijgen. Het staat de burgers vrij om te kiezen op welke manier of onder welk statuut zij willen gaan samenleven. Een sociaal gerichte gezinspolitiek mag niet als doel hebben één type van samenleven te bevoordeligen,  maar moet de samenhorigheid op zich bevorderen, met bijzondere aandacht  voor de zwakste gezinstypen binnen onze samenleving (b.v. de éénoudergezinnen, gezinnen met gehandikapten, bejaarde gezinnen, e.d.).  Daarnaast moeten ook nieuwe mogelijkheden  geboden worden tot zinvol zelfstandig  wonen. Voor alleenstaanden moeten realistische kansen op gemeenschapsleven voorzien worden (b.v. begeleid zelfstandig wonen voor jongeren, bejaarden,...). De vereenzaming van mensen die binnen de bestaande vormen van gezin of samenwonen niet aan hun trekken komen, moet zoveel mogelijk tegengegaan worden. De uiteindelijke  voorwaarde daartoe is het verstevigen van de wederzijdse betrokkenheid en het gemeenschapsgevoelen binnen wijken en buurten. De beslotenheid van het kerngezin moet volgens de Groenen voor een stuk opengebroken worden en aangevuld met nieuwe vormen van gemeenschapsverbondenheid  in eigen straat, woonkern of buurt.  Voorstel 129: onvoorwaardelijke garanties voor de rechten en bestaanszekerheid van kinderen.  De Groenen beseffen zeer goed dat er nog den lange weg moet worden afgelegd voordat  verschillende typen van gezin en samenleven  in volledige verdraagzaamheid naast mekaar zullen kunnen bestaan. In geen geval echter mogen de kinderen de dupe worden van deze moeizame ontwikkelingsgang.  De rechten en de bestaanszekerheid van kinderen moeten binnen elk gezins- of samenlevingstype onvoorwaardelijk gegarandeerd  worden. De kinderen mogen nooit lijden onder keuzen die hun ouders gemaakt hebben. Als eerste stap menen de Groenen dat de natuurlijke kinderen dezelfde rechten moeten kunnen laten gelden als de wettige kinderen. Elke andere regeling beschouwen we als fundamenteel onrechtvaardig ten aanzien van het kind dat zelf niet heeft kunnen  beslissen over de omstandigheden waaronder  het verwekt werd.  Op het materiële vlak willen de Groenen streven naar een basisinkomen ook voor kinderen.  Dit basisinkomen zou van de helft tot tweederde bedragen van het basisinkomen voor volwassenen.  In elk geval stellen de Groenen voor om op korte termijn reeds de maximum aftrek voor kinderen ten laste uit de belastingen over te hevelen naar de kinderbijslagen. Hierdoor zouden de kindergelden voor iedereen verhoogd worden, ook rekening  houdend met de rangorde (eerste, tweede, derde,... kind). Vooral de gezinnen die in het huidige systeem van belastingsvermindering  voor kinderen ten laste minder of geheel niet aan bod kwamen, zullen dan beter ondersteund worden.  Voor wezen en gehandikapten moet een verhoogde  kinderbijslag voorzien worden; ook voor kansarme gezinnen zijn speciale tegemoetkomingen  nodig.  Voorstel 130: een begeleiding tot meer autonomie in bijzondere gezinssituaties.  Ten aanzien van bejaarde gezinnen, gezinnen  met gehandikapten of bejaarden, één-oudergezinnen,  mobiele gezinnen (b.v. van schippers, foorreizigers, e.d.) moeten bijzondere  voorzieningen getroffen worden die echter zoveel mogelijk moeten bijdragen tot de autonomie van deze gezinstypes. De integratie  van bejaarden en gehandikapten in een gezinssituatie moet sterk aangemoedigd worden (cfr. voorstel 71). Daarnaast moeten de nodige mogelijkheden voorzien worden dat deze mensen op optimale wijze ook zelf in gezins- of gemeenschapsverband kunnen samenleven. De zelfredzaamheid van hulpbehoevende  gezin- of gemeenschapsleden moet zoveel mogelijk bevorderd worden. Ten aanzien van éénoudergezinnen pleiten de Groenen voor een volledige erkenning van natuurlijke kinderen en voor een systeem van onderhoudsplicht en bezoekrecht  dat vooral is afgestemd op het belang van het kind zelf en dat verder de rechten van beide ouders in gelijke mate respekteert (b.v. bij de toekenning van het hoederecht, inzake garanties voor het bezoekrecht, enz.). Tenslotte pleiten de Groenen ook met klem voor het recht op gezinshereniging voor migrantengezinnen.  Dit recht wordt door de vreemdelingenwet van Gol grotendeels miskend,  waardoor volgens de Groenen een fundamenteel mensenrecht geschonden wordt.  De Groenen gaan ervan uit dat niet alleen individuen, maar vooral de verschillende gezinnen  en basisgemeenschappen het fundamenteel  recht kunnen laten gelden op inspraak en medebeslissing ten aanzien van instellingen, ondernemingen, e.d., in hun funktie van verbruikers, kliënten, ouders, enz.  Door de erkenning van de autonome sektor, een sektor van ekonomische zelfvoorziening,  waarin lokale leefgemeenschappen (wijk, buurt, gezinnen) een belangrijk aandeel  hebben, willen de Groenen bovendien een groot deel van de beslissingsmacht teruggeven aan de natuurlijke samenlevingsverbanden  tussen mensen.  7.6. VOOR EEN MINDER GEWELDDADIGE RECHTSPLEGING  Als pacifisten willen de Groenen ook initiatieven  nemen om de rechtspleging en het gevangeniswezen in ons land minder gewelddadig  te maken. De Groenen pleiten voor een fundamentele humanisering van het strafrecht. Het strafwetboek moet herzien  worden in de richting van een minder repressieve benadering van delinkwenten. Uiteraard menen de Groenen dat alle misdrijven  daadwerkelijk moeten bestraft worden.  Maar we vinden wel dat een straftijd menselijk en zinvol moet verlopen. Om mensen los te weken uit de kriminele sfeer, moet men ook de psychische en sociale achtergronden  inrekenen. (Bij vele misdaden blijven de echte verantwoordelijken op vrije voeten.) Gevangenissen tot repressiemiddel  maken, tot een schakel in de spiraal van geweld die ze juist moet doorbreken, is totaal zinloos. Delinkwenten kunnen evenzeer  rechten laten gelden. Ze kunnen best opgevangen worden in kleinschalig verband en niet in een totaal isolement van de rest van de samenleving. De straftijd moet aktief aangewend worden om de gevangene een 'heropvoedingsproces' te laten doormaken. Een groot deel van het gevangenispersoneel zou in die zin moeten opgeleid worden. Na afloop van de gevangenisstraf mag zeker de nabegeleiding niet verwaarloosd worden. Er moeten veel meer middelen voorzien worden  om ex-gedetineerden effektief behulpzaam  te zijn bij hun re-integratie in de samenleving. In die zin pleiten de Groenen ook voor een degelijk begeleide overgangsperiode  o.a. door een versoepeling van de kondities voor de voorwaardelijke invrijheidsstelling  en de verlofregeling voor gedetineerden.  Als het heropvoedingsproces effektef gerealiseerd is binnen de gevangenissen,  kan tevens overwogen worden om de strafduur zelf aanzienlijk te beperken.  Voorstel 131: definitieve afschaffing  van de doodstraf. De Groenen  dringen ook aan op een nog striktere reglementering van de voorlopige hechtenis.  De Groenen blijven pleiten voor een definitieve  afschaffing van de doodstraf. Dit strijdpunt  zien wij als symbolisch voor ons streven naar een minder repressieve rechtspleging. Even prioritair is voor de Groenen een striktere reglementering van de voorlopige hechtenis. Gezien de talloze malen dat door onderzoeksrechters misbruik werd gemaakt van de voorlopige hechtenis, en mensen eerder werden vastgehouden om ideologische redenen of om hen voor een stuk te terroriseren (b.v. Rudi Daems, de Leuvense vrouwen, de aktievoerders van Florennes  en onze parlementairen zelf), is volgens  ons een grondige herziening van dit stelsel van voorlopige hechtenis dringend nodig.  In navolging van de Liga voor de Mensenrechten  dringen de Groenen aan op een beperking  van de voorhechtenis tot die misdrijven waarop normaal een gevangenisstraf van 4 jaar staat (tegenover 1 jaar). Ook de toegelaten  duur van het voorarrest moet volgens de Groenen drastisch beperkt worden. Voor ons blijft de huidige (lichtjes verbeterde) regeling  in strijd met de rechten van de mens.
