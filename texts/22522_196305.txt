KVP, Verkiezingsmanifest 1963  De K.V.P. heeft vanaf de bevrijding als enige partij onafgebroken regeringsverantwoordelijkheid gedragen. Ook de afgelopen vier jaar stond de K.V.P. niet aan de kant. Onze geestverwanten in het Kabinet-de Quay en onze fractie in de Tweede Kamer droegen bij aan een beleid, dat de K.V.P. met vertrouwen aan het oordeel van de kiezers onderwerpt. Niet alles wat de K.V.P. hoopte en verlangde kon worden bereikt, maar wel zeer veel. In Nederland groeide de welvaart door. Overbesteding kon dit keer worden voorkomen. Er is volop werkgelegenheid. Lonen en salarissen gingen, ook dankzij de vrijere loonvorming, sterker omhoog. De prijzen werden in de hand gehouden. Het overgrote deel van de werknemers kreeg de volledig vrije zaterdag. De bezitsvorming kwam goed op gang. Een nieuwe belastingverlaging werd doorgevoerd. Het Nieuw Guinea probleem werd tot een oplossing gebracht. Ondanks geweld en politieke druk van buiten kon voor de Papoea's nog een door de Verenigde Naties gegarandeerd zelfbeschikkingsrecht worden vastgelegd. Dat was te danken aan een eerlijk beleid, dat door de K.V.P. met overtuiging werd gesteund Het woningbouwbeleid werd kritisch gevolgd en zoveel mogelijk verbeterd Hoewel het resultaat niet volledig bevredigde, werd in de strijd tegen de woning nood toch de mijlpaal van de miljoenste nieuwe woning sinds de bevrijding gepasseerd. De sociale klok bleef hij de tijd met nieuwe sociale voorzieningen en flink ver hoogde uitkeringen. De onderwijsmogelijkheden werden vernieuwd en uitgebreid Met deze resultaten mag de K.V.P. opnieuw om de stem van de kiezer vragen De K.V.P. wil vanuit een christelijke levensvisie vorm en inhoud geven aan de samenleving van morgen. Doel van alle vooruitgang moet zijn, dat ieder mens de kans krijgt om zich als persoon, geestelijk en stoffelijk, vrij te ontplooien. - Naast verantwoordelijkheid voor zichzelf dient de mens zich ook medeverantwoordelijk te voelen voor de ander, waar ter wereld de naaste zich ook bevindt. Liefde en behoefte aan meer gerechtigheid zullen ons leiden hij het zoeken naar hetgeen in het belang van allen bereikt moet worden. In de samenleving, zoals de K.V.P. die voor ogen staat, moet een ieder, tot welke groep, land, ras of godsdienst hij ook behoort, zich geborgen weten en volwaardig mens kunnen zijn.  Wereld zonder nood. Tweederde deel van de mensheid leeft nog in een staat van ondervoeding. Dat is het belangrijkste vraagstuk van deze tijd. Met een christelijke levensbeschouwing is onverenigbaar, dat in de wereld van morgen het schrijnend verschil tussen arm en rijk blijft bestaan. De K.V.P. wil een doelmatige en grotere bijdrage aan de hulp voor de ontwikkelingslanden. Zij moeten zich kunnen ontplooien tot gelijkwaardige partners. Ook kerkelijke en particuliere instellingen, die op dit terrein werkzaam zijn, hebben recht op steun van de overheid.  Vrede en veiligheid. Een voor haar taak berekende verdediging van de vrije wereld blijft noodzakelijk. Ook Nederland moet hiervoor zijn - in verhouding tot anderen - redelijke offers brengen. De lasten van de verdediging dienen, zonder verspilling van tijd en geld, billijk gespreid te worden. De K.V.P. wijst een pacifisme, dat de vrije wereld, als gevolg van eenzijdige ontwapening, aan de machtswil van het communisme zou overleveren, met beslistheid af. De K.V.P. wil alle mogelijkheden aangrijpen voor algemene en gecontroleerde ontwapening. Haar blik blijft gericht op een wereld waarin, vooral door de verdere ontwikkeling van de Verenigde Naties, het geweld heeft plaats gemaakt voor overleg en recht en waarin alle volkeren samenwerken voor elkaars welvaart en welzijn. De landen van de vrije wereld zijn door hun gezamenlijke geestelijke kracht en stoffelijke rijkdom geroepen hun samenwerking in Atlantisch verband ook op dit bredere doel te richten.  Europa ‚‚n. Aan een gezonde ontwikkeling van de internationale verhoudingen wordt eveneens een bijdrage geleverd met een steeds nauwere samenwerking in Europa. Einddoel is het tot stand brengen van de Verenigde Staten van Europa met een federale regering en een mede door de Europese burgers rechtstreeks gekozen parlement. De K.V.P. staat een Europa van morgen voor ogen, dat zowel politiek als economisch, sociaal en cultureel een wezenlijke eenheid is. Een hogere levensstandaard voor alle Europese volkeren zal de vrucht zijn van een voortvarend streven naar eenwording.  Ieders talent gebruiken Voor de toekomst van Nederland is eerste eis, dat de opgroeiende generatie zo goed mogelijk op zijn taak in het leven wordt voorbereid. Het onderwijs moet aan hogere voorwaarden voldoen, waarvoor de vernieuwingswetgeving van de afgelopen jaren de mogelijkheden heeft geschapen. Alle bij onze jeugd aanwezige talenten dienen te worden ontwikkeld. Om voor onze nieuwe samenleving het noodzakelijke kader te kweken moeten meer kinderen, en uit alle maatschappelijke groepen, ook voortgezet onderwijs volgen. De universiteiten en hogescholen dienen, ook door het wegnemen van financiële belemmeringen, open te staan voor allen, die voor wetenschappelijk onderwijs de geschiktheid hebben. Uitbreiding van de leerplicht) verdere vorming en bevordering van een juiste beroepskeuze zijn onontbeerlijke middelen om de jonge mens te helpen zelf zijn plaats op verantwoorde wijze te kiezen.  Gezinsgeluk door meer en betere woningen. Het woningbouwbeleid moet gedreven en bezield worden door de noodzaak om aan de woningnood, met een nieuwe aanpak, en speciale aandacht voor de krotopruiming, zo snel mogelijk een eind te maken. Naast opvoering van de productie - mede door volledig gebruik te maken van de aanwezige bouwcapaciteit - is hiervoor nodig, dat in andere sectoren niet meer wordt gebouwd dan in verhouding tot de woningnood verantwoord is. Hoeveel huizen van verschillende soort nodig zijn, en hoe deze over het land verdeeld moeten worden, kan uit een goed gericht onderzoek blijken. Op grond hiervan dient een meerjarig houwprogram te worden ontworpen, dat ook de bouwnijverheid het nodige houvast geeft om zo doelmatig mogelijk te kunnen werken. In afwachting van de resultaten van het onderzoek moet worden uitgegaan van de bouw van 45.000 50.000 woningwetwoningen. In onze dynamische, veel van de mens vragende maatschappij moet het huis op eigentijdse wijze een haven en rustpunt voor persoon en gezin zijn. De K.V.P. wil daarom betere en ruimere huizen met een woongerief, dat bij de stijgende welvaart ook voldoet aan de behoeften van morgen. Bouw van eengezinswoningen heeft de voorkeur. Als dit om doorslaggevende redenen niet mogelijk is dienen etagewoningen, zonder geluidshinder en zonodig met liften, hetzelfde comfort te hebben. Ook als de bouwkosten stijgen moet het subsidiebeleid er zorg voor dragen, dat de huren voor alle groepen in overeenstemming blijven met de financiële draagkracht.  Welvaart en welzijn. De werkgelegenheid dient, als basis voor ieders bestaan, behoed te worden met een actieve conjunctuurpolitiek. Ook onze jeugd moet in het Nederland van morgen werk kunnen vinden. Daarvoor blijft uitbreiding van de industrialisatie nodig, vooral in streken met een sterker groeiende bevolking en waar de mensen nu nog gedwongen zijn ver van huis te werken. Bij de ingrijpende veranderingen in onze maatschappij, vooral op het platteland waar de industrialisatie nieuwe levensgewoonten brengt, heeft de overheid de taak het maatschappelijk werk te bevorderen, om de mens bij deze evolutie tot steun te zijn. Met de steenkool zullen de olie, de aardgasvoorraden en de kernenergie als op elkaar afgestemde energiebronnen moeten worden ontwikkeld en gebruikt. De Nederlandse landbouw moet, met hulp van de Overheid, gezonder en sterker worden om haar positie ook op de vrije Europese markt van straks te kunnen handhaven. De levens- en werkomstandigheden van de agrarische bevolking mogen niet achterblijven hij die van anderen. Het recht op gelijke kansen van midden- en kleinbedrijf geldt nok voor de vestiging in nieuwe wijken. Hiervoor zijn ruimere door de overheid gegarandeerde kredietmogelijkheden nodig. De vrijere loonvorming, door de K.V.P. onder felle bestrijding het eerst voorgesteld, kan thans met algemene instemming verder worden doorgevoerd. De eigen verantwoordelijkheid, die het georganiseerd bedrijfsleven hiermee voor de loonvorming krijgt, biedt de mogelijkheid bijzondere aandacht te besteden aan de laagstbetaalden en aan een gelijke beloning van man en vrouw. Het overheidspersoneel heeft recht op een gezonde verhouding tussen ambtelijke en particuliere arbeidsvoorwaarden. Een andere opzet en werkwijze van de Centrale Commissie voor Georganiseerd Overleg in ambtenarenzaken kan hieraan bijdragen. De overheidspensioenen dienen waardevast te zijn.  Economische democratie: eigen bezit en medezeggenschap. De bezitvormingspolitiek moet er zich nu vooral op richten, dat de mogelijkheden voor het vormen van eigen bezit groter worden. Zo hoog mogelijke lonen, met winstdeling, zijn mede gewenst om meer werknemers gelegenheid tot sparen te geven. Met eigen bezit legt de mens het fundament voor zijn maatschappelijke zelfstandigheid, waarop hij kan voortbouwen aan zijn geestelijke ontwikkeling en persoonlijke ontplooiing. De K.V.P. streeft naar een maatschappij, waarin het voor de investeringen noodzakelijke kapitaal niet door enkelingen, of in hoofdzaak door de Staat, maar door zoveel mogelijk burgers geleverd zal worden. Vraagt de maatschappij van morgen om een krachtige opbouw en uitbouw van de particuliere eigendom, de andere grote opgave is een wijziging van de structuur van het bedrijfsleven. Daarmee worden mogelijkheden geschapen om de werknemers in eigen bedrijfstak en bedrijf medeverantwoordelijkheid en medezeggenschap te geven. Hierbij moet gedacht worden aan doorvoering van de ondernemingsraden, een beter klimaat voor de P.B.O. en aan een wettelijke regeling om in het ondernemingsrecht ook de verantwoordelijkheid van de arbeidsgemeenschap tot uitdrukking te brengen.  Redelijke belastingdruk. De belastingdruk is vooral te zwaar voor ongehuwden en middengroepen. Verdere verlichting blijft wenselijk. De successiebelasting dient veel lager te zijn bij vererving in de rechte lijn en tussen echtgenoten. Ook stille reserves in bedrijven worden bij overdracht te zwaar belast. De mogelijkheden voor belastingverlaging kunnen niet los worden gezien van de bereidheid om de Nederlandse hulp aan de ontwikkelingsgebieden te vergroten en van de erkenning, dat ook het verwezenlijken van nieuwe voorzieningen mede van bijdragen uit de algemene middelen afhankelijk is.  Recht op sociale zekerheid. De sociale verzekering moet worden uitgebouwd met een wijziging van de Algemene kinderbijslagwet, waardoor iedereen en vanaf het eerste kind voor bijslag in aanmerking komt. De voorlopige regeling, die in de afgelopen periode een grote verhoging van de invaliditeitsuitkeringen mogelijk maakte, zal zo spoedig mogelijk vervangen moeten worden door een definitieve arbeidsongeschiktheidsverzekering. In de werkloosheidswet en de ziektewet dienen de loongrenzen te worden afgeschaft. Er is nog behoefte aan een volksverzekering tegen zware geneeskundige risico's. De verhoogde ouderdomsuitkeringen moeten verder tot een sociaal aanvaardbaar peil worden opgetrokken met verlaging van de pensioengerechtigde leeftijd voor ongehuwde vrouwen tot zestig jaar. In de nieuwe algemene bijstandswet is het beginsel neergelegd, dat de mens, die niet in staat is zelf in zijn levensonderhoud te voorzien, recht heeft op hulp van de gemeenschap. Uitvoering van deze wet zal de mens in nood onder ons een waardige plaats geven. Voor de komende tijd is, met hulp van de Overheid, een verdere uitbreiding van de zorg voor de volksgezondheid nodig. Hiervoor dient in samenwerking met de particuliere organisaties, die op dit terrein verantwoordelijkheid dragen, een program voor nu en straks te worden opgesteld. Voor revalidatie en verpleging van chronisch zieken en gehandicapten moeten moderne inrichtingen worden gebouwd. Ook in breder verband dienen de gehandicapten zich met doeltreffende voorzieningen, binnen de gemeenschap geborgen te weten.  Modern verkeersnet. De maatschappij van morgen zal behoefte hebben aan zeer ruime verkeersmogelijkheden, zowel als gevolg van de toenemende welvaart en de groei van het nationaal en internationaal toerisme als om deze ontwikkeling te bevorderen. De snelle ontwikkeling van het verkeer vraagt dringend om een beleid, waarbij de zwakste schakels in ons wegennet zo snel mogelijk worden verbeterd en tegelijk, met een van durf en visie getuigend plan, ver vooruit wordt gezien. De verkeersveiligheid dient met velerlei maatregelen krachtig bevorderd te worden, waaronder ruime subsidies aan op dit vlak werkzame organisaties, praktisch verkeersonderwijs op de scholen en invoering van minimumsnelheden op daarvoor in aanmerking komende wegen.  Ruimte voor de Vrije mens. Het gemechaniseerde karakter van onze maatschappij en de kortere werktijd maken meer sportbeoefening nodig en mogelijk. Hiervoor dient met meer sporthallen, sportvelden en andere voorzieningen gelegenheid te worden geschapen. Nauwkeurig moet worden vastgesteld hoe groot de spoedig in te halen achterstand aan sportaccommodatie is. In de naaste toekomst zal er, nog meer dan nu, ook ruimte dienen te zijn om zich buiten onze groeiende steden in de vrije natuur te ontspannen. Daarvoor is nodig, dat de bestaande recreatiegebieden ruimer en beter toegankelijk worden gemaakt en dat daaraan nieuwe mogelijkheden worden toegevoegd. In het Nederland van nu en morgen zal het culturele leven krachtig moeten worden bevorderd met ruime opdrachten aan kunstenaars, een goede spreiding van museums, tentoonstellingen, concerten en toneeluitvoeringen; door het gewestelijk cultuurleven met al zijn mogelijkheden, ook voor zelfwerkzaamheid, te steunen; door een zo groot mogelijk deel van ons volk bekend te maken en deel te laten hebben aan hetgeen de mens ook geestelijk verheft en rijker maakt.
