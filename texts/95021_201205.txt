Другарице и другови, даме и господо, поштовани Београђани а и сви остали који сте дошли из свих крајева Србије, Републике Српске, Црне Горе, а нарочито ви који сте дошли са Косова и Метохије…
Ова хала никада није била пунија, последњи пут је било овако на предизборним скуповима 2000. године.
После тога смо изгубили власт.
Данас је ово наш велики повратак.
Моји противкандидати говоре о томе,неки плаше Србију да не треба да се врати Србија у деведесете године, неки се такмиче ко је гори.
Ја апсолутно нисам због тога дошао овде.
Ја сам овде дошао да говорим о Србији, Србији која пати али и Србији која се нада.
Зато улог ових избора није ниједна од наших странака без обзира колико је ко воли, улог ових избора нису ни наши лични интереси и страначки интереси, улог ових избора је Србија.
Ако гледате предизборну кампању можда бисте стекли утисак да се неки једино сналазе у предизборној кампањи.
Ја желим свима да кажем да не постоји Србија због избора већ избори постоје због Србије.
Нас циљ није конфронтација са политичким противницима, они нас не интересују.
Улог је изнад свих нас, улог ове кампање је Србија и увек Србија.
Наш задатак је да обновимо поверење народа у Србију.
Ми смо овде да бисмо променили судбину земље а не да бисмо поделили функције.
Спреман сам да преузмем ту одговорност као кандидат за председника Србије.
Ми јесмо за демократску Србију,
Србију у којој ће парламент имати најважнију улогу.
Народни представници које грађани бирају да у њихово име одлучују у наредне 4 године,
да институције Србије буду јаке,
да Србија има јаку војску
и полицију,
јер без јаке војске и полиције нема ни јаке државе Србије.
Ми не желимо да владамо без наших социјалних партнера.
Ми не желимо да владамо без представника синдиката, бораца, пензионера,
ми не желимо да владамо без народа.
Залажемо се за једнакост
једнакост у покоравању законима, свих и свуда без протежирања блиских и без повлађивања моћнима.
Мој циљ је да окупљам, да мирим, да уједињујем Србију.
Али водити ову земљу значи уздизати се и никада се не погнути,
бити чвст у својим опредељењима и одбрани националних и државних интереса.
Водити ову државу значи давати све од себе, не очекујући за то никакву награду,
бити одан својој земљи.
Зато ми је једини интерес служити Србији.
Другарице и другови, даме и господо, свестан сам величине и тежине функције за коју сам кандидат пошто стојим овде пред вама као сто сам стајао и пре 12 година и као сто сам стајао и пре 22 године када је формирана СПС.
Цео живот ме је припремао за један овакав чин.
Моје ангажовање, моја одговорност, моји успеси, моја искушења, све су то били и успеси и искушења Србије и целог нашег народа.
Цео свој живот посветио сам политици, зато што сам се за то школовао.
Сачувао сам ову Партију заједно са свима вама онда када је пала, када смо били нокаутирани, и када су замишљали да ћемо да нестанемо са политичке сцене.
Ми смо се уздигли као Феникс.
Сачувао сам Партију, сачуваћу и државу Србију.
Не треба нам председник који неће бити свестан тежине своје одговорности, који неће бити свестан жртве коју мора да поднесе и који ће на крају свог мандата рећи као сто је рекао Стипе Месић: „Обавио сам свој посао, Србије више нема“.
Долазим из краја из кога је потекао највећи хериозам који је Србија имала, уствари ја имам 2 своја родна места.
Прво родно место ми је Призрен, где сам рођен.
Призрен је некада био главни град у време Душановог царства, данас има свега двадесетак Срба који тамо живе.
То је етничко чишћење које је трајало вековим.
Ја, као човек који је рођен у Призрену, пре годину дана прошетао сам центром Призрена, на запрепашћење Албанаца који тамо живе, попио сам воду са чесме у центру града, да би показао да је Призрен и мој град.
Само ми је један Албанац добацио -“ Дачићу теби није место овде“
Ја сам га само погледао и рекао му- „Не знам зашто, ја сам овде рођен.
А где си ти рођен и одакле си ти дошао, одговори ми?“.
Наравно да ми није одговорио.
Већина њих је дошла на Косово и Метохију из Албаније, на српско Косово и Метохију.
Иако међународна заједница признаје независност КИМ мора да зна да признаје оно што је отето, а што је отето, биће и проклето.
Моји родитељи потичу из Топлице, ја сам школу завршио у Житорађи и Нишу.
Топлица је Србији подарила Милана Топлицу и Косанчић Ивана који су уз Милоша Обилића три највећа јунака и хероја Косовске битке.
Топлица је Србији подарила Југ Богдана и девет Југовића и кнегињу Милицу, односно касније царицу Милицу.
Топлица је подарила Србији Топлички гвоздени пук 1912-1918 године, најодликованију јединицу Српске војске
Када је краљ Петар умро сахрањен је обавијен ратном заставом Топличког гвозденог пука.
Марш на Дрину је спеван у част погибије команданта Топличког пука пуковника Стојановића у Церској бици против Аустро угарске.
Ја се својим коренима поносим, и не могу бити другачији од њих.
Желим овде свима јасно да поручим- ми имамо сећање на наше хероје.
Они нас подсећају на лекцију хуманости.
Они који су жрвтовали своје животе за нашу слободу.
Они нису доживели ни славу ни медаље.
Они то нису ни тражили.
Они то нису радили зато што су нешто очекивали.
Нису се руководили истраживачима јавног мњења, који би им рекли да је то популарно, и да треба то да ураде.
Они данас очекују једино наш незаборав.
Очекују да њихове жртве не учинимо узалудним и зато наша Коалиција чвсто стоји на политици која поштује све оне који су дали своје животе за слободу наше земље, од турске окупације, преко Аустроугарске, до I и II светског рата па до последњих ратова за слободу српског народа.
Они су знали шта дају и зашто то дају, зашто дају свој зивот.
Зато што су веровали у вредности Србије.
Зато ми данас не можемо да имамо другачију политику од политике слободне Србије која неће бити под било чијом окупацијом или утицајем.
Ја желим да преузмем функцију председника Републике, да не желим не бих се ни кандидовао, вероватно.
Ја нисам лажни кандидат који служи да би узео гласове некима другима, уосталом, видите колико нас има.
Они овакве скупове су видели само у репортажама из времена Слободана Милошевића.
Желим да преузмем власт али нисам похлепан.
Ја ћу инсистирати да ставим ту власт у службу народа.
Србији је потребно сигурно вођство које извлачи најбоље из свакога међу нама.
Неки су фасцинирани новцем, неки су фасцинирани моћима, неки су фасцинирани функцијама, неки су фасцинирани канцеларијама, секретарицама, ротационим светлима и тако даље…
Ја сам фасциниран, ја волим људе и народ Србије.
Свеки поглед који је мени упућен, сваки поглед схватам као наду,
сваки стисак руке и сваки осмех као шансу да Србији буде боље.
Нећу дозволити да поново преваре радничку класу,
не смемо да дозволимо радницима да подрже оне који никада нису ништа урадили за радничку класу.
Не смемо дозволити јер би то био Божји грех, да они који су отпуштени са посла и отишли на улицу сада гласају за своје џелате.
Нећу дозволити да се они представљају као глас народа, а да уствари раде искључиво у сопственом интересу.
Наса политика је јасна.
Уосталом ми смо први и једини од великих политичких странака поднели нашу изборну листу по дану.
Зато што је наша политика јасна као дан.
Сви они су ишли кришом, ноћу.
Од чега се крију?
Крију се од свога народа.
Наша политика је јасна по свим питањима која су важна за државу Србију.
Ако погледате моје противкандидате, о којим темама они говоре?
Они се изјашњавају око тога да ли ће парадајз или краставац да успеју у овој години, да ли ће киша да помогне кукурузу и пшеници, да ли ће краве да дају више или мање млека и причају бајке овом народу о милијардама инвестиција које ће да дођу у Србију када они преузму власт.
Ја само желим да кажем и да их питам -“ Па јел ви стварно мислите да је овај народ луд?
Па то су већ слушали 5. октобра 2000. године“.
Желим веома прецизно и јасно да вам кажем, извините што ћу говорити дуго, али ја желим да вам заиста кажем, шта мислим о Србији и какву Србију желим.
То ја говорим а не говоре саветници из иностранства и других земаља зато што ја слушам ваш глас, глас нашег народа.
Када је рец о Косову и Метохији Србија мора јасно да дефинише шта жели.
Мора да зна циљеве националне и државне политике.
Не могу Срби на КИМ бити мета међустраначког препуцавања и надмудривања.
Не може политика крени – стани.
Мора се јасно одредити шта нам је циљ.
Морамо да се зна шта бранимо.
И која је то линија коју бранимо.
Годинама слушамо о црвеној линији.
Та линија постаје све ружичастија и све блеђа.
Морамо да одредимо шта ми сматрамо да је наш национални и државни интерес и да кажемо то је то, даље од тога не може по било коју цену.
Кад је реч о Републици Српској, Дејтонски споразум је био круна херојске борбе српског народа у Републици Српској уз подршку народа Србије и тадашњег руководства Србије.
То је прва српска творевина државног карактера без обзира што је ентитет а не посебна држава.
Прва творевина у политичком и државотворном смислу преко Дрине у историји српског народа.
И зато, морамо вам рећи да не би било Републике Српске без херојства Срба у Босни и Херцеговини и без помоћи државног руководства Србије, односно Социјалистичке партије Србије.
Ови који сада долазе после нас, ја их молим да бар сачувају оно што смо ми створили.
Дејтонски споразум немогуће је променити без сагласности сва три народа и оба ентитета у Босни и Херцеговини.
Република Српска је данас као што је некада било Косово, као сто су некада били Сремски Карловци или Нови Сад, као што је некада било Цетиње, данас су Требиње и Бања Лука, пијемонти српске националне идеје.
Овде видим једну паролу – Мркоњић град.
Кад сам већ ту да кажем, имајући у виду шта смо ми урадили у свим годинама, цела Србија би требала да се зове Мркоњић град.
Кад је реч о Србима у региону наравно да нико не може да оспори право Србији да брине о свом народу који живи у другим државама.
И у Црној Гори, и у Македонији, и у Хрватској и у било којој другој земљи на свету.
Ако Америка може да има национални и државни интерес на Блиском истоку или у Персијском заливу, како Србија не може да има национални интерес да брине о својој браћи који су ту на десет километара од нас.
Када је реч о сепаратизму у Србији морам рећи – доста је више комадања и разбијања Србије.
Демократија да, људска права да, аутономија да, али даље од тога не.
Свако ко покуша да разбија јединство у Србији
и уставни систем Србије
и наш територијални интегритет и суверенитет имаће посла самном као министром унутрашњих послова.
О овоме сам пре неки дан разговарао и са највећим српским писцем, некадашњим председником Југославије Добрицом Ћосићем, човеком који је писао и српске „Корене“ и српске „Сеобе“ и српске „Деобе“ и који је говорио „Далеко је сунце“.
Ја желим да му поручим пошто има 91 годину, и он је највећи живи српски левичар у овом тренутку, да му пожелимо добро здравље.
Желим наравно да поздравим такође некадашњег председника Савезне Републике Југославије Зорана Лилића који је овде са нама.
Наравно хоћу да искористим прилику да поздравим и потпредседника Српске академије наука и уметности, академика Љубишу Ракића који је био на почетку овога скупа овде са нама,
желим да поздравим и Мићу Јовановића који је донео одлуку после разговора са мном и са Жарком Обрадовићем да се сви студенти на „Мегатренд универзитет“ ове године упишу бесплатно без плаћања школарине.
Тако се ради за народ Србије.
Наравно, желим да поздравим и европског шампиона у боксу, он ми је био потребан ових недеља да се припремам да нокаутирам моје противнике.
Наравно, видим ту многа лица, не могу сада све да их поздравим, али бих желео да поздравим још само две даме – Бојану Маљевић која је заједно са мном учествовала у великим акцијама Министарства унутрашњих послова у борби против трговине људима.
Филм који је она направила „Сестре“ је приказан у Уједињеним нацијама као представљање Србије.
И наравно уз све ове моје пријатеље и сараднике и саветнике желим да поздравим Исидору Бјелицу која је овде са нама.
Али нећу да јој дам реч зато што не знам шта ће да каже.
А пошто ми је најавила да би највише причала о томе да је код жена на највише одушевљења наишао овај слоган „Чврсто“ онда сам решио да јој не дам реч.
Желим веома јасно да кажемо свима да ми Европску унију схватамо само као средство за бољи живот.
Ми је не видимо као циљ сам по себи.
Наше поруке зато нису антиевропске.
Нису антиевропске поруке када ја кажем да ми желимо европски пут али само колико је то могуће и док је то у интересу Србије.
Ако није у интересу Србије онда не желимо у Европску унију.
То нису антиевропске поруке, то су цивилизацијске, принципијелне и патриотске поруке једног Србина, грађанина Србије и надам се председника Србије.
Када сам био у Бриселу и разговарао са чувеним преговарачем Купером тада је било условљавања око кандидатуре, рекао сам му -“ Слушајте ја да сам на месту Бориса Тадића, ја бих рекао хвала не треба ми кандидатура, одустајем од захтева да уђемо у ЕУ.
Па би сте га ви јурили до излаза из зграде зато што ви не очекујете да се неко вама супротстави овде у Србији, него да слепо извршава све што ви тражите.
Крај је томе, готово је то“.
Треба нам економски развој,
треба нам праведније друштво,
треба нам сигурна и чврста рука која ће да води ову земљу.
И знате шта, неко мени замера да водим неку националистичку политику.
Ја не желим да будем мање Србин него што је Камерон енглески премијер мање Енглез, или што је Орбан мање Мађар.
Кад они могу да кажу НЕ ЕУ која их условљава са неким унутрашњим питањима па ваљда можемо и ми када хоће да нам отму Косово и Метохију.
Србији треба боље руковођење државом
одлучније
и ефикаснији.
Треба јој одговорна власт која ће што безболније да поведе Србију кроз економску кризу.
Да одбрани што више српских интереса и да покуша ,нараво, да оствари компромис са Европом.
Треба нам одлучност,
треба нам да председник и Влада Србије која ће проистећи из ове Коалиције са ПУПС и ЈС да једноставно доноси одлуке
да води ову земљу
да решава проблеме.
Наша земља је суочена са рекордима у многим областима, али на жалост нису баш повољни по нас.
Рекордна незапосленост,
рецесија,
подређени смо принципу стезања каиша.
Морам овде да вам кажем потпуно отворено и слушајте ме добро шта ћу вам рећи.
Ко је стварни непријатељ овога народа?
Он нема име, он нема лице, он нема партију, он се неће кандидовати на изборима, али ипак он влада.
Тај непријатељ је свет финансија,
тај свет су банкстери, банке које се понашају као гангстери, финансијске институције које управљају нашим животима.
Оне желе да се створи систем у коме постоји неједнакост у шансама.
Ако при томе имамо нејасно вођство Србије, ако имамо згртање моћи и погодбе са моћницима, онда воља за свемоћи се претвара у признање немоћи овог народа пред тим светом финансија.
Зато је препород Србије могућ само ако је праведан.
Свака нација има своју душу, душа Србије је једнакост.
Један посто привилегованих се издвајају од осталих грађана.
Они живе поред нас али не живе они са нама, понекад чак и не живе код нас.
Нека ме чују они сви добро- једнакост није егалитаризам, једнакост је правда.
То није милосрђе, то је солидарност.
Ако ме изаберу на место председника Србије, или ако наша Коалиција има водећу и важну улогу у Влади Србије ни једну одлуку нећу донети ако пре тога ми не кажу и не објасне и не докажу да је то праведно, да је праведно за обичне грађане и народ Србије.
Потребна нам је једнакост пред законом,
бесплатно школовање
и лечење,
заштита радника,
смањење социјалних разлика,
права пензионера,
бораца,
жена.
Ја се обраћам сада свим женама – не тражим њихове гласове и не удварам им се, него им обећавам да ако ја будем изабран за председника Србије дискриминација која постоји у Србији над женама ће бити укинута.
А та дискриминација се одвија пред очима свих нас.
Свака жена данас у Србији има 8,5% мању плату од мушкарца ако ради на истом радном месту и са истом школском спремом.
Па да ли је то праведно?
У ком веку ми то живимо?
И да ли сте икада чули да борци за људска права помињу ту тему?
Не.
Они само помињу права хомосексуалаца или права националних мањина.
Ја ћу укинути ту дискриминацију.
Жене и мушкарци морају да имају исту плату на истом радном месту са истом школском спремом.
Једнакост је и сигурност за све,
борба против криминала
и корупције,
у овој земљи нико никога не сме да угрожава,
не смеју да се убијају људи.
У овој земљи мора да постоји ред и закон.
Као министар унутрашњих послова у Влади Србије веома сам задовољан што је полиција данас друга институција у Србији по поверењу грађана после Српске православне цркве.
Ја сам преузео тај ризик који је довео до тога да данас готово сви шефови криминалних група и банди су или у затвору или су побегли из своје земље
. Угрожавајући тиме и животе моје породице и моје деце који су били мета претњи да ће их отети криминални кругови, ја сам заложио све што имам, а то је своје име и своју породицу у борби против криминама.
Ја желим Србију правде у којој ће новац бити постављен на своје место, да буде и служби народа, а не његов господар.
То је разлика од деснице.
Ангела Меркел је представница деснице.
Партнери Ангеле Меркел на нашој политичкој сцени јесу Динкић, Тома Николић.
Ја се не борим за то да будем мање лошији од њих већ за то да ми будемо најбољи.
И зато немојте више да читате ове бројке 7, 9, не знам који све бројеви.
Који год да смо у Србији ми смо број 1, схватите то.
По чему се ми то разликујемо од деснице?
Ја то желим да кажем да би народ могао да схвати о чему ја то овде причам.
Шта је наша разлика у односу на десницу.
Десница каже да жели демократију која је прилагођена тржишту.
Шта хоће они да кажу?
У ствари они желе друштво и државу која је прилагођена тржишту, профиту и интересима богатих и моћних.
А ми као левица се залажемо управо супротно.
Ми верујемо у супротно.
Да морамо створити тржиште које је прилагођено демократији.
Да морамо да зауздамо капитализам и да створимо тржиште које ће бити у служби народа и обичних грађана а не само богатих и моћних у једној држави
. И у томе се ми разликујемо.
Ми сматрамо да се богатство мора праведније расподелити,
што ми сматрамо да се природа раста мора променити, да он мора постати солидаран
и одржив,
што се ми залажемо за поштен однос у томе, а не као неки други који од богатих узму паре за кампању а од сиромашних хоће да узму гласове.
Па види молим те, хајдемо другачије мало.
Како ћете ви после избора да тим богатима служите уколико победите?
Да ли ћете и против њих примењивати систем једнакости пред законом или ће они бити мало једнакији?
Зато се ми залажемо за праведну расподелу богатства,
за развој који ће бити у функцији народа.
За председника не сме да буде изабран онај који ће највише да обећа, јер тако наравно можемо да имамо много кандидата за председника који пуно обећавају.
Треба нам председник који је доказао да зна да ради за ову земљу.
За такву се ја Србију залажем.
За слободну.
Ја немам разлога да се плашим свог народа и идем у свој народ.
Желим свима вама да кажем – глас за нашу Коалицију и за мене као председника није глас за некога кога нећете видети до следећих избора.
Немамо ми никога другога нити важнијег од вас.
За мене је суд овога народа важнији и од Хашког суда или од мишљења Вашингтона, Брисела, Москве, или Пекинга.
Људи, ово је Србија.
Морамо да знамо да када говоримо нашем народу не смемо да причамо бајке.
Ми причамо бајке а у Србији је највећа незапосленост,
највеће сиромаштво,
највећа корупција,
не знамо ни где су нам чак границе, или питајте моје противкандидате нека вам објасне које су то границе које ми бранимо.
Да ли су то наше границе код Призрена и Ђаковице или су код Косовске Митровице или су код Куршумлије.
Неће смети да вам кажу јер овој земљи се не сме рећи да ћемо бранити земљу по сваку цену.
Е мој народе – ја вам кажем бранићемо земљу по сваку цену.
Овом народу, радницима пре свега који су стварали фабрике мора да се врати отето.
Не може полиција да се шаље да се бију радници по пругама и путевима а они који су их и опљачкали да седе у Влади, и у политичким партијама или да се и даље богате.
Неће полиција да бије народ него ће да ухапси оне који су га опљчкали.
Зато се ја залажем за јаку, поносну и велику Србију,
велику не по територији, него по поштовању које свако треба да има према њој.
Ако је ми прво сами не поштујемо неће је нико поштовати ни у свету.
Зато будите сигурни да глас за нашу Коалицију и за мене као председника значи сигуран глас, сигуран глас јер ја јасно говорим шта ћу да радим
и чврст сам у одбрани онога што дефинишем као државни и национални циљ.
И спреман сам да доносим одлуке, одлуке које су у интересу Србије.
Зато вас позивам да и ово наше окупљање овде у Арени буде само најава велике изборне победе која ће бити 6. маја.
То неће бити наша победа, биће победа овог народа и ове државе.
Србија не сме да служи политичарима да се бахате и богате.
Уместо да служе Србији, Србија служи њима.
Нека они објасне одакле им паре за кампању.
Једна секунда на великим телевизијама кошта 200 евра.
То је готово једна просечна пензија.
Колико су секунди они потрошили да убеде народ да гласа за њих.
Ја немам потребу да вас убеђујем да гласате за мене.
Све ово што смо радили, радили смо да сви видите и да знате ко смо, шта смо и шта ћемо да радимо у наредном периоду.
Зато се залажемо за велику, поносну, јаку и богату Србију,
за јаку државу која ће бити строга
правична
праведна,
држава која ће да помаже људима, која ће да помаже радницима, сељацима, пензионерима, а не државу која ће служити за богаћење појединаца и која ће бити у интересу богаташа и моћних.
Само онај који јасно зна шта хоће, само онај који је довољно чврст и који је спреман да одлучује може и заслужује да води ову земљу.
Да не би они моћни и утицајни у земљи и свету, они који не мисле добро ни обичном народу или нашем српском народу у целини, били моћнији од свих ових других 99% грађана којима је потребна правда
зато нам је потребан глас на изборима да наш улог у будућој власти буде толико велики да не могу да доносе одлуке без народа.
Зато сам ја народни кандидат на овим изборима.
Нисам кандидат ни Брисела, ни Вашингтона, ни Москве, ни Пекинга, ја сам кандидат свих вас и Срба и свих који живите у Србији.
Зато вас позивам да гласате за себе, да гласате за Србију.
Живела Србија.
