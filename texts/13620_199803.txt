VILJE TIL RESULTATER
Det Konservative Folkeparti går til valg med det mål, at der efterfølgende kan dannes en ny borgerlig regering bestående af Det Konservative Folkeparti og Venstre.
Danmark har brug for en ny regering, som både har viljen og evnen til at skabe holdbare resultater.
Der er brug for resultater, der kan sikre danskernes velfærd i det næste århundrede.
Og der er brug for resultater, som kan give borgerne mere kvalitet og flere valgmuligheder - større frihed og mere ansvar i hverdagen.
Kort og godt : Der er brug for en regering, som vil og kan sikre borgerne et større råderum.
Målet er et frihedsorienteret velfærdssamfund,
hvor fællesskabet ikke løber fra sit sociale ansvar.
Det mål kan kun nås med Det Konservative Folkeparti som drivende kraft.
ET SPØRGSMÅL OM HOLDNINGER
Valget den 11.  marts handler først og fremmest om, hvilke grundholdninger, der skal bære det danske samfund i det næste århundrede.
Vi vil et samfund, der er præget af kvalitet, mangfoldighed og muligheder.
Vi vil, at "frihed for mig" bliver til fremgang for fællesskabet.
Systemet skal ikke holde styr på borgerne.
Det er borgerne, der skal holde styr på systemet.
Derfor ønsker Det Konservative Folkeparti en stat, der er stærk nok til at rejse den svage, men for svag til at knække den stærke.
VIRKSOMHEDERNE - GRUNDLAGET FOR AL VELFÆRD
Alle danskeres velfærd er fuldstændig afhængig af erhvervslivets indtjeningsevne.
Derfor skal det forkæles med gode arbejdsvilkår.
Virksomhedernes indtjeningsevne er dybt afhængig af deres konkurrenceevne, som igen er afhængig af omkostningsniveauet.
Derfor skal erhvervslivets omkostninger lettes.
Det uafbrudte tab af markedsandele lige siden 1993 koster os i dag 10 mia.  kr. på betalingsbalancen.
Der er brug for en saltvandsindsprøjtning til dansk eksport.
Det er afgørende, at fremtidens vækst og beskæftigelsesfremgang sker i den private sektor.
Det skal derfor være lettere at drive virksomhed i Danmark
og det skal være mere attraktivt at skabe nye, sunde arbejdspladser.
De administrative byrder skal lettes mærkbart.
Der skal ske en væsentlig sanering og harmonisering af de indberetninger, virksomhederne skal foretage for medarbejderne, og de skal så vidt muligt kun adresseres til et sted.
Det skal være lettere at starte nye virksomheder.
Reglerne for henlæggelse til investeringsfond skal forbedres.
Der skal indføres bedre muligheder for straksafskrivninger i små virksomheder.
Vilkårene for generationsskifte skal forbedres ved at afskaffe goodwill-beskatningen og ved at ligestille ejerskifte til betroede medarbejdere med ejerskifte inden for familien.
Diskriminationen af medarbejdende ægtefæller skal fjernes.
Virksomhedernes generelle omkostninger skal lettes.
Til gengæld skal tilskudsordningerne reduceres.
Blandt andet skal virksomhedernes arbejdsmarkedsbidrag fjernes.
Sygeskatten skal samme vej .
Også C02 -afgiften skal fjernes.
Indtil det lykkes at få en fælles aftale på f.eks.EU-plan er CO-2 afgiften udelukkende en særskat på dansk erhvervsliv uden nogen som helst miljømæssige virkninger.
Den private forskning i Danmark halter langt efter mange af de lande, vi sammenligner os med.
Derfor skal vilkårene for virksomhedernes forskningsindsats forbedres.
GENOPRETNING AF UDDANNELSERNE
På alle niveauer i det danske uddannelsessystem kan man konstatere, at det er gået den gale vej med kvaliteten.
Lige siden den socialdemokratiske folkeskolereform fra 1976 har Det Konservative Folkeparti advaret mod den farlige kurs i uddannelsespolitikken.
Der skal en målrettet kursændring til.
I folkeskolen skal fagligheden igen sættes før tværfagligheden.
Helt grundlæggende kundskaber i dansk, regning og matematik skal igen i forreste række.
Basisviden i historie, geografi, biologi, fysik, kemi og kristendom skal være selvfølgelig, når eleverne forlader skolen.
Det er helt uacceptabelt, at internationale undersøgelser placerer danske børn blandt de meget dårlige læsere på verdensplan.
Det skal der gøres noget ved.
Den nye folkeskolereform skal laves om.
Niveaudeling, prøver og karakterer skal have plads som naturlige midler i undervisningen.
PC-ere er i dag lige så naturlige arbejdsredskaber som lommeregneren blev det for 20 år siden.
Alle skal derfor have adgang til egen pc'er.
Når kvaliteten i folkeskolen halter, skrider kvaliteten i resten af uddannelsessystemet også.
Der skal derfor ydes en energisk indsats for at øge kvaliteten i hele uddannelsessystemet fra folkeskolen over gymnasie- og erhvervsuddannelserne til de højere uddannelser
og den videnskabelige forskning.
Danmark skal igen have et af verdens bedste uddannelsessystemer.
Kun på den måde kan vi få de bedste kandidater, forskere og faglærte medarbejdere.
Det er helt afgørende for vores muligheder for at klare os godt i den internationale konkurrence.
En veluddannet befolkning er grundlaget for et sundt folkestyre
og forudsætningen for et godt arbejdsliv.
Det er kort og godt nøglen til vores velfærdsmuligheder i fremtiden.
Og det gælder uanset om man er faglært tømrer, kemiingeniør eller universitetslærer.
Det Konservative Folkeparti er parat til at satse på uddannelse,
forskning, udvikling og efteruddannelse.
Men vi vil ikke have målt indsatsen alene på, hvor mange der kommer igennem eller på, hvor meget det koster.
Vi stiller krav om en kvalitetsmåling.
MERE FRIHED TIL BØRNEFAMILIERNE
Det Konservative Folkeparti lægger afgørende vægt på familiernes forskellighed og deres individuelle behov.
Alt for mange familier føler, at de mangler tid til samvær.
Det gælder ikke mindst børnefamilierne.
Vi ønsker derfor at give familierne større mulighed for at prioritere samværet med deres børn.
Først og fremmest af hensyn til børnene skal forældrene have flere muligheder for at indrette sig fleksibelt .
Uanset daginstitutionernes kvalitet er der intet, der kan erstatte samværet mellem børnene og deres egne forældre.
Derfor skal der gives bedre muligheder for, at de får mere tid til at være sammen.
Forældrene skal ikke stilles overfor et simpelt enten-eller valg, når det gælder ønskerne om både at have tilknytning til arbejdsmarkedet og mere tid hjemme hos børnene.
Stive offentlige børnepasningstilbud skal gøres mere fleksible,
og det skal ved lov sikres, at kommunerne kan give de forældre, der ønsker selv at passe deres børn, et kontant tilskud.
Det Konservative Folkeparti ønsker valgfrihed.
Derfor skal det ligeledes ved lov sikres, at den enkelte arbejdstager sammen med sin arbejdsgiver frit kan indgå aftaler om deltid, nedsat og fleksible arbejdstider uden hindringer fra centralt hold.
Efter princippet "pengene følger barnet" skal familierne sikres en bred vifte af valgmuligheder mellem forskellige offentlige og private pasningstilbud .
De offentlige tilbud skal rette sig efter forældrenes behov.
Og ikke omvendt.
Institutionernes åbningstider skal være langt mere fleksible.
Det skal gøres muligt for forældre at sætte overarbejde, merarbejde, ferie og fridage ind i en slags "tid-bank".
Når de så har brug for det, skal de kunne "hæve tid" efter individuel aftale med arbejdsgiveren.
Forældreorloven skal bevares og gøres mere fleksibel.
BEDRE FORHOLD FOR DE ÆLDRE
Ældre er lige så forskellige som alle andre.
Ældre, der ikke kan klare sig selv, skal sikres den nødvendige hjælp.
Derfor skal de ældre have fleksible valgmuligheder.
Det gælder både boligen og den mere praktiske og personlige hjælp.
Derfor ønsker vi at give de ældre en lovfæstet ret til selv at vælge frit mellem offentlig og privat hjemmepleje.
Økonomisk tryghed er helt afgørende, når man er gået på pension.
Derfor kræver Det Konservative Folkeparti, at regeringens overgreb på folkepensionen genoprettes.
Der skal fremlægges forslag, som gør folkepensionen mindre afhængig af supplerende indkomster
og afgiften ved ophævelse af kapitalpension skal sænkes for personer, der udskyder pensionstidspunktet.
EFFEKTIV SUNDHED - FLERE VALG
Den er helt gal, når vi i det danske velfærdssamfund slås med overfyldte hospitalsgange og helt uacceptable ventetider for mennesker med livstruende sygdomme.
Det skal der gøres op med.
Patienterne skal sættes i centrum.
Faggrænser og stive arbejdsgange som følge af fortidige aftaler mellem forskellige fagforeninger skal ændres.
Kvalitet, effektivitet og fleksibilitet skal være bærende.
Private sygehuse skal inddrages som et helt naturligt supplement til de offentlige.
For Det Konservative Folkeparti er det afgørende, at det ikke er pengepungens størrelse, der bestemmer kvaliteten af sygdomsbehandlingen.
Derfor ønsker vi et reelt frit sygehusvalg.
Skat på sygdom skal afskaffes.
En ansat, der af sin arbejdsgiver får betalt en operation, skal ikke udsættes for ekstra beskatning.
SUNDE FØDEVARER - OG DYREVELFÆRD
Det Konservative Folkeparti arbejder for mere sammenhæng og større gennemsigtighed i dansk fødevarepolitik.
Vi foreslår derfor, at reglerne på området samles i en, forenklet lov.
Der skal opstilles klare regler for de grundlæggende krav til fødevarer.
Mærkningsordninger skal i videst muligt omfang indføres på EU plan,
og de skal kontrolleres af uvildige instanser.
Kvalitet, form og smag skal prioriteres, uden at det går ud over næringsværdien.
Forskning i fødevarefremstilling og sundhed bør styrkes.
Det Konservative Folkeparti kan ikke acceptere de mange eksempler på, at mennesker bliver syge efter at have spist ganske almindelig mad.
Salmonella må bekæmpes på en anderledes effektiv måde.
Dyresundhed og dyreetik skal i højere grad end hidtil anskueliggøres for forbrugeren.
Det frie forbrugsvalg skal sikres ved standardiseret mærkning og præcis oplysning.
Brug af medicin og lign. må kun anvendes som sygdomsforebyggelse eller bekæmpelse - og ikke som led i øget produktion.
Vi arbejder for ensartede regler i EU på hele dette område.
MÅLRETTET MILJØINDSATS - SUNDT VELFÆRD
Et godt miljø er afgørende for menneskers trivsel og sundhed.
Derfor er Det Konservative Folkeparti dybt engageret i og stærkt involveret i løsningen af de miljøpolitiske udfordringer.
Rent drikkevand er en menneskeret, der skal kæmpes for.
Netop for at sikre rent grundvand skal udledningen af kvælstof og fosfor nedbringes mærkbart
og brug af bekæmpelsesmidler begrænses i videst muligt omfang.
Alle pesticider, der går i grundvandet skal forbydes.
Hurtigere godkendelse af nye og mere miljøvenlige planteværnsmidler skal sikres.
Farlige affaldsdepoter skal ryddes op.
Flyovervågning af skibe, der ulovligt dumper spildolie i de danske farvande, skal styrkes.
Det skal ske både for at forebygge, at danske farvande bliver en losseplads
og for at sikre retsforfølgning af synderne.
Borgerne skal have ret til at rejse sag mod det offentlige,
når det offentlige overtræder miljølovgivningen.
Der skal gennemføres en regelforenkling af hele miljøområdet.
Regelmængden skal nedbringes bl.a. ved at nedsætte antallet af bemyndigelser, skøn og vurderinger.
Bemyndigelse til udstedelse af tilladelse til udstykning og ny bebyggelse i landzonesager flyttes fra amt til kommune og bør gøres lempeligere.
KONTANT OG ANSTÆNDIG UDLÆNDINGEPOLITIK
Det Konservative Folkeparti vil have strammet udlændingepolitikken.
Mennesker på flugt skal have en anstændig håndsrækning, medens de er på flugt.
Det har Danmark et naturligt ansvar for at hjælpe med.
Men flygtningene skal ikke gøres til indvandrere.
Hjælpen må gives så tæt på oprindelseslandet som muligt.
På den måde kan langt flere få gavn af indsatsen.
Det må være reglen, at flygtningene vender tilbage, så snart forholdene i hjemlandet tillader det.
Derfor er det helt uacceptabelt, at regeringen vil give alle ret til permanent ophold i Danmark efter kun 3 år.
Det er ikke flygtningepolitik men folkevandringspolitik.
Vi foreslår i stedet, at permanent ophold først kan komme på tale efter 7 år.
Retskravet på familiesammenføring vil vi have afskaffet.
Familiesammenføring skal finde sted i det land, hvor familiens samlede tilknytning er størst, og det må ske efter en individuel vurdering.
Det danske flygtningebegreb skal ikke være mere vidtgående end andre landes.
Derfor skal retskravet for de-facto-flygtninge ophæves.
Der skal gribes anderledes håndfast ind overfor kriminelle asylansøgere.
Kommunernes pligt til at give modersmålsundervisningen skal afskaffes.
Til gengæld skærpes kravene til børnenes danskkundskaber.
For de udlændinge, der har fået ophold i Danmark, skal der gennemføres en målrettet integrationspolitik,
hvorefter udlændinge hurtigt kan komme til at fungere i det danske samfund, og 2. generationsproblemet undgås.
HÅNDFAST RETSPOLITIK
Indsatsen mod vold og anden kriminalitet skal under en helt anderledes håndfast styring.
Den rå og tilfældige vold stiger år for år.
Tyveri, organiseret narko- og rockerkriminalitet skaber utryghed blandt borgerne.
Det er uacceptabelt.
Politiet skal have bedre vilkår i efterforskningen.
Der skal bl.a. i særlige tilfælde gives adgang for brug af anonyme vidner.
Domme og straffe skal falde hurtigt,
og afsoning skal straks sættes i gang.
Der skal bygges to nye fængsler til de særligt grove fanger.
Overfor de helt unge kriminelle skal der ryddes op i de mange tiltalefrafald
og en særlig samfundstjeneste for unge lovovertrædere mellem 12 og 17 år indføres.
Retspolitikken skal i det hele taget afspejle, at hensynet til offeret går forud for hensynet til forbryderen.
LEJEVÆRDIEN SKAL AFSKAFFES
Den private ejendomsret er et af de bærende elementer i vores samfund.
Efter Det Konservative Folkepartis opfattelse skal ejendomsretten til boligen udbredes til så mange som muligt.
Derfor skal investering i egen bolig være en sund og attraktiv opsparingsform.
Der skal være tryghed omkring boligforholdene.
Med lejeværdien beskattes man af ind indtægt, man ikke har haft.
Den bundurimelige lejeværdi skal derfor afskaffes over de næste 4 år.
Samtidig afskaffes standardfradraget.
FORSVARS- OG UDENRIGSPOLITIK
Det bliver en hovedopgave for en kommende borgerlig regering at vinde folkeafstemningen om Amsterdamtraktaten
og sikre en ny flerårig forsvarsordning, som kan underbygge dansk forsvars troværdighed og effektivitet.
Det Konservative Folkeparti er helhjertet tilhænger af det europæiske samarbejde.
Vi ser Amsterdamtraktaten som udtryk for en modernisering og styrkelse af samarbejdet
samt nøglen til udvidelsen med Øst- og Centraleuropæiske lande.
Som vejen til et helt og samlet Europa efter kommunismens totale sammenbrud og Murens fald.
For os repræsenterer det europæiske samarbejde en af historiens største succeser
- som et vigtigt grundlag for freden,
sikkerheden, det økonomiske samarbejde
og respekt for menneskerettigheder i hele Europa.
For Det Konservative Folkeparti bygger EU-samarbejdet fortsat på et fællesskab mellem selvstændige nationalstater,
som i forening søger at løse grænseoverskridende problemer som for eksempel forurening,
international kriminalitet
samt økonomisk og handelsmæssigt samarbejde.
Forsvarskommissionen - som blev nedsat efter forsvarsforliget i 1995 - vil næste år fremlægge sit oplæg til en kommende forsvarsordning efter 1999.
For Det Konservative Folkeparti er det helt afgørende, at dansk forsvar fortsat kan løse de stadig vigtigere internationale opgaver,
som en del af den fælles- europæiske og atlantiske sikkerhedspolitik.
Dansk forsvar yder i disse år en fremragende indsats blandt andet i Bosnien
og senest med beslutningen om at kunne deltage ved løsningen af Irak-krisen.
NATO-samarbejdet er fortsat hovedhjørnestenen i denne indsats.
Men et effektivt forsvar, som spiller en betydningsfuld international rolle og også skal klare forsvaret af Danmark, forudsætter økonomiske rammer, så forsvarets styrkemål, materielanskaffelser samt øvelses- og uddannelsesmuligheder fastholdes og gerne forbedres.
Der er ikke i de kommende år noget som helst grundlag for væsentlige reduktioner af dansk forsvar.
Hjemmeværnet løser i dag betydningsfulde opgaver,
og der vil også i de kommende år være behov for et veludrustet og effektivt hjemmeværn, som bygger på frivillighed og forsvarsvilje.
BORGEREN I CENTRUM
Det Konservative Folkeparti har foreslået, at en ny borgerlig regering hurtigst muligt sammensætter et særligt "Tæskehold",
som skal bekæmpe væksten i antallet af regler og paragraffer.
Der skal indføres nye midler i kampen mod det ustyrlige bureaukrati.
Borgernes retsstilling skal forbedres.
Og der skal gennemføres en retssikkerhedsreform.
For eksempel skal offentlige myndigheder have en 30-dages svarfrist.
Har borgeren intet hørt, kan denne betragte tilladelsen som værende givet.
Antallet af bemyndigelser skal nedbringes.
EN MODERNE OFFENTLIG SEKTOR
En ny borgerlig regering vil sikre en stram styring af de offentlige udgifter,
som sætter en effektiv stopper for gældsætningen af vore børn og børnebørn.
Såvel besparelser som finansiering af nye opgaver skal klares ved effektiviseringer, omprioriteringer og udlicitering.
Ikke ved afskedigelser eller kvalitetsforringelser af de offentlige ydelser.
Offentligt ansatte skal have ordentlige arbejdsvilkår og mulighed for udvikling og nye udfordringer.
Vi siger nej til nye skatter og afgifter.
Privatisering af statslige institutioner og statslige virksomheder og aktiebesiddelser skal fortsætte.
STÆRK ØKONOMI - GRUNDLAGET FOR VELFÆRD I FREMTIDEN
Kun en stærk økonomi med vækst i den private beskæftigelse og overskud kan sikre grundlaget for vor fremtidige velfærd,
hvor ingen, der kan og vil, sættes ud på et passivt sidespor.
Det kræver reformer på bl.a. arbejdsmarkedet, skatteområdet og i uddannelsessystemet.
Det skal gøres mere attraktivt at investere i forskning og fremtidsrettede projekter,
ligesom den private opsparing skal styrkes.
Under de borgerlige Schlüter-regeringer lykkedes det at genoprette dansk økonomi.
Resultatet var en bomstærk økonomi, som lige siden 1993 har udgjort grundlaget for uafbrudt vækst i det danske samfund.
Sammen med den sunde økonomi, vi efterlod, har den massive internationale medvind givet Danmark mange muligheder for at ruste sig til fremtidens udfordringer.
De muligheder er slet ikke blevet udnyttet godt nok.
Den konservativt ledede regering efterlod en betalingsbalance med et overskud på 30 mia.  kr.
Det er sat over styr.
Virksomhederne har lige siden 1993 tabt markedsandele.
Overenskomstforhandlingerne kan ende i konflikt.
Flaskehalse truer på arbejdsmarkedet.
Tusindvis af erhvervsegnede mennesker er parkeret på forskellige overførselsindkomster, hvorved de ikke figurerer i arbejdsløshedsstatistikken.
Men på overfladen går det godt for dansk økonomi.
Fem års uafbrudt medvind har givet næsten 100 mia.  kr. ekstra i skatteindtægter fra borgerne.
Alligevel er ventetiderne på sygehusene blevet længere.
Kvaliteten i folkeskolen og de videregående uddannelser er faldet.
Skatterne er ikke faldet som lovet.
Tværtimod er der kommet 60 nye skatter og afgifter til.
Nyrup-regeringen er ganske enkelt de spildte muligheders regering.
Derfor skal den skiftes ud med en ny borgerlig regering,
som vil styre det offentlige forbrug
og sikre, at væksten ikke opsuges af de offentlige kasser,
men forbliver hvor den hører hjemme: hos borgerne.
På den måde styrkes produktionen beskæftigelsen og eksporten.
Kun derved sikrer vi en gældfri og varig velfærd.
