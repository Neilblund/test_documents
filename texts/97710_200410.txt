PROGRAM SLOVENSKE NACIONALNE STRANKE
I.
Slovenska nacionalna stranka je ob svoji ustanovitvi 17. marca 1991 sprejela Okvirni program.
Temelje tega programa je stranka zapisala tudi v prvi člen statuta stranke.
Ta program pomeni trajno strateško sporočilo Slovenske nacionalne stranke v skladu z načeli demokratične politične kulture in pravne države in ob spoštovanju človekovih pravic;
za dosego ciljev zastavljenih in predstavljenih v tem programu bomo uporabili vsa  razpoložljiva demokratična sredstva.
Politično delovanje bo potekalo v nasprotju s cenenim populizmom in oblikovanjem kratkoročnih političnih odločitev, ki temeljijo zgolj na interesih političnih elit ali političnih strank.
II.
V drugem členu statuta je stranka zapisala, da svojo programsko usmeritev oblikuje skladno z zahtevami družbenega razvoja.
Okvirni program Slovenske nacionalne stranke se stalno nadgrajuje in posodablja v povezavi s političnimi in parlamentarnimi dogodki ter dogajanji.
Prvič je bil spremenjen v skladu s sklepom Kongresa stranke, 10. novembra 1995 in nazadnje posodobljen na kongresu, dne 23. septembra 2000.
III.
Slovenska nacionalna stranka deluje po načelu konstruktivne opozicije, kar pomeni podpiranje vseh tistih projektov, ki gredo v korist slovenski družbi, slovenski državi in širše slovenski naciji, ne glede na to od kod pobuda oziroma projekt izhaja.
Kot laična stranka je SNS protiklerikalna stranka, ki se dosledno zavzema za spoštovanje 7. člena Ustave, ki pravi, da so verske skupnosti ločene od države.
Slovenska nacionalna stranka svoja politična načela temelji na svobodomiselnih, narodnoosvobodilnih in nacionalno prebudnih težnjah slovenskega naroda v zgodovini, še posebej pa na pridobitvah partizanskega narodnoosvobodilnega boja v II. Svetovni vojni.
Ideološka in politična nazorska kontinuiteta stranke izhaja iz prve protifašistične organizacije TIGR (1927), preko narodnoosvobodilne borbe v II. Svetovni vojni in se preko odločitve slovenskega naroda o samostojni državi nadaljuje v izgradnjo moderne, demokratične in socialne države.
Pri tem upošteva in spoštuje pridobitve obeh gibanj ter njune uspehe kot kontinuiteto neprekinjene gradnje vseh let od 1927 do danes,
s posebno hvaležnostjo pa se ozira na delo vseh Slovenk in Slovencev v obdobju od osvoboditve do osamosvojitve v času odpovedovanja, graditeljskega zagona in prostovoljnih delovnih akcij, kar vse je postavilo temelje za današnjo Slovenijo.
Glede na svoje politične nazore in izhodišča Slovenska nacionalna stranka ne pristaja na brezumno divjanje pri vstopanju v Evropsko unijo, opozarja na pasti in nevarnosti priključitve in s treznostjo in razumom dovoljuje edini možni vstop na osnovi enakopravnega partnerskega odnosa.
Osnovni sklopi usmeritev Slovenske nacionalne stranke so:
Samostojna in neodvisna Slovenija
Ekonomsko močna Slovenija
Kvalitetno in strokovno ter brezplačno laično državno šolstvo ter šport in rekreacija
Razvoj tako bazične kot aplikativne znanosti
Zagotavljanje zaposlovanja v Sloveniji
Zagotovitev socialne varnosti za vse državljanke in državljane
Zagotavljanje ustrezne zdravstvene oskrbe za vse državljane
Racionalne gospodarjenje z naravnimi viri in dobrinami
Položaj slovenskega kmeta
Ekološka usmeritev in kontrola gospodarstva
Obrambna politika temelječa na oboroženi nevtralnosti izven vseh vojaških zvez
Liberalen odnos do družine in verskega prepričanja
Kulturno razvita slovenska družba
Ohranjanje narodove dediščine in avtohtonosti
Spoštovanje in pravilno ovrednotenje narodnoosvobodilnega boja
Sprememba državnih simbolov
Samostojna in neodvisna Slovenija
Republika Slovenija je dosegla samostojnost in neodvisnost temelječo na plebiscitni volji slovenskega naroda leta 1991.
SNS se je do zdaj in se bo tudi v bodoče zavzemala za samostojno in neodvisno politično pot, obenem pa podpirala pragmatično sodelovanje tako na političnem kot na gospodarskem področju z vsemi državami v korist in dobrobit Republike Slovenije.
Zato bomo tudi v bodoče nasprotovali podpisom raznih vojaških ali gospodarskih sporazumov, ki so Sloveniji v škodo in katerih tolmačenje bi lahko Sloveniji krnilo samostojnost in neodvisnost ter ozemeljsko integriteto.
Smo proti nesmiselnemu in nepremišljenemu vstopanju Republike Slovenije v Evropsko unijo, kajti že sedanje študije in razprave kažejo, da Slovenija od vstopanja v EU, kakršnega zagovarja sedanja vlada ne bi, oziroma ne bo imela nobene koristi.
Prepričani smo, da Slovenija ne potrebuje novega gospodarja iz Bruslja, če pa potrebuje sodelovanje mora biti izhodišče za to sodelovanje enakopravnost, enakovrednost in pa spoštovanje sopartnerjev.
Zagovarjamo neodtujljivo pravico slovenskega naroda, da se o vključevanju v evropska združenja, tako gospodarske kot tudi vojaške narave, pa tudi v katera koli druga združenja, odloči na vsesplošnem ljudskem referendumu.
Ekonomsko močna Slovenija
SNS se bo še naprej zavzemala za izgradnjo gospodarske in narodne infrastrukture, kar je pogoj za kakršenkoli hitrejši napredek na vseh ostalih gospodarskih področjih.
Temelj gospodarske rasti in razvoja mora biti dosledno uveljavljanje principa tržnega gospodarstva ob spoštovanju socialnih faktorjev.
Gospodarska prihodnost mora biti zgrajena predvsem na lastnem znanju in delu, ob upoštevanju kakovosti, uporabi sodobnih tehnologij ter predvsem na dobrem marketinškem obdelovanju slovenskih izdelkov,
kar pomeni pravilno predstavitev kakovosti, znanja, zgodovinske danosti in spomina, modrosti slovenskega naroda, kar je vse vključeno v izdelku in iz tega izhajajoča pravilna ocenitev izdelka ter njegova umestitev v svetovni gospodarski prostor.
Zato se SNS zavzema za analizo vseh možnosti za gospodarsko preživetje in razvoj tako gospodarstva,
kot tudi kmetijstva ob morebitnem vstopu v Evropsko skupnost.
SNS ni za nepremišljeno hitenje v smer, ki bi zahtevala prevelike žrtve na gospodarskem , kmetijskem in socialnem področju, ali ki bi od Slovenije terjala opustitev nekaterih zaščit na področjih, ki so vitalnega nacionalnega pomena.
Vstopanje tujega kapitala mora biti odprto in olajšano, vendar kontrolirano in urejeno s slovensko pravno regulativo.
Zavzemamo se za »ciprski« model gospodarstva, ki bi bil zanimiv za vlagatelje tujega kapitala in koristen za našo državo.
V povezavi s tem se zavzemamo za odpravo velikih industrijskih kompleksov bazične industrije, kakor tudi težke strojne industrije
in podpiramo programe, ki omogočajo ohranjanje zelene narave,
razvoj turizma,
terciarnih uslužnostnih dejavnosti,
drobnega gospodarstva
in ekološkega kmetijstva.
Dosledno bomo zahtevali, da bo državo podpirala drobnega podjetnika na principih tržnega gospodarstva in spoštovala regulativo demografsko ogroženih področij ter izvrševala davčno politiko v korist tistih, ki svojo dejavnost razvijajo, širijo in posodabljajo.
Ne pristajamo na podporo zgrešenim investicijam ali celo gospodarskim projektom posameznih političnih lobijev ali političnih strank.
Zagovarjamo zagotovitev pravilne, pravične in stimulativne davčne zakonodaje ter njeno dosledno izvrševanje.
Ker je moč države odvisna od gospodarskih uspehov in domače lastnine ne bomo nikoli pristali na neupravičene zahteve tujcev in rimskokatoliške cerkve po slovenskem javnem dobru, do česar nimajo nobenih – niti pravnih, niti moralnih pravic.
Kvalitetno in strokovno ter brezplačno laično državno šolstvo ter šport in rekreacija
Slovenska nacionalna stranka se zavzema za izključno laično državno šolstvo, ki naj bo popolnoma brezplačno, s tem, da dopušča zasebne in verske šole, ki pa naj ne bodo državno financirane v sedanjih okvirih (80%), ampak največ do 50%, saj gre v veliki meri za elitizem oziroma versko indoktrinacijo.
Ne pristajamo na uvajanje religioznih konfesionalnih predmetov v javno šolo, tudi ne v obliki izbirnih predmetov.
Razvoj mladega kadra naj temelji na izsledkih moderne znanosti in naj dovoljuje ter omogoča mlademu rodu normalen miselni razvoj.
Srednje šolstvo naj bo deljeno na gimnazije, tehnične šole in strokovne šole na ta način, da bo vsak tip šole pokrival svoj učni in izobrazbeni segment ter dajal vsakemu profilu kar se da največ izobrazbe, vedenja in znanja.
Vpis v srednje šole mora biti omogočen vsem, ki so zaključili osnovno šolanje ne glede na dosežen uspeh, saj se s točkovnim sistemom bistveno niža odstotek mislečih na srednjih šolah in se povečuje odstotek zgolj učečih.
Visokošolske ustanove naj bodo v svojem delu povezane s tendencami gospodarskega razvijanja, kar pomeni, da se v slovenskih okvirih povezujejo z domačo industrijo, obenem pa naj visokošolske ustanove poleg aplikativnega dajejo svojim študentom tudi dovolj teoretičnega bazičnega znanja za razvoj teoretičnih raziskav.
Zavzemamo se za medsebojno priznavanje akademskih nazivov in naslovov med Republiko Slovenijo in ostalimi državami v obe smeri, kar bo omogočilo našim študentom lažji vstop na študije v univerzah po svetu, na slovenske univerze pa pripeljalo kvalitetne predavatelje iz tujine , ter pripomoglo k večji izmenjavi študentov, kar dodatno prispeva k kvaliteti dela na fakulteta.
V skladu s svetovnimi tendencami in usmeritvami se zavzemamo za ureditev možnosti preskoka iz visokega strokovnega študija na univerzitetno raven, še posebej v okviru tretje stopenjskega študija.
Stranka se zavzema za zdrav razvoj državljank in državljanov kar nedvomno vključuje tudi športno in rekreativno udejstvovanje.
Največji pomen daje stranka množičnemu športu za vse, vrhunski šport pa v največji meri prepušča tržnim razmeram ter zahtevam, razen v določenih specifičnih športnih panogah, kjer je trženje tega športa onemogočeno.
V zvezi s tem bo stranka vedno podpirala in tudi pripravljala zakonske predloge, ki bodo športnikom omogočali čim bolj olajšano udejstvovanje, obenem pa zagotavljala množičnost udejstvovanja.
Razvoj tako bazične kot aplikativne znanosti
Visokošolske ustanove naj skupaj z instituti gojijo razvojne programe bazičnih znanstvenih raziskav, saj so slovenski znanstveniki prav na tem področju dosegali zavidljive dosežke na svetovni ravni.
Od vlade bomo zahtevali, da v ta segment vlaga večja finančna sredstva.
Sodelovali bomo v pripravi izhodišč po katerih bo našim znanstvenikom omogočeno delovanje in delo v tujih znanstvenih institucijah in univerzah,  brez dodatnih ovir pri njihovi habilitaciji v tujini.
S tem, z ustrezno sodobno opremljenimi raziskovalnimi ustanovi – to je s primernimi pogoji za delo – in pa z ustrezno vrednotenim znanstveno raziskovalnim delom, nameravamo omogočiti mladim raziskovalcem njihov nadaljnji študij, razvoj in delo, obenem pa prenesti njihovo znanje tudi v gospodarstvo
Omogočiti je potrebno tudi hitrejše napredovanje mladim znanstvenikom.
Zagotavljanje zaposlovanja v Sloveniji
SNS se zavzema za zagotavljanje možnosti za zaposlitev vseh državljank in državljanov, ob tem da mora vsak zaposleni za svoje delo prejeti dovolj za zagotovitev svojih socialnih potreb, več pa glede na težo, zahtevnost in odgovornost dela ter na sposobnost, pridnost in zanesljivost delavca.
Zavzemamo se za zagotavljanje novih zaposlitvenih možnosti glede na domicil delovne sile, ob upoštevanju prednosti slovenskih delavcev.
V primeru zaposlitve tuje delovne sile zahtevamo striktno spoštovanje zakona o zaposlovanju tujcev ter uporabo najnižjih omejitvenih kvot za tujo delovno silo.
Posebna pozornost je usmerjena na zaposlovanje mladih, ki v delovni proces prinašajo sveže ideje, nova znanja in inovacije.
Država mora z dodatnimi, predvsem davčnimi in tudi drugimi ukrepi, podjetja stimulirati za povečano zaposlovanje mladih strokovnih kadrov – predvsem tistih, ki zaposlitev iščejo prvič in to ne samo za čas pripravništva –
ukrepi morajo stimulirati in spodbujati zaposlitve za nedoločen čas.
Ustrezna zaposlitev je eden izmed osnovnih pogojev, ki omogoča mladim normalen razvoj in življenje.
Zagotovitev socialne varnosti za vse državljanke in državljane
Socialna varnost mora biti zagotovljena vsem državljankam in državljanom,
tujce pa naj se obravnava kot zunanjo delovno silo.
Nasprotujemo omejevanju socialnih pravic in socialne varnosti zaposlenih oziroma državljank in državljanov nasploh.
Zastopamo stališče, da se pridobljene pravice ne smejo odvzemati, spreminjati ali krčiti, saj je to tako v neskladju s pozitivno zakonodajo, kakor tudi z vsemi mednarodno sprejetimi akti.
Zagovarjamo povečano skrb za upokojence, saj smo to dolžni tistim, na katerih sadovih dela smo živeli, obenem pa se moramo zavedati, da ob skrbi za njih, skrbimo tudi zase.
7.   Zagotavljanje ustrezne zdravstvene oskrbe za vse državljanke in državljane
Slovenska nacionalna stranka brez zadržkov podpira svobodno iniciativo in zasebno delo v zdravstvu,
zavzemali pa se bomo, da se bo nivo osnovnega obveznega zdravstva dvignil nazaj vsaj na tistega, kot je že bil zagotovljen.
Obenem zagovarjamo ločitev osnovnega zdravstva pod okriljem države od privatnega, samoplačniškega oziroma koncesijskega zdravstva.
Ne pristajamo na ustaljeno prakso, da isti zdravniki zapolnjujejo oba segmenta zdravstva,
obenem pa zagovarjamo tezo, da je vsak zdravnik po zaključku šolanja obvezen državi oddelati določen čas v javnih ustanovah, takojšen prehod v privatno prakso pa lahko od države odkupi, da se na ta način državi oddolži za leta študija.
Zagovarjamo pravico do osnovnega zdravstva za vse državljanke in državljane, ne glede na socialni in materialni status,
zagovarjamo pa tudi nadaljnjo možnost priskrbeti si še dodatne oblike bodisi specialnih zdravstvenih ali pokojninskih bonitet.
Izredno pomembna mora biti tudi skrb za otroke, mladostnike in starejše občane, kjer naj bo zagotavljanje zdravil in vseh ostalih od zdravnika predpisanih pripomočkov popolnoma brezplačno.
Podpirali bomo in od pristojnih organov terjali tudi zagotovitev ustreznih programov za preprečevanje odvisnosti predvsem od narkotikov in alkohola, s poudarkom na preventivnem delu predvsem med mladimi, tako v osnovnih kot srednjih šolah.
Racionalno gospodarjenje z naravnimi viri in dobrinami
Zahtevamo racionalno in varčno gospodarjenje z naravnimi viri, ter tudi njihovo varovanje in zaščito.
Še posebej se zavzemamo za zaščito talnice,  pri obnovljivih naravnih virih pa se zavzemamo za umno gospodarjenje in njihovo sprotno revitalizacijo.
Zavedamo se, da naravni viri brez skrbi za njihovo obnavljanje počasi zamrejo, zato se bomo zavzemali, da bo država podpirala projekte in raziskave v tej smeri.
Položaj slovenskega kmeta
Zavedamo se pomembnosti kmečkega prebivalstva in gospodarstva za obstoj slovenskega naroda tako včasih, kot tudi v prihodnje.
Zato v nasprotju z ostalimi strankami s skepso gledamo na vstop Slovenije v evropske integracije, kjer bodo ravno kmetje izpostavljeni tako hudemu pritisku, da jih bo zagotovo zlomil.
Zato si bomo prizadevali dobiti zagotovila in izvesti projekte o sonaravnem gospodarjenju na slovenskih kmetijah, kajti zgolj to bo možnost za njihovo preživetje.
Ob izredni onesnaženosti v Evropi bo prav biološko neoporečne hrana tista, ki jo bo slovenski kmet lahko unovčil in katere pridelava mu bo zagotavljala konkurenčno prednost pred ostalimi.
Zavzemali se bomo tudi, da bo država zagotovila slovenskemu kmetu možnost izvajanja kmečkega turizma in jim pri tem pomagala tudi z ustreznimi krediti.
Ekološka usmeritev in kontrola gospodarstva
Slovenska nacionalna stranka poudarja pomembnost varovanja narave in okolja,
ter se zavzema za zamenjavo zastarelih in neuspešnih tehnologij z novimi, ekološko nespornimi.
Zavzemamo se za izdelavo posebnega programa za očiščenje in ohranite talnic, rek, jezer in obalnega morja.
Borili se bomo proti nadaljnjemu krčenju obdelovalne zemlje
in storili vse za zanesljivo in varno odstranjevanje odpadkov ter izkoriščanje sekundarnih surovin.
Zahtevali bomo, da država uzakoni enotne kriterije urbanistične ureditve Slovenije.
Zavedamo se pomembnosti ohranitve naše naravne dediščine z vsemi specifičnimi biotopi slovenske krajine, obenem z zaščito ogroženih rastlinskih in živalskih vrst.
Še nadalje se bomo zavzemali za ohranitev zelenih površin slovenske dežele, čistosti njenih voda in zraka, ter vseh ostalih naravnih bogastev
in od države zahtevali, da zaščiti določena področja – npr. Ljubljansko Barje.
Ker so slovenski gozdovi nedvomno največje bogastvo, morajo kot javno dobro ostati v lasti države in na ta način biti dostopni vsaki državljanki oziroma državljanu.
11. Obrambna politika temelječa na oboroženi nevtralnosti izven vseh vojaških zvez
Zavzemamo se za vojsko urejeno na sodobnih konceptih modernih vojska in osnovah tehnične, logistične pa tudi psihične usposobljenosti ter opremljenosti in izučenosti kadra.
Okostje nove slovenske vojske naj bi tvorile profesionalne specialne enote, predvsem helikopterske in raketne, kot podpora pa naj jim bo vpoklic rekrutov s časovno prilagojenim in zanimivim ter interesno vezanim programom usposabljanja.
Sodimo, da trenutno služenje vojaške obveznosti ni dovolj za dobro izvežbanost in obrambno usposobljenost slovenskih državljanov, tako časovno, kakor tudi programsko ne.
Slovenska nacionalna stranka zastopa mnenje, da mora biti tudi proračunska poraba ministrstva za obrambo kontrolirana v parlamentu Republike Slovenije.
Določanje in odločanje o nakupu obrambnih sredstev pa mora biti prepuščeno zgolj strokovni presoji politično neodvisnega vojaškega vrha, potrjeno pa v parlamentu Republike Slovenije.
Kot pomembno vprašanje postavlja Slovenske nacionalna stranka tudi prilagoditev in spremembo sedanjih uniform in oznak slovenske vojske, ki se v mnogo čem ne razlikujejo od simbolov v državah nastalih iz bivših republik SFRJ, zagotovo pa ne kažejo slovenske identitete.
Slovenska nacionalna stranka nasprotuje vstopanju v organizacijo NATO, kakor tudi v katero koli drugo vojaško organizacijo
in nikakor ne pristaja na vzpostavitev in izgradnjo vojaških oporišč organizacije NATO na ozemlju Republike Slovenije.
Zavzemamo se, da bi se za kakršno koli vključevanje v katerekoli vojaške zveze odločali vsi državljani Republike Slovenije na referendumu.
Liberalen odnos do družine in verskega prepričanja
Stranka neomajno stoji na stališču, da je odločitev o formiranju družine lahko prepuščena zgolj in samo obema partnerjema.
Ne pristajamo na nikakršne prisile in nikomur ne priznavamo pravice zahtevati uradno formalizacijo partnerske zveze.
Ravno tako sodimo, da ima izključno pravico odločati o rojstvu otroka partner, ki rojeva, oziroma oba partnerja v skupnosti.
Kljub deklarirani enakopravnosti spolov, si bomo prizadevali, da bodo imele ženske v okviru družine mnogo več časa za razvoj družine, predvsem pa za razvoj in vzgojo otrok.
Verska prepričanja spoštujemo v okviru besedila 7. člena slovenske ustave, ki govori o enakosti in enakopravnosti vseh verskih skupnosti pred zakonom, obenem pa tudi o popolni ločenosti verskih skupnosti od države.
Spoštujemo kulturno, zgodovinsko in umetnostno sporočilnost verskih skupnosti, vendar pa se deklariramo kot laična in protiklerikalna politična stranka,
ob tem pa spoštujemo tudi posameznikovo odločitev o verski pripadnosti, kar je intimna zadeva vsakega posameznika.
Kulturno razvita slovenska družba
Slovenska nacionalna stranka podpira nemoten razvoj in razcvet umetniškega ustvarjanja državljank in državljanov Slovenije, saj je področje umetnosti eno tistih, ki slovenski narod vključuje v svetovne tokove.
Pri tem izhajamo iz dejstva, da je nesporna avtohtonost bivanja slovenskega naroda na teh prostorih in ne pristajamo na izmišljene umetne teorije bivših tlačiteljev raznih barv o preseljevanju in priseljevanju v VI. stoletju, ampak kot svoje nesporne prednike priznavamo Venete, ki so igrali glavno vlogo pri ustvarjanju evropske kulture.
Posebnega pomena je ohranitev slovenske kulturne in zgodovinske dediščine, tako nepremične kot tudi premične.
Zato se bo trudili za zagotavljanje potrebnih finančnih sredstev za nemoteno delo in širitev slovenske muzejske dejavnosti, pri čemer mislimo predvsem na zbiranje in ohranjevanje premične narodove dediščine ter restavracijo in ohranjanje nepremične narodove dediščine, kamor sodijo tudi spomeniki vseh obdobij naše zgodovine.
14.  Ohranjanje narodove dediščine in avtohtonosti
Ker se Slovenska nacionalna stranka zaveda, da narodova dediščina niso le zgodovinski predmeti in artefakti daje izreden pomen direktni narodovi dediščini in avtohtonosti, kajti ravno avtohtonost nekega naroda onemogoča drugim narodom ozemeljske težnje, omalovaževanje in nespoštovanje.
Zato se zavzemamo, da se zlagana zgodovinska dejstva o priseljevanju naših prednikov iz ruskih močvar v VI. stoletju umaknejo zgodovinski resnici o avtohtonem, torej stalnem prebivanju Slovencev na teh prostorih s Sloveneti oziroma Veneti kot našimi predniki.
S tem v zvezi sta pomembni tudi dve nesporni dejstvi, da so Veneti Slovani in da so njihovi napisi napisani v starem slovenskem jeziku, kar danes že priznava precejšen del evropske zgodovinske vede.
Stranka se bo še naprej zavzemala, da se v slovenskem zgodovinopisju spremenijo zlagane germanske teze in da se postavijo nova izhodišča, temelječa na dokazanem venetskem izvoru Slovencev.
Spoštovanje in pravilno vrednotenje narodnoosvobodilnega boja
Slovenska nacionalna stranka ne pristaja na spreminjanje svetovno znanih zgodovinskih dejstev, da je bil slovenski narod na strani protifašističnega zavezništva zmagovalec II. Svetovne vojne.
Ne pristajamo na poskuse izkrivljanja dejstev s strani kolaborantov in njihovih naslednikov, prav tako za nas sprava ni mogoča.
Mogoče je le odpuščanje, vendar ob zavedanju vseh dejstev in storjenih grozot.
Zato jemljemo narodnoosvobodilni boj kot enega najsvetlejših dogodkov v zgodovini našega naroda in smo dolžni udeležencem tega boja večno zahvalo.
16. Sprememba državnih simbolov
Ker Republika Slovenija nima lastnih državnih simbolov, zastava je ruska in prisvojena v času pomladi narodov 1848, tako imenovani grb pa je znak slovenske zaveze iz leta 1942 z dodatnimi tremi vijugami, se Slovenska nacionalna stranka zavzema za zamenjavo omenjenih simbolov s slovenskimi zgodovinskimi simboli.
Možni sta samo dve zgodovinski izhodišči.
Prvo je karantanska država od koder izvira zgodovinsko poznana zastava prečno deljena na tri segmente, kjer je prvi črn, drugi bel in tretji zopet črn.
Na drugem, belem segmentu, je črni karantanski panter v desno.
Tudi grb bi bil črni karantanski panter kot eden od štirih najstarejših grbovnih simbolov na svetu, na belem ščitu s črno obrobo.
Isti panter bi lahko bil tudi državno pravni simbol.
Drugo izhodišče je Vojvodina Kranjska, ki je v zgodovini v svojih okvirih zadrževala največji del slovenskega narodnega ozemlja in z njenega grba izhajajoča zastava, ki bi se vzdolžno delila na tri segmente, pri katerih bi bil zgornji zlato rumeni visok Ľ, srednji modri 2/4, spodnji zopet zlato rumeni Ľ.
Grb bi bil sestavljeni grb dežele Kranjske levo zgoraj, dežele Koroške in Štajerske desno zgoraj, dežel Goriške in Gradiške levo spodaj, in podgrofije Istre desno spodaj,  ki bi jih na enotnem ščitu v sredini povezoval grb slovenske krajine.
Grb slovenske krajine, karantanski klobuk, bi bil tudi državno pravni simbol države.
