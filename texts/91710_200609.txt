ПРОГРАМ НАРОДНЕ СТРАНКЕ
Политички програм
Држава и власт
Држава и власт су највиши облици политичког организовања једног народа и израз његове историјске зрелости.
Држава и власт су у служби националног интереса и
слобода и
права човјека и грађанина.
Држава својом организацијом мора да изрази јединство националног идентитета и специфичности унутар њега,
а власт да омогући поштовање људских права,
остваривање интереса грађана и њихов утицај на вршење власти.
Федерација
Црна Гора и Србија су историјске државе српског народа.
Оне његују исту националну свијест, језик, културу и традицију, али и изражене посебности које су израз историјских околности и развијене државотворне свијести у свакој од њих.
Народна странка се залаже да Црна Гора и Србија изграде државну заједницу као функционалну федерацију.
Народна странка се залаже да у надлежности федерације као минимум буду: одбрана, спољни послови, спољна трговина, новац и заштита слобода и права човјека и грађанина.
Република
Народна странка се залаже за јасно разграничење надлежности између савезне државе и федералних јединица.
Федерална јединица је израз историјске посебности и оквир остваривања аутономних интереса на њеној територији.
Народна странка се залаже да Црна Гора као федерална јединица очува и развија потпуну аутономију у исказивању својих историјских и актуелних посебности и интереса.
У статусним и територијалним питањима Црна Гора као и Србија треба да има право вета.
Локална самоуправа
Локална самоуправа је важан елемент очувања традиције и
механизам непосредног остваривања специфичних права и интереса грађана уже територије.
Народна странка се залаже за децентрализовану државу и
развијену локалну самоуправу.
Локална самоуправа у највећој мјери треба да се ослања на традиционалне облике организованја, уз уважаванје промјена у друштвеном животу и миграција које су настале у последњих пола вијека.
Власт
Народна странка се залаже за парламентарни систем и подјелу власти, како у федерацији тако и у релубликама,
Народна странка се нарочито залаже за афирмацију и активну улогу законодавног тијела као најлегитимнијег представника политичких интереса грађана.
Управа
Управа служи грађанину и његовим потребама.
Народна странка се залаже за јефтину, професионалну, деполитизовану и ефикасну управу, организовану на принципима једнообразности, хијерархије и функционалности.
Војска
Оружана сила гарант је државног суверенитета и служи искључиво томе.
Народна странка се залаже за деполитизовану, професионалну, добро обучену и материјално обезбијеђену војску.
Народна странка се залаже да војска буде обучавана и организована у складу са најбољим традицијама Црне Горе и Србије.
Полиција
Полиција чува јавни ред и мир, животе и имовину грађана, а не власт.
Народна странка се залаже за професионалну, добро плаћену и деполитизовану полицију.
Унутрашња политика
Народна странка прихвата вриједности грађанског друштва као основу унутрашњег уређења.
Демократија
Демократија је услов друштвеног и државног напретка.
Она подразумијева развијену грађанску свијест о одговорности за друштво и државу, потпуно и благовремено информисање грађанина и његов утицај на доношење одлука власти.
Народна странка ће подстицати политичко образовање и
развој одговорности грађанина.
Слободни и отворени медији су основа слободе штампе и јавне комуникације.
Народна странка се залаже за независност државних медија и њихову отвореност према свим мишљењима,
као и за формирање медија који нијесу под контролом државе.
Народна странка ће подржавати интересне, струковне и друге облике организовања чији је циљ повећање утицаја грађана на формирање одлука власти.
Владавина права
Владавина права је предуслов и јемство слобода и
права човјека и грађанина,
личне и имовинске сигурности и повјерења у државу.
Зато се Народна странка залаже за безусловну примјену закона, независно од воље и интереса власти, било којег појединца или групе.
Независни суд је најбољи гарант владавине права.
Народна странка се залаже за деполитизовани суд, добро плаћене, стручне и моралне судије, биране по строгом и јавном поступку, чији ће рад бити подложан оцјени јавности.
Слобода и права човјека и грађанина
Слободан човјек и грађанин је носилац државног суверенитета.
Народна странка ће подстицати све облике унапређивања слобода и
права човјека и грађанина, по стандардима које је успоставио и практикује цивилизовани свијет.
Дискриминација по било ком основу није прихватлива за Народну странку.
Народна странка се залаже за очување традиционалних вриједности Црне Горе, које су издржале пробу времена и по којима се Црна Гора препознаје.
Нарочито ће његовати патриотизам,
оданост породици,
солидарност,
саборност и
традиционалне вриједности.
Национално помирење
Политика нема право да суди и пише историју.
Народна странка је свјесна погубног утицаја историјских и идеолошких подјела (бијели-зелени, четници-партизани, стаљинисти-титоисти и сл.) на националну свијест,политичку и државну стабилност српског народа.
Народна странка је против сваког облика политичке злоупотребе историјских догађаја, како је то рађено након Другог свјетског рата.
Као странка националног помирења, Народна странка се залаже за потпуну амнестију и рехабилитацију свих који су од 1918. до данас били жртве идеолошких и политичких осуда и обрачуна.
Они који су починили издају, ратне злочине или друга дјела против човјечности треба да одговарају пред независним судовима.
Националне и етничке мањине
Националне и етничке мањине су реалност сваке државе.
Задовољавање њихових права је услов и доказ демократичности друштва и стабилности државе.
Народна странка се залаже да се права припадника националних и етничких мањина осигурају по највишим стандардима међународног права и у складу са праксом најразвијенијих земаља.
Права припадника националних и етничких мањина треба да се остварују у првом реду развијањем грађанских слобода и права,  кроз форме локалне самоуправе и друге облике организовања.
Међународни односи
Народна странка се залаже за међународне односе који уважавају националне и државне посебности.
Народна странка не прихвата међународни поредак у којем се вриједности једног друштва намећу другима као услов припадања међународној заједници и равноправности у њој.
Наш народ чини природан дио европске цивилизације.
Зато ће се Народна странка залагати за укључивање државне заједнице Црне Горе и Србије у процес европске интеграције.
Геостратешки положај и политичке вриједности које усвајамо упућују нас на тијесну сарадњу са западном Европом.
Народна странка ће се залагати за тијесну сарадњу са балканским народима.
Блиска историјска судбина треба да буде основа бољег разумијевања, сарадње и стабилности на Балкану.
Посебан дио међународних активности мора бити посвећен бризи према српском народу који је остао у државама које су настале након распада СФРЈ.
Поштујући суверенитет и територијални интегритет тих држава, као и међународна правила о заштити права мањина, државна заједница има обавезу да се стара о националним, политичким, људским, културним, имовинским и другим правима Срба.
Народна странка се залаже да се у оквиру међународних правила, билатералним и мултилатералним договорима заштите та права.
Посебно се залаже за одржавање блиских односа са Херцеговином, као  регионом, са којим Црна Гора историјски дијели националне, културне, економске и друге везе.
Од посебног интереса за стабилност региона је да се рашчисте сва отворена питања из наслеђа бивше СФРЈ.
Народна странка ће посебну пажњу посветити решавању питања Превлаке које је од виталног интереса за Црну Гору и државну заједницу.
Решење овог питања мора бити у складу са нормама међународног права.
Економски програм
Ми смо Странка која се залаже за еко-социјалну тржишну економију
Наша мисија је очување природних ресурса.
Желимо да сачувамо Земљу насељивом и плодном.
Генерације које долазе треба да живе у људском достојанству и здравој средини.
Еко-социјална тржишна економија је економски систем који желимо да створимо како би одговорили на економске,
друштвене и
еколошке изазове будућности.
Приватна имовина и
поштена конкуренција су најважнија начела еко-социјалне тржишне економије.
Политички и економски ред у држави мора обезбиједити подстицаје појединцу да ради најбоље што може.
У исто вријеме, мора се водити рачуна да се не запусте они који су искључени из тржишта, што се тиче економије.
Поред ове друштвене компоненте, Народна странка ће се залагати за еколошки принцип одрживости, према којем привредне активности не смију умањити будуће планове долазећих генерација и регенеративну моћ природе.
Фундаменталне вриједности еко-социјалне тржишне економије базирају се на принципима слободе,
достигнућа,
одговорности и
солидарности.
Еко-социјалну тржишну економију карактерише слободан избор занимања, слобода потрошње и слободна конкуренција на тржишту.
Као њен фундаментални регулатор истичемо конкуренцију, која ограничава практиковање економске моћи у односу према потрошачима и конкурентима.
Осим у ријетким случајевима, Држава не би требало да дјелује као предузетник.
Она мора да обезбиједи амбијент за предузетништво
и поштену конкуренцију, кроз одговарајуће анти-монополске законе, као и мјере за структурно прилагођавање привреде.
Овим моделом желимо да обезбиједимо систем друштвене сигурности за ризике са којима појединац није у стању да се суочи.
Систем социјалног партнерства, као модел ненасилног рјешавања конфликта, од посебне је важности у одржавању друштвеног мира, као предуслова општег економског успјеха.
Наша политика о економском и друштвеном систему, базирана је на принципима солидарности и помоћи.
Нарочито је важна солидарност међу генерацијама, с обзиром на велике демографске промјене, и
у оквиру ње, развијање идеја друштвене сарадње у индустрији, као предуслова за успјех у економији и
стварању природног и поштеног друштвеног поретка.
ШТА МИ ХОЋЕМО?
Ми желимо да преузмемо одговорност према стварању и генерацијама које долазе послије нас.
Ми желимо да одржимо и унаприједимо економију Црне Горе и наше заједничке државе.
Ми желимо друштво вођено системом трајних вриједности.
Ми желимо да искористимо новац пореских обвезника на прави начин.
Ми желимо да осигурамо грађане и учинимо да државу доживљавају као своју кућу.
Ми желимо да одговоримо будућим изазовима кроз политику отворених схватања.
Сва ова начела је могуће осигурати кроз здраву економију, развијање врлина као што су штедљивост, пристојност, искреност, храброст, марљивост,
поштеним односом према новцу наших пореских обвезника и
нашу искрену жељу да што прије постанемо дио велике европске породице демократских држава и народа.
Једино укључењем у међународне организације, прије свих ЕУ,
можемо очекивати брже и ефикасније разрешење свих наших проблема.
ПРИВАТНА СВОЈИНА
Приватна својина и на њој заснована институција, основ су економских односа у друштву.
Приватни власник, радан, штедљив и предузимљив у условима слободног тржишта и конкуренције на најбољи начин усклађује интересе појединаца и друштва.
То је однос који враћа достојанство раду и знању и
најбољи је гарант демократског развоја и
развоја личних слобода.
Зато НС сматра да заштита приватне својине мора бити једно од основних правних начела друштва.
ПРИВРЕДНИ СИСТЕМ И ТРЖИШТЕ
Године и деценије су неповратно изгубљене у симулирању развоја привредног система и тржишта на принципима савремених институционалних и тржишних услова привређивања.
У наредном периоду ограничене су могућности постепених реформи привредног система.
Као једино рјешење намеће се брзо, свеобухватно и енергично прихватање принципа и регулативе Европске уније.
Упоредо са тим, на нивоу Државне заједнице треба договорити корективе у обухвату и заштити појединих дјелатности, којима треба помоћ на кратак рок, да би се, када ојачају, укључили у слободну тржишну утакмицу.
У поступку хармонизације са Републиком Србијом обезбиједити институте јединственог тржишта у сагласности са Програмом асоцијације и придруживања Европској унији и обезбиједити несметан проток роба, рада и капитала, како је то дефинисано Уставном повељом СЦГ.
Са сусједним државама насталим из бивше СФРЈ ојачати сарадњу, најбоље кроз царинску унију, као једним од предуслова бржег опоравка и развоја Србије и Црне Горе.
ПОРЕСКИ И ЦАРИНСКИ СИСТЕМ
У дијелу пореског и царинског система у што краћем року примијенити прописе и стандарде Европске уније, извршити одговарајуће измјене у постојећим прописима у вези пореза на додату вриједност и конституисати три стопе (нулту, ниску и високу), као што је то случај у већини земаља које примјењују овај систем опорезивања.
У принципу, НС полази од тога да сви порези, па и порез на додату вриједност требају бити ниски, стимулативни и прихватљиви за потенцијалне иностране инвеститоре и значајну алокацију иностраних средстава на овом простору.
Пореска основица мора бити свеобухватна,
а порез на добит стимулативан за оне који добит инвестирају, а не троше.
Порез на имовину мора бити регулатор алокације капитала, стимулативан и селективан у мјери у којој је могуће од стране државе утицати на повећање ефикасности и рационалности употребе средстава.
Кроз стимулативно опорезивање подстицати брже продуктивно запошљавање, што ће смањити издатке државе за социјалне потребе.
Посебним прописима држава ће утврдити режим опорезивања екстрапрофита и донијети антимонополске прописе.
Циљ је створити такав порески систем који је стимулативан, нарочито за оне који улажу у развој производње и услуга.
Свако повећање материјалних обавеза грађана мора бити прописано законима, а не као што је то сада случај разним подзаконским актима од нивоа општине до републике.
Све доградње пореског система морају бити у функцији смањења трошкова и
повећања развојних шанси друштва.
Царинском политиком СЦГ мора се обезбиједити смањење оптерећења привреде и становништва,
али истовремено и изградити механизми заштите домаће производње,
која после одређеног периода заштите може бити изложена конкуренцији, како на домаћем тако и на иностраном тржишту.
Садашња извозна структура је изузетно неповољна, претежно везана за неколико производа,
спољнотрговински дефицит изузетно висок
а покривеност увоза извозом у сталном паду.
На ивици смо презадужености,
а умјесто увоза опреме и нових технологија и оживљавања производње на страни увоза преовлађује увоз робе широке потрошње, сумњивог и квалитета и поријекла.
РАСХОДИ ДРЖАВЕ И ЈАВНИ СЕРВИС
Најважнији државни трошкови су трошкови државне управе, одбране, образовања, здравственог осигурања, јавних радова и социјалне заштите.
Присутан је велики несклад између трошкова државне управе и БДП, што је производ неефикасне, гломазне и на свим нивоима изузетно скупе администрације.
У конзистентном програму обнове и развоја државе и друштва једна од најважнијих и најпречих активности биће рационализација у дијелу државних расхода и њихово усклађивање са могућностима и развојним потребама.
Треба посебно разрадити социјалну заштиту као изузетно важан елеменат заштите технолошких вишкова, који су неминовни у процесу ревитализације привреде и државне управе.
Јавним радовима могу се ријешити значајни проблеми инфраструктурне неразвијености и неусклађености,
и повећати запосленост кроз развој.
Нове кредите треба узимати само за финансирање оних пројеката који су са аспекта европских стандарда високо продуктивни, а предност дати, гдје је год то могуће, сувласничком инвестирању и концесијама.
Овдје је јако важно истаћи да је озбиљнији улазак страног капитала у нашу земљу реално везан за побољшање правне и политичке сигурности и развој и квалитет прописа који регулишу привредни и политички систем, као и од мјера и брзине опоравка домаће привреде и повећања платежне способности становништва.
СОЦИЈАЛНА ЗАШТИТА
Ми заступамо ефикасан социјални систем једнак за све, који штити и подржава сиромашне и оне којима је потребна помоћ.
Злоупотреба институција у служби социјалне заштите, што је у супротности са принципима солидарности друштва, мора бити кривично гоњена.
Социјалне службе морају бити доступне на основу једноставних, разумљивих критеријума, једнаких за све.
Оне морају бити финансијски транспарентне, да би људи развили свијест о трошковима.
Треба развијати систем у којем би било могуће основати и приватне социјалне институције.
Држава би посебним законом регулисала помоћ, у виду ваучера социјалних служби, које би користили они који се обраћају овим институцијама.
Социјалне службе морају себе да посматрају као установе за пружање помоћи, без тврдњи о посједовању статуса друштвене власти.
Традиционалан уговор међу генерацијама, ослоњен на систем одласка у пензију у каснијем добу, мора бити прилагођен промјенама које се могу предвидјети у демографској структури.
Дијапазон могућности између раног пензионисања са нижим бенефицијама, и касног пензионисања са већим бенефицијама мора бити проширен.
Посматрајући интерес заједнице на ширем нивоу, подстицајне бенефиције би требало тако формулисати да се људи одлучују на касније пензионисање.
ЗДРАВСТВЕНА ЗАШТИТА
Потреба за здрављем је једна од основних потреба сваког људског бића.
Приступ медицинској заштити мора бити гарантован сваком човјеку, без обзира на његово финансијско стање, социјални статус и мјесто становања.
Генерално, одржавање здравља је индивидуална одговорност.
Бенефицијама, које би омогућио посебан систем осигурања, треба да се подстакне брига људи о њиховом здрављу, и такав стил живота који би ту потребу стимулисао.
Ми рачунамо на напредак знања у медицини у борби против болести које су још увијек неизљечиве.
Алтернативна медицина,
природне методе лијечења и
органски љекови, треба да буду значајан додатак главним медицинским дисциплинама.
Систем здравствене заштите треба бити организован по принципу подјеле задатака (помоћи).
Медицинска брига и третман треба да буду обезбијеђени, у пацијенту познатој околини колико је год дуже могуће.
Законом регулисано здравствено осигурање је незамјенљиво,
исто колико и слободан избор љекара и
бављење љекарском професијом на слободној основи.
Институције социјалне заштите морају бити везане за ефективне трошкове.
Народна странка ће се борити против злоупотребе опојних средстава, с највећом упорношћу.
Уосталом, ми смо први покренули акцију ''Никад дрога''.
Ми желимо да се злоупотреба опојних средстава од стране друштва спријечи, и заговарамо ефикасне мјере повлачења опојних средстава са тржишта.
Контролисани програми повлачења опојних средстава, могу помоћи при смањењу криминала везаног за опојна средства.
За трафиковање дрога, Народна странка ће захтијевати најстрожије казне.
СТАМБЕНА ПОЛИТИКА
Одговорна стамбена политика мора имати за циљ обезбјеђење простора становања у складу са људским достојанством сваког грађанина.
Закон намијењен за обезбјеђење финансијске подршке за изградњу стамбених објеката мора обезбиједити и ефикасно коришћење средстава.
План отплате мора бити направљен тако да буде у складу са индивидуалним могућностима корисника државне помоћи.
Ово нарочито, што је велики број наших грађана остао без могућности да добије стан, а током свог радног вијека је издвајао средства за његово обезбјеђење, која му је држава, недомаћинским и криминалним понашањем, потрошила.
Овдје велику улогу треба да имају фискални и инструменти формирања капитала, као што су планови за изградњу, и смањење пореза на дуг за стамбене кредите, што би битно утицало на повећање индивидулане способности појединца да сам ријеши своје стамбене потребе.
Закон о стамбеним односима мора имати функцију социјалне заштите.
Било како било, с обзиром на нарастајућу правну регулативу и ригидност структура и привилегија, општа ревизија постојећег законодавства ће бити неопходна.
РАЗВОЈ И ПЕРСПЕКТИВЕ
Послије периода погубних санкција и унутрашњих дисторзија сви параметри привредног живота су јако неповољни.
У протеклом периоду привредне активности су карактерисали велики губици у привреди и пад производње,
висока незапосленост,
високи платни и трговински дефицити,
висока јавна потрошња
и презадуженост.
Укратко, криза пријети да паралише читаву привреду и друштво.
У једном периоду високих донација и других врста иностране помоћи, као и приходи од приватизације, у највећем дијелу непродуктивно, а у једном дијелу и погрешно и расипнички, утрошени су за покривање буџетског дефицита, куповање социјалног мира и финансирање дијела проблематичних приоритета из области јавних радова, који у већем дијелу нијесу завршени.
Користећи се искуством развијених земаља, које су успјешно прошле период транзиције, и свјесни крупних грешака у досадашњем развоју, треба предузети следеће мјере:
       Изградити нове институције и нова правила, у потпуној сагласности са прописима Европске уније;
       У што краћем року извршити брзу и свеобухватну приватизацију, доградити постојећи систем и исправити крупне пропусте у овој области;
       Јавни сектор у овој фази свести на неке природне монополе (жељезница, електродистрибуција, водовод, телекомуникације и сл.);
       У оквиру развојне политике дефинисати стратегију развоја, тако да искористимо компаративне предности, у првом реду туристичке потенцијале који би уз обновљену туристичку инфраструктуру и развој пољопривреде и сточарства, ситног занатства и услуга био кичма будућег привредног развоја Црне Горе.
а) Све веће привредне системе у најкраћем року, дјелимично или по сегментима, оспособити за продуктивну и рационалну производњу,
а тамо гдје то није могуће приступити брзој ликвидацији и преорјентацији уз максимално рационално коришћење постојећих ресурса, и кроз конкретне социјалне програме заштите радника.
У политици запошљавања посебну пажњу поклонити доквалификацији, преквалификацији и
подстицању и кредитирању продуктивног запошљавања свих оних који су остали без посла.
Сви ови болни захвати морају се реализовати плански, промишљено и у најкраћем року, јер свако даље одуговлачење изазива нове губитке и смањује шансе за опоравак.
б) Изванредни природни услови још увијек еколошки незагађени предјели, уз брзу планску и цјеловиту ревитализацију постојећих туристичких капацитета, обезбјеђење довољних количина воде и енергије, поправку и доградњу постојеће инфраструктуре и предузимљивост и рационалне иницијативе, уз стабилне политичке прилике брзо би значајно повећали приносе од туризма.
Развој пољопривреде и сточарства у функцији експанзије туристичке понуде стратешки је правац цјелокупног економског развоја.
Кредитном политиком и пореским олакшицама омогућити предузетницима на селу да организују рационалну и конкурентну производњу којом ће се валоризовати природни ресурси.
У овом периоду паметном политиком субвенција подстицати и штитити пољопривредне произвођаче.
За робног пољопривредног произвођача обезбиједити здравствену заштиту и
пензионо и инвалидско осигурање.
Средства за подстицај и субвенције обезбиједити од дијела царина и акциза и од увоза пољопривредних производа.
На макроплану тежити да се у што краћем року аграрна политика усклади са одредбама и начелима СТО и ЕУ.
Овим би се извршила ревитализација села, које је у дугогодишњем периоду демографски исцрпљивано и економски уништавано.
Ово је од изузетног значаја и са аспекта равномјерног регионалног развоја Црне Горе.
За унапређење пољопривредне производње држава мора успоставити институте сигурности и ублажавања поремећаја на тржишту преко гарантованих цијена и откупа тржишних вишкова, чиме би се остварила економска сигурност и дугорочна перспектива пољопривредне производње.
в) Погубни утицај Закона о шумама са почетка '90-тих година допринио је да овај изузетно важан и обновљив природни ресурс има изразито низак бруто производ, који се сада креће од 15 – 20 % бруто производа из 1989.године.
У дијелу шумарства и водопривреде држава треба да планира, подстиче и обезбиједи планско коришћење и обнављање шумског богатства,
као и да преко концесија убира ренту.
Све остало треба да раде концесионари, са циљем остварења максималног профита и обнове у највећој мјери девастиране дрвопрераде.
Све капацитете дрвопрераде треба брзо приватизовати.
У изобиљу воде немамо ријешено водоснабдијевање у највећем броју насеља, па је водоснабдијевање најзначајни лимитирајући фактор развоја приморја и туристичке привреде.
г) Од ефикасности производње и потрошње електричне енергије, као и рационалног коришћења енергетских извора, у доброј мјери ће зависити развојне шансе Црне Горе у наредном периоду.
Стање на том сектору је изузетно критично и један од првих задатака је изградња новог извора електричне енергије и
израда стратегије развоја, која би одговорила на изазове повећања потрошње свих видова енергије.
д) Развој малих и средњих предузећа је од пресудног значаја за привредни препород и
брзо структурно прилагођавање привреде и алокација капитала.
Стога ће држава водити подстицајну пореску политику и стимулиисати оснивање и развој ових предузећа.
Народна странка је иначе постала придружени члан СМИ (организације малих и средњих предузећа), као једног од основних предуслова за њен скори пријем у асоцијацију европских народних странака (ИПП).
ђ) Поморска привреда мора бити ревитализована, као један од развојних приоритета.
Ово стога што имамо велики број стручно квалификованих кадрова, који услед гашења двије велике поморске компаније, имају озбиљан проблем са запослењем.
Систем школовања такође треба прилагодити технолошким изазовима у овој важној привредној грани.
е) Посебну пажњу треба посветити развоју профитабилних прерађивачких капацитета, нарочито у оквиру оних индустријских грана гдје је тај развој могућ и потребан.
Економска политика у тој, али и у осталим областима, мора бити дугорочна, стимулативна и селективна.
Треба форсирати развој само оних грана за које постоје могућности и развојне шансе.
ж) Ефикасни транспортни путеви су незамјенљиве привредне артерије.
Велике инвестиционе потребе сектора транспорта и саобраћаја, више се не могу задовољити само из друштвеног буџета.
Стога се мора прибјећи проналажењу могућности приватног инвестирања.
Конкуренција између разних транспортних предузећа, у складу са принципима тржишне економије, мора се заснивати на економским трошковима саобраћајне инфраструктуре,али и на проблемима животне средине.
Ми заступамо даљи развој средстава транспорта, да би их учинили сигурнијим,
и у циљу смањења утрошка енергије и
степена загађености.
Треба се уклопити у постојећи систем европских саобраћајних коридора, као и оних који су у изградњи или у приоритетима ЕУ, и с тим у вези, глобалне планове у овој области прилагодити тим приоритетима.
ДЕНАЦИОНАЛИЗАЦИЈА
Повраћај имовине одузете послије Другог свјетског рата једна је од најважнијих, првих мјера, чије ће спровођење бити реализовано брзо, свеобухватно и одлучно.
Тамо гдје није могуће вратити одузету имовину, Држава ће из својих фондова ранијим власницима надокнадити тржишну вриједност одузетих непокретности
Овим би се, коначно, исправиле велике неправде које је направио комунистички режим послије 1945. године.
Учврстила би се друштвена стабилност,
слобода и правда,
и унаприједио друштвени мир као предуслов општег економског напретка.
ПРИВАТИЗАЦИЈА
Као и у другим сегментима економског и политичког живота и овдје је било пуно неодговорности и оклијевања да се предузму ефикасне мјере и реализује концепт брзе и праведне приватизације.
Појединци блиски режиму у кратком року су постали баснословно богати, док је на другој страни највећи дио индустријских капацитета неповратно изгубљен,
а незапосленост и социјално незадовољство достигле кулминацију.
Модел ваучерске приватизације, иако у основи добар, због пропуста и неодговорности режима у овој фази доживио је фијаско.
Зато је потребно хитно предузети потребне мјере, исправити грешке, донијети неопходне подзаконске акте, и у најкраћем року извршити свеобухватну приватизацију.
Иако се не може доводити у питање читав приватизациони процес, ипак се мора извршити ревизија спорних приватизација, на начелима друштвене праведности и уз поштовање закона и законитости.
У условима правне и политичке сигурности увећале би се шансе значајнијег ангажовања страног капитала, и уопште укључивања страних инвеститора у приватизациони процес и
развој и структурно прилагођавање наше привреде тржишним условима и
слободној конкуренцији.
ПРЕДУЗЕТНИШТВО
Предузетништво ће афирмисати менаџерску елиту, коју би чинили способни и образовани кадрови.
Замах предузетништва отворио би могућности да се заустави ''одлив мозгова'' из земље.
Предузетници су по правилу иноватори, а наши привредни потенцијали имају јако изражен кадровски дефицит.
Стварање правних претпоставки за развој предузетништва омогућава сваком појединцу да и овдје може живјети од свог рада.
Младе можемо задржати само ако им дамо прилику да се искажу.
Држава ће у ту сврху израдити програме и понудити их свима који су спремни да се укључе у тржишне токове.
МОНЕТАРНА И РАЗВОЈНА ПОЛИТИКА
У склопу економске политике, у остварењу развојних циљева, монетарној политици припадају врло сложени задаци.
У ситуацији када немамо сопствену валуту, а уз то нијесмо чланица евро зоне, увођење евра као законског средства плаћања, поред позитивних има и низ негативних утицаја на раст и развој Црне Горе.
У оквиру владајућег економског концепта тзв. вулгарног либерализма, без потребе смо се лишили и значајних инструмената монетарне политике.
Зато је увођење динара као законског средства плаћања, чак и у варијанти двовалутног система плаћања у прелазној фази, најбоље рјешење на путу ка Европској унији и евро зони.
Неопходно је и формирати Централну банку СЦГ, која би својом независном и јединственом политиком, приближила СЦГ евро зони.
Неопходно је хитно увођење јединственог платног промента на нивоу СЦГ.
Са стопама раста од 1–2 % на годишњем нивоу не могу се успјешно ријешити нагомилани проблеми наше привреде и друштва.
Мјерама монетарне, фискалне и инвестиционе политике, покренути динамичан развој, уз експанзивну развојну политику са пројектованим стопама раста на минимум од 5-7% на годишњем нивоу.
Пореским олакшицама и другим стимулативним мјерама привући страни капитал, посебно на секторима инфраструктурних пројеката и обнове и изградње туристичких објеката.
Сиву економију и успостављене монополе енергично и ефикасно сузбити.
ПОСЛОВДАВЦИ И СИНДИКАТИ
Досадашње промјене у друштву нијесу довеле до суштинских промјена у односима Државе, послодаваца и синдиката.
Успостављање класичног трипартитног односа биће задатак са чијом ће се реализацијом започети одмах.
Удружења послодаваца и синдикалне организације треба формирати без мијешања државе.
Држава је регулатор услова у којим послодавци и радници остварују своја права и обавезе.
Међусобни односи треба да се заснивају на партнерским односима, гдје ће и послодавци и радници, у оквиру прописаних услова остваривати своја права и у цјелини извршавати своје обавезе.
ИНФОРМАТИКА
Развој информатике је неопходан како би СЦГ брзо постала дио свјетског информативног простора.
Информатичко описмењавање врло брзо ће донијети резултате.
Треба коначно формирати јединствену базу података у Црној Гори и на нивоу СЦГ, из које би се, у било ком мјесту, за било којег држављанина СЦГ, могли добити сви подаци неопходни за издавања докумената везаних за остваривање права грађана.
