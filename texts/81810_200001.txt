Izborna deklaracija HSS-a
"Hrvatska je na raskrižju sudbinskih putova; mora iskoračiti u pravu demokraciju i građansko društvo da ne utone u sivilo totalitarnog sustava"
Predstojeći izbori za Zastupnički dom Hrvatskoga državnog sabora održavaju se u prijelomnom trenutku za Hrvatsku u kojem je od presudne važnosti, znati izabrati pravi put njene budućnosti.
Samo takav izbor može značiti ostvarenje svih onih stoljetnih težnji hrvatskoga naroda za državom slobode i mira, pravde i zakona.
Kroz cijelo dvadeseto stoljeće svoje opstojnosti Hrvatska seljačka stranka uvijek je znala braniti interese hrvatskoga naroda u njegovoj mukotrpnoj borbi za slobodu, ostajući čvrsto vezana uz svoj narod i njegove povijesne težnje za svojom državom.
Ova velika i časna uloga HSS-a mogla se ostvariti samo zahvaljujući nauku dr. Antuna Radića, Stjepana Radića i dr. Vladka Mačeka, koji je dopro do uma i srca najvećeg dijela hrvatskog naroda, koji je, odgajan u kršćanskoj tradiciji, bio spreman i na najveće žrtve da bi ostvario demokraciju i svoje narodne ideale, slobode, morala i čovječnosti.
I dok je Stjepan Radić svoje demokratske ideale nalazio u najboljoj tradiciji europske misli, stvaralački ih prilagođavajući našim prilikama, dr. Vladko Maček je na ovim Radićevim temeljima nastavio strpljivo i odlučno, graditi praktične pretpostavke za konačno ostvarenje prava naroda na samoodređenje, bez obzira na veoma nepovoljne povijesne uvjete.
Zahvaljujući tome 1939. godine stvorena je Banovina Hrvatska, te je započeo nezaustavljiv proces povijesnog prava hrvatskoga naroda na svoju državu, što se priznaje i u izvorišnim osnovama Ustava Republike Hrvatske od 22. prosinca 1990. godine.
Ovakva vizionarska praktična politička filozofija dr. Vladka Mačeka ne bi bila moguća bez dubokih zasada nauka braće Radić u hrvatskom narodu i vjere da se jedino demokratskim sredstvima može ostvariti kršćanski svjetonazor i narodni ideali političkih sloboda i društvene pravde.
Zato Hrvatska seljačka stranka, opredjeljujući se uvijek za htjenja i želje svog naroda nikada nije mogla prihvatiti ekstremne desne ili lijeve društvene teorije, fašizma, komunizma ili bilo koje vrste totalitarizma, jer su one u samoj biti protivne idejama slobode, humanizma i napretka "čovječanske zajednice", kako je znao govoriti Stjepan Radić.
Zbog toga za HSS i dr. Vladka Mačeka nije bila prihvatljiva suradnja s ustaškim režimom 1941. godine koji je postao saveznik zemalja nacističke ideologije i odrekao se hrvatskih teritorija.
Komunizam je za HSS oduvijek bio neprihvatljiv, jer je kao svjetonazor negacija civilizacijskih dostignuća građanskog društva, koje su u hrvatskom narodu pustile duboko korijenje upravo zahvaljujući političkom djelovanju Hrvatske seljačke stranke.
U tim teškim i tragičnim vremenima dominacije lijevog i desnog totalitarizma, izbor za HSS mogao je biti jedino na tragu približavanja zapadanim demokracijama, a protiv sila mraka.
Ovakvo političko opredjeljenje i dosljednost u političkom djelovanju kroz dugi niz godina, daje HSS-u najviši legitimitet, da i danas, s jednakom odlučnošću, brani narodne interese, dakle interese svih hrvatskih građana, koji su se na višestranačkim izborima u svibnju 1990. godine i Ustavom u prosincu iste godine, jasno opredjelili za parlamentarnu demokraciju i suvremeno civilno društvo utemeljeno na pravnoj državi poštivanja ljudskih prava i tržišnom gospodarstvu.
Međutim, protivno očekivanju i željama većine građana vladajuća stranka gradila je takav model društva, koji je gotovo onemogućio politički, demogratski i gospodarski razvoj zemlje, tako da se Hrvatska našla doista na raskrižju svoje budućnosti.
Svjestan svoje povijesne odgovornosti za uspostavu istinskog demokratskog društva u Hrvatskoj, HSS neće dopustiti da se tako grubo sasijeku dugo njegovani korijeni našeg nacionalnog bića i uništi naše narodno bogatstvo.
Svojom dosadašnjom praksom upravljanja državom vladajuća struktura je onemogućila istinske demokratske procese u zemlji i nametnula autoritarni društveni model u političkoj, gospodarskoj i socijalno-kulturnoj sferi, što je samo korak do totalitarnog sustava.
Time su iznevjereni temeljni nacionalni interesi potpune demokratske i ljudske slobode i funkcioniranja pravne države, zbog čega je Hrvatska sve dalje od euroatlantskih integracija kao prirodnog puta svoje budućnosti.
Nedosljedna i nerazumljiva vanjska politika također je doprinjela znatnom usporenju integrativnih procesa s demokratskim zemljama zapada, što objektivno vodi političkoj i gospodarskoj izolaciji, s dalekosežnim posljedicama za razvitak Hrvatske kao demokratske zemlje i njeno gospodarstvo.
Na djelu je dakle u punoj mjeri egoistična i grčevita obrana stečenih pozicija vladajuće strukture, kojoj se moramo oduprijeti, ako ne želimo potpunu izolaciju Hrvatske od suvremenog svijeta.
Zato je temeljna pretpostavka svih promjena - demokratska preobrazba Hrvatske.
Jedino se tako mogu stvoriti pravi uvjeti za prevladavanje teškog gospodarskog i socijalnog stanja u državi i otvoriti integrativni procesi u hrvatskom društvu s razvijenijim demokracijama zapada.
Prvi korak dakle mora biti, pobjeda hrvatske demokratske alternative, u čijim temeljima je nezaobilazan HSS, sa svojom demokratskom tradicijom i svjetonazorom nauka braća Radić.
HSS kao tradicionalno demokratska stranka oduvijek je protiv bilo kakvog totalitarizma i nametnutog jednoumlja, te se zalaže za najveći stupanj tolerantnog odnosa prema svim drugim demokratski orijentiranim strankama i skupinama, koje teže jačanju narodnog zajedništva i koje su pripravne za argumentirano donošenje najboljih odluka za Republiku Hrvatsku.
U traženju rješenja za dileme budućnosti mora se početi od naše stvarnosti koja je još uvijek opterećena nasljeđem lijevog i desnog totalitarizma.
Ne bi bilo dobro povjerovati u čuda da se sve može samo od sebe razriješiti i demagoški, kao što se to čini već niz godina, obećavati prosperitetniji razvitak društva, unatoč katastrofalnom stanju u hrvatskom gospodarstvu.
Naša stvarnost je međutim, neuspješno provedena privatizacija,
visoka nezaposlenost,
velika unutarnja i vanjska zaduženost,
kaos na domaćem tržištu,
izvozna nekonkurentnost
te potpuno zapostavljanje znanosti, obrazovanja i istraživanja kao temeljnih pokretačkih snaga društvenog razvoja.
Zbog takvog stanja neophodno je izvršiti povrat oduzete imovine
i reviziju privatizacije s ciljem da se ponište svi ugovori o stjecanju kod kojih nisu ispunjene preuzete ugovorne obaveze.
Nužno je dakle da se pobjedom demokratskih snaga na predstojećim izborima konačno otvori prostor savjesnim ljudima kritičnog duha, kakvih Hrvatska nesumnjivo ima, koji će u svim područjima života, a posebno u gospodarstvu objektivno utvrditi uzroke sadašnjeg stanja i osmisliti novi razvitak Hrvatske na temeljima suvremenih ideja o razvoju društva, čija je bit opći probitak cijelog naroda i pojedinaca, a ne samo osobni interes predstavnika vladajuće strukture.
Naši ciljevi i njihovo ostvarenje moraju biti realni i polaziti od postojećeg stanja u svim društvenim područjima.
Uspostava željene parlamentarne demokracije moguća je samo promjenom uloge i sastava Hrvatskog državnog sabora, u kojem mora biti onemogućena daljnja vladavina jednoumlja i afirmirano konstruktivno i produktivno višestranačje.
U tom će cilju HSS surađivati sa svim onim političkim i socijalnim strukturama, koje se istinski zalažu za demokratski ustroj države.
Težnja za vlastitom državom nije bila sama sebi svrha, već je to ujedno bila i težnja za slobodom, pravicom i boljim životom.
Da bi se ti ciljevi postigli Hrvatska mora imati decentraliziranu državnu upravu uz znatno veću ingerenciju i financijsku samostalnost regionalne i osobito lokalne samouprave.
Neovisnost sudbene vlasti i njena učinkovitost svakako su bitne pretpostavke ostvarenja hrvatske demokratske pravne države, kao projekta važnog, ne samo za ograničavanje izvršne vlasti, poštivanja zakona, obrane temeljnih prava i sloboda građana i jednakosti građana pred zakonom, nego i za stvarnu afirmaciju ustavnih instituta tržišnog gospodarstva i prava vlasništva.
Glavna zadaća našeg pravnog sustava trebala bi biti striktno poštivanje svih ustavno-pravnih odredbi s posebnom skrbi za oživotvorenje onih pravnih instituta koji znače temelj svakog građanskog društva, dakle, nepovredivog privatnog vlasništva i tržišnog gospodarstva, čime bi se prekinula ona nit koja nas još uvijek ideološki veže s bivšim socijalističkim sustavom (primjeri pretvorbe, denacionalizacije, agrara u cjelini i sl).
HSS će se beskompromisno usprotiviti ovakvoj praksi i sve učiniti da se u Republici Hrvatskoj ostvare načela ustavnosti i zakonitosti, kao temeljnog uvjeta demokratskog društva i pravne države, što je jedini put da Hrvatska nakon prijema u Vijeće Europe zauzme dostojno mjesto u zajednici demokratskih država.
HSS se u svojoj dugogodišnjoj tradiciji političkog djelovanja uvijek zalagao za europsku orijentaciju Hrvatske, a i danas je to sigurno od presudne važnosti za njen daljnji državno-pravni, gospodarski i civilizacijsko-kulturni razvitak.
Od osamostaljenja Hrvatske do danas nije osmišljena strategija gospodarskog razvitka nego je vođena konfuzna i nedjelotvorna gospodarska politika koja je davala prednost podobnim, a ne sposobnim ljudima, što je dovelo do duboke gospodarske krize.
Zato HSS ne vjeruje u mogućnost kontinuiteta ili popravljanja postojeće prakse upravljanja nacionalnim bogatstvom pa će se zalagati za utvrđivanje potpuno nove, alternativne gospodarske strategije, čiji bi ciljevi bili:ostvarivanje ubrzanog gospodarskog rasta po stopama od 8-10% godišnje u razdoblju 2000-2003. godine,
postizavanja dinamičnih stopa rasta u visini od 6-8% godišnje u razdoblju 2003-2005,
širenje inozemnog i domaćeg tržišta, kroz jačanje domaće kupovne moći i konkurentnosti domaćih poduzeća za izvoz,
ostvarivanje gospodarske ravnoteže na razinama visoke ili pune zaposlenosti do 2010.godine
Ovaj ubrzani gospodarski rast i postizanje strategijskih ciljeva moguće je ostvariti preustrojavanjem sustava državnih intervencija i odgovarajuće ekonomske politike, kojom bi se poticao nadprosječni rast sljedećih gospodarskih grana:poljoprivredne proizvodnje i prerađivačke industrije ribarstva, marikulture i prerade ribedrvoprerađivačke industrijeturizma, pomorstva i prometa
Dinamiziranje proizvodnje u navedenim strategijskim granama, sigurno bi imalo mnogostruke učinke u kratkom roku u proizvodnjama industrijske opreme i građevinarstvu, što bi ubrzalo rast ovih gospodarskih grana, u vrlo kratkom roku, s obzirom na njihove potencijale čak i po stopama između 15-25%.
Ocjenjujući sadašnje stanje u gospodarstvu, mora se nažalost konstatirati da se pošteni i tržišno orijentiran gospodarski sustav, koji je narodu obećavan, još niti ne nazire i tek ga treba stvarati.
HSS će učiniti sve da se što brže stvore pretpostavke za funkcioniranje takvog sustava koji bi poticao široki krug poduzetništva i poduzetničkog duha u hrvatskog čovjeka kao nove kvalitete stvaralaštva, umjesto sadašnjeg prelijevanja narodnog bogatstva bez rada u džepove uskog kruga podobnih i privilegiranih špekulanata.
Za ostvarivanje ciljeva ubrzanog gospodarskog rasta, te pratećeg ubrzanog otvaranja novih radnih mjesta u primjerenom roku, potrebno je ostvariti otvaranje novog investicijskog ciklusa.
Domaća privatna štednja i štednja poduzeća, posebno nakon bankarske krize tijekom koje je devastiran značajni obujam investicijskog potencijala, nije i neće biti dovoljna za pokretanje nužnih investicija u strategijskim gospodarskim granama.
Zato se HSS, u okvirima svoje ukupne gospodarske strategije opredjeljuje za stvaranje posebno povoljnih uvjeta za direktne investicije međunarodno privatnog kapitala u Republici Hrvatskoj.
Privlačenje inozemnih direktnih investicija, u konkurenciji s ostalim zemljama u tranziciji, pretpostavlja:da se otklone postojeće političke barijere koje odvraćaju inozemne investitore od investiranja u Hrvatskoj
da se reformama pravnog sustava, posebno trgovačkog zakonodavstva, stvore transparentniji i jednostavniji uvjeti investiranja i odvijanja poslovnih aktivnosti
da se u okviru poreskih reformi stvore bitno povoljniji poreski uvjeti za inozemne investicije
da se reformama radnog zakonodavstva omogućava dinamičnost tržišta radne snage.
obrtništva i malog poduzetništva te
servisnog sektora (sektora suvremenih gospodarskih usluga)
HSS smatra da se poduzetništvo, iz kojeg bi slijedilo poboljšanje materijalnog i duhovnog stanja sviju mora temeljiti, oblikovati i njegovati ponajprije po mjerilu i okviru poštene, radišne i štedljive obiteljske zajednice.
Zato za HSS središnje mjesto u gospodarskom sustavu i razvitku Hrvatske mora imati obiteljsko gospodarstvo, koje za svoje članove može ostvarivati dostatna i stabilna materijalna i duhovna dobra za socijalnu sigurnost i mirnu starost.
Takav je način i gospodarenja osobito pogodan za one djelatnosti koje prirodno čine bitni dio hrvatske privrede, od poljoprivrede u najširem smislu (sa stočarstvom, ribarstvom, voćarstvom i dr.) do turizma, od male privrede i obrtništva do obiteljskih gospodarstava koje pružaju intelektualne i druge usluge.
Budući da se predviđenim mjerama gospodarske politike osigurava svakom obiteljskom gospodarstvu jednaka startna pozicija, glavno i jedino mjerilo za određivanje visine dohotka postaje uloženi rad i vlastita sredstva te na tome postignuti rezultati obiteljskog gospodarstva, što osigurava realnu podlogu za dostizanje i najvećeg mogućeg stupnja socijalne pravde.
Ovakva koncepcija obiteljskih gospodarstava sigurno bi posebno blagotvorno djelovala na obnovu života u ruralnim i graničnim područjima te na našim otocima, što HSS smatra jednom od svojih bitnih programskih odrednica.
Nužnost uspostavljanja takvog modela gospodarstva u kojem će biti težište na obiteljskom gospodarstvu mora dakako pratiti i državna makroekonomska politika.
Država mora voditi politiku zdravog novca preko Hrvatske narodne banke kao središnje, uz povezivanje te politike s europskim monetarnim sustavom.
Država treba zatim, brinuti i o uravnoteženom javnom proračunu
uz kreiranje takve poreske politike koja će voditi računa o ravnoteži između izravnih i neizravnih poreza, mjesnih i središnjih prihoda,
s time da progresivne stope poreza ne priječe poduzetnička ulaganja i pojedinačnu motivaciju,
dok carinska politika mora biti usklađena s europskom praksom.
Osobito je važno voditi računa da fiskalna i socijalna opterećenja fizičkih i pravnih osoba ne zahvate pretjerani dio narodnog dohotka, pa zato država mora voditi stalnu brigu o općoj ravnoteži gospodarstva putem konjunkturne politike, a po potrebi i po politici cijena javnih dobara i usluga te osnovnih životnih potrepština.
Što se pak tiče poljoprivrede kao gospodarske grane, glavni je cilj njezinog razvitka da ona postane ekonomski zdravo, perspektivno i nadasve humano zanimanje i glavna privredna djelatnost ruralnih prostora.
Sama poljoprivreda neminovno uza se sve više veže mnoge druge djelatnosti, kako one koje opskrbljuju tako i one od kojih se opskrbljuje, pa zato poljoprivreda nije samo područje zaposlenosti seljaka i njihovih obitelji, već i izvor mnogih malih prerađivačkih djelatnosti u seoskom prostoru.
Stoga poljoprivreda omogućuje i razvitak turizma, male privrede i obrta, kao i intelektualnih usluga i drugih djelatnosti, stvarajući tako vrlo raznoliku i bogatu proizvodnu strukturu.
Od svega što određuje seljaka i poljodjelstvo HSS u središte stavlja dom i obiteljsko poljoprivredno gospodarstvo, na kojemu se treba odvijati tehnološki suvremena, ekološki prihvatljiva i biološki zaokružena proizvodnja.
U najširem smislu riječi, selo i poljoprivreda uvijek su bili, a i danas su, vrlo složeno društveno i gospodarsko tkivo koje čine glavninu hrvatskog nacionalnog prostora.
Seljaštvo je ona konstanta u hrvatskoj povijesti, koja je dala obilježje, te obranila i sačuvala kroz cijelu našu povijest hrvatski narodni identitet, hrvatski jezik i kulturu, pa i sam hrvatski životni prostor, jer je narod sudbinski ukorijenjen u zemlju.
Zato za HSS selo znači posebnu nacionalnu vrijednost koja nadilazi samu poljoprivredu, jer su njegovi temelji dom i obitelj, a iz tih temelja izrasta smisao za poštenje i moral, pravicu i rad, vjeru te skladnost i ljepotu života.
Budući da se nalazimo na pragu 21. stoljeća u kojem sigurno neće biti važnije ljudske potrebe od pravilne i zdrave prehrane, HSS će se osobito zalagati da poljoprivreda kao komparativna prednost države dobije odgovarajući prioritet u gospodarskom razvoju, te da se selu vrati njegov autonomni razvitak i osebujno značenje, a imenu i socijalnom statusu seljaka dostojanstvo koje mu pripada.
Veoma je bitno da se pritom izbjegnu negativne popratne pojave razvitka kao što su ekološki i sanitarni poremećaji, razaranja agrarne strukture zemljišta, te prelijevanja kapitala u industriju i velika gospodarstva.
Posebno je važno da se hrvatska poljoprivreda isključivo orijentira na proizvodnju zdrave hrane uz zabranu svih vrsta genetički modificiranih proizvoda.
U okviru bitno nove zemljišne politike na selu, koja će na pravičan način otkloniti posljedice raznovrsnih otimačina i osigurati povrat ili nadoknadu za zemljišta, treba stvoriti poštenu, stabilnu i racionalnu produktivnu osnovu za razvitak poljoprivrede, osobito na seljačkim obiteljskim gospodarstvima.
Dakle, potreban je cjeloviti i harmoničan sustav potpora, zaštite i organizacije na temelju iskustava i standarda europskih zemalja.
HSS će posebno poticati udruživanje poljoprivrednika po različitim osnovama - strukovnim, staleškim i proizvodnim - uz osobitu podršku Hrvatskom seljačkom savezu i Gospodarskoj slozi, te interesno povezivanje poljoprivrede s turizmom kao i s preradbenim i prehrambenim kapacitetima u industriji, jer njihova ovisnost o poljoprivredi treba bit važnim činiteljem stabilnosti i sigurnosti poljoprivrednih gospodarstava.
HSS je protiv obmana i lažnih obećanja, jer zna da jedino istina može biti pravi putokaz i ohrabrenje.
Opredjelili smo se dakle za istinu i ono što od nas očekuje velika većina naroda, a to su korjenite promjene hrvatskog društva.
Jedino s narodom možemo utrti put novoj kvaliteti življenja u kojoj će dominirati slobodan čovjek i građanin spreman na izazove 21. stoljeća.
U uvjetima gospodarske stihije i političkog voluntarizma obezvrijeđen je ljudski rad, te su se i najširi društveni slojevi - radnici našli u veoma teškoj situaciji.
Radi neposredne zaštite prava i ostvarivanja interesa radnika HSS će se zalagati za njihovo pravo na sindikalno organiziranje,
te posebno poduprijeti osnivanje Hrvatskog radničkog saveza (HRS) kao tradicionalne sindikalne organizacije koja je s uspjehom branila radničke interese u skladu s programom i političkim ciljevima HSS-a.
Svjestan svoje odgovornosti HSS se stalno trudio postići konstruktivan dijalog sa svim kategorijama stanovništva, jer je spreman braniti interese najširih slojeva naroda, njegovo dostojanstvo i kulturu življenja, kako za svakog čovjeka i građanina tako i za narodne manjine.
HSS na isti način pristupa inteligenciji, radništvu, obrtništvu i poduzetništvu kao i seljaštvu, jer je stranka svih hrvatskih građana koja želi uspostaviti prirodan, pravičan i uravnotežen odnos sela i grada na istom Radićevom načelu, koji uči, da interesi svih društvenih skupina u konačnici moraju biti sukladni.
Pogrešnom socijalnom i ekonomskom politikom umirovljenici su postali najugroženija kategorija građana.
Stvorio se jedan od najnepovoljnijih odnosa između zaposlenih i umirovljenih osoba, te je nužno započeti mijenjati ovaj nepovoljan odnos odgovarajućim mjerama u našem gospodarstvu.
Posebno je važno da se odmah ispravi počinjena nepravda umirovljenicima i zakonski regulira njihovo pravo na povrat duga, rokovi i način isplate kao što je riješeno odlukom Ustavnog suda Republike Hrvatske.
HSS će se odlučno zalagati da se u praksi oživotvore ustavne odredbe o Hrvatskoj kao socijalnoj državi, koja svojim građanim jamči osnovnu socijalnu sigurnost i skrb, te jednake mogućnosti zadovoljenja egzistencijalnih potreba.
Zdravstvena zaštita, medicinska skrb i zdravlje naroda su temeljne pretpostavke skladnog razvoja svakog društva, pa je prijeko potrebno da se u Hrvatskoj primjerenim reformama prevlada veoma teško stanje u zdravstvu i osigura uspješan razvitak zdravstva uz ostvarenje zajamčenog ustavnog prava građana na obvezatnu zdravstvenu zaštitu i zdravstveno osiguranje.
U istinskoj demokraciji moraju biti zajamčena jednaka prava muškaraca i žena, pa se ženama mora i u stvarnosti osigurati potpuno i jednakopravno sudjelovanje u političkom, građanskom, ekonomskom, socijalnom i kulturnom životu na svim razinama.
Zbog svoje tradicionalno presudne uloge u očuvanju doma i obitelji, kao temelja demokratskog društva, žene ne smiju doći u podređeni položaj u ostalim oblastima društvenog života.
Zato je potrebno zakonskom regulativom osigurati sva prava žena u ostalim oblastima i omogućiti im da u jednakoj mjeri kao muškarci ostvaruju stvaralačko društveno samopotvrđivanje svoje osobnosti.
HSS će se odlučno zalagati da se odmah otvori proces rješavanja posebno teškog položaja žena i njihove nejednakopravnosti u odabiru školovanja i zvanja, te upošljavanju i vrednovanju njihovog rada.
Hrvatsko društvo mora razvijati daleko veću skrb o mladima,
te se moraju osigurati pretpostavke za proširenje sustava školovanja mladih putem stipendija i smještaja u studentskim domovima
uz obvezatno otvaranje novih radnih mjesta kako bi se spriječio odlazak mladih u inozemstvo.
Od posebne skrbi mora biti reintegracija u društvo mladih povratnika iz domovinskog rata, posebice ratnih invalida uz omogućavanje njihovog doškolavanja i zapošljavanja.
Hrvatska država mora u cjelini, s daleko više odlučnosti, pristupiti otklanjanju teških posljedica domovinskog rata.
Mora se uz najviši stupanj solidarnosti svih građana pomoći onom dijelu građana koji su najviše stradali u obrani domovine da se što prije vrate u normalan život.
Pored neposredne skrbi o braniteljima i stradalnicima domovinskog rata također je potrebno u punoj mjeri revitalizirati područja opustošena ratom, jer se samo tako može osigurati ravnomjeran razvitak i budući gospodarski prosperitet Hrvatske.
HSS će voditi skrb o svim obespravljenim hrvatskim građanima, od umirovljenika do seljaka, ribara i radnika, od obrtnika i samostalnih profesija do nastavnika i znanstvenika, posebno pritom štiteći interese mlade hrvatske populacije i žena.
U ovakvom društvenom sustavu u kojem su grubo povrijeđena njihova prava i interesi, HSS je spreman preuzeti javnu ugovornu obvezu prema svima njima, da će svoja izborna obećanja ispuniti.
To naravno neće biti moguće bez odlučnosti, samoprijegora i žrtvi svih naših građana, no duboko smo uvjereni da će građani shvatiti potrebu korijenitih društvenih promjena, da bi se vratilo dostojanstvo ljudskom radu i stvaralaštvu, čovječnosti i poštenju, slozi, vjeri i obitelji što nas je stoljećima održalo.
Hrvatska u kojoj nema sreće za većinu pojedinaca i obitelji ne može imati prave budućnosti.
Zato se moramo potruditi svi zajedno da ovu prividnu fatalnost na ovim izborima temeljito pobijedimo.
"Recite narodu istinu i on će sam naći svoj put". (Košutić)
