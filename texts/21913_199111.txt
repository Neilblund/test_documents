VERKIEZINGSPLATFORM WETGEVENDE VERKIEZINGEN 24 NOVEMBER 1991. Iemand moet zijn nek uitsteken. Daar er nog steeds geen aparte verkiezingen zijn voor een eigen Vlaams parlement zullen de kiezers door deze verkiezingen zowel het federale parlement als de Vlaamse raad samenstellen. Daarom legt de VU Vlaamse Vrije Democraten, samen met haar mandatarissen en kandidaten, volgende krachtlijnen van haar Vlaams en federaal programma aan de kiezer voor. VOORAF. De vorming van de regering Martens VIII kwam er na een lange periode van communautaire hoogspanning en nadat gebleken was dat er geen maatschappelijke basis bestond voor het doorvoeren van een strikte asociale bezuinigingspolitiek. De VU stelde een alternatief voor waarin een verregaande staatshervorming zou bijdragen tot een beter beheer van de overheidsmiddelen en een nieuwe sociaal-economische politiek. De beweegredenen van de VU Vlaamse Vrije Democraten om tot de regering toe te treden, konden worden samengevat onder drie thema's:  1. Een onomkeerbare doorbraak verwezenlijken in de opbouw van het Vlaamse zelfbestuur via een doorgedreven federalisme.  2. Het vrijwaren van de Vlaamse welvaart door een goed en rechtvaardig beheer van de overheidsfinanciën en een evenwichtig sociaal-economisch herstelbeleid.  3. Het doorvoeren van maatschappelijke vernieuwingen inzake een betere democratie, meer verdraagzaamheid en rechtvaardigheid, een beter leefmilieu en een zindelijker politiek.  De akkoorden door de partij onderhandeld voor de federale en de Vlaamse regering en voor de Brusselse hoofdstedelijke executieve bevatten voldoende positieve elementen op deze drie domeinen om de moeilijke verantwoordelijkheid van deelname aan de gezagsuitoefening op te nemen. De federale regering Martens VIII heeft drie en een half jaar lang geregeerd in een stabiel klimaat. Zij heeft heel wat goede dingen verwezenlijkt. Het zelfbestuur van Vlaanderen en Wallonië werd aanzienlijk verruimd naar bevoegdheden en middelen. Brussel-hoofdstad kreeg een behoorlijk statuut, met waarborgen voor de Vlaamse aanwezigheid in de machtsuitoefening. De belastingen werden verlaagd en toch werden de openbare financiën behoorlijk in evenwicht gehouden. De sociale vrede werd gehandhaafd, de sociale minima en de pensioenen werden verhoogd, de werkloosheid werd teruggedrongen. Ook het bedrijfsleven kreeg de nodige zuurstof. Onze munt werd één van de sterkste munten van het Europees monetair stelsel. De wet op de objectivering van de benoemingen in de magistratuur zorgde voor een eerste aanzet tot een zo noodzakelijke depolitisering van het openbaar ambt. Er ging meer geld naar ontwikkelingssamenwerking en het werd beter besteed: het ABOS werd hervormd, de vrijwilligers kregen een fatsoenlijk statuut, de plaatselijke bevolking werd mee verantwoordelijk voor het beleid. Het minste wat men dus van deze VU-regeringsdeelname kan zeggen is dat we onze verantwoordelijkheid opnamen. Tot onze spijt werden een aantal afspraken uit het regeerakkoord niet nageleefd. Met uitzondering van de wet op de magistratuur kwam van de hervorming en de depolitisering van het openbaar ambt niets in huis. Wat de financiële en sociale gevolgen van de repressie betreft bleven een aantal VU-initiatieven steken in de onwil van sommige regeringspartners. De regering slaagde er evenmin in een duidelijke, eensgezinde koers te voeren inzake het buitenlands en vredesbeleid. De derde fase van de staatshervorming werd niet afgewerkt. Vooral deze laatste twee punten deden ons besluiten de regering te verlaten. De VU aanvaardde omwille van principiële pacifistische motieven niet dat de federale regering in strijd met de wapenwet wapens zou leveren aan het Midden-Oosten. In dit verzet werden we niet of onvoldoende gesteund door de andere regeringspartners. De VU aanvaardde niet dat op eenzijdig Waals verzoek de staatshervorming zou misbruikt worden om de Waalse wapenindustrie ten dienste te zijn. De regeringspartijen waren niet bereid de gemaakte afspraken rond de derde fase uit te voeren zoals afgesproken. We hoeven dus niet beschaamd te zijn over onze regeringsdeelname. Enkel ons programma, waarvoor we een mandaat van de kiezer hebben, telde voor ons. Daarom deden we vrijwillig afstand van de macht vanaf het ogenblik dat we vaststelden dat men ons met een kluitje in het riet wilde sturen. Als enigen durfden we „neen!" zeggen aan het Waalse dictaat, de andere regeringspartijen hielden vast aan de macht om de macht. De VU Vlaamse Vrije Democraten heeft enkele lessen uit deze crisis getrokken, en geeft ze ter overweging aan de Vlaamse kiezer mee. Een verdere doorvoering van de staatshervorming is onafwendbaar; de VU Vlaamse Vrije Democraten kiest voor een radicaal en duidelijk confederaal model als resultaat van een rechtstreeks overleg tussen Vlaanderen en Wallonië. Een eensgezinde en kordate Vlaamse opstelling is terzake noodzakelijk, vertrekkend van vier basisbeginselen:  1. Op confederaal vlak moet de tweeledigheid van het land gestalte krijgen.  2. Beide partners in het confederale staatsverband moeten aanvaarden zich niet te mengen in elkaars aangelegenheden en op elkaars grondgebied.  3. In Brussel moeten de huidige waarborgen voor de Vlamingen in het hoofdstedelijk gewest uitgebreid worden naar het gemeentelijk vlak.  4. De solidariteitsmechanismen in de confederatie moeten herbekeken worden, in eerste instantie wat de sociale zekerheid betreft.  Daarom vormt een sterke VU de enige Vlaamse waarborg tegen een sterke PS. Een sterke VU geeft immers de enige zekerheid dat de Vlaamse macht daadwerkelijk gebruikt wordt als het moet, en niet ondergeschikt gemaakt wordt aan partijpolitieke berekeningen of eigen belang. Niet tégen Wallonië, maar voor Vlaanderen. En dit op basis van een breed maatschappelijk programma, waarvan we hierna de krachtlijnen weergeven.  KRACHTLIJNEN.  1. VLAANDEREN IN EUROPA. Vlaanderen: een deelstaat van een confederatie die nu nog Belgisch is, maar straks Europees. De VU Vlaamse Vrije Democraten wenst België om te vormen tot een confederatie, waarbij zoveel mogelijk bevoegdheden naar de deelstaten Vlaanderen en Wallonië worden overgeheveld. De landbouw en de visserij, de volledige buitenlandse handel, de ontwikkelingssamenwerking, het wetenschappelijk onderzoeken het volledige verkeers- en vervoersbeleid komen voor federalisering in aanmerking. De solidariteitsmechanismen in deze confederatie moeten herbekeken worden. De VU wenst de sociale zekerheid te kommunautariseren, met behoud van confederale minima die op termijn tot de Europese bevoegdheid moeten behoren. Voor de VU moet een eigen Vlaams parlement er zo snel mogelijk komen. De Raden moeten rechtstreeks verkozen worden, zodat de Vlaamse parlementsleden een rechtstreeks mandaat van de Vlaamse kiezers krijgen. Deze verkiezingen dienen losgekoppeld van de federale parlementsverkiezingen. Een federaal parlementslid mag geen lid zijn van één van de Raden. Omwille van het territorialiteitsprincipe en het principe van niet-inmenging in elkaars aangelegenheden krijgen de franstaligen die in Vlaanderen wonen geen stemrecht voor de Franse gemeenschapsraad. De hervorming van de senaat op het federale vlak sluit hierbij aan. Dit moet een senaat met beperkte bevoegdheden zijn en samengesteld uit de gemeenschapsraden, zodat het de ontmoetingsplaats voor de beide gemeenschappen wordt. Deze hervormingen moeten gekoppeld worden aan de splitsing van de provincie Brabant en het kies- en gerechtelijk arrondissement Brussel-Halle-Vilvoorde, en de aanpassing van de kieskantons, zodat in Vlaanderen uitsluitend eentalige kieskantons tot stand komen. De huidige waarborgen voor de Vlamingen in het Brussels hoofdstedelijk gewest (de pariteit op het uitvoerende vlak en de alarmbelprocedure in de wetgevende vergadering) moeten uitgebreid worden naar het gemeentelijk vlak. Vlaanderen moet ten volle erkend worden op het internationale forum. Het moet verdragen kunnen afsluiten met andere volkeren, landen en regio's over gewesten gemeenschapsaangelegenheden. De federale structuur van ons land moet verder verfijnd worden door de overheveling van de restbevoegdheden naar de gemeenschappen en gewesten. Europa: unitair nee, federaal ja. De VU wil meebouwen aan een Europa op basis van een federalistisch samenlevingsmodel. Ons federalisme heeft als uitgangspunt de kleinste kring van waaruit in principe de gezagsuitoefening vertrekt. Het is een kringendemocratie die aan bredere dimensies die bevoegdheden overdraagt die in ruimer verband beter thuishoren. Dit principe, het subsidiariteitsbeginsel, dient in het EG-verdrag opgenomen te worden. De overdracht van nieuwe bevoegdheden aan de Europese Unie dient gepaard te gaan met een toename van de democratische controle op Europees vlak. Daarom moet het Europese parlement echte beslissingsmacht krijgen als Europese wetgever. Ze moet een Europese regering ter verantwoording kunnen roepen. Verder wil de VU dat Europa haar natuurlijke componenten, de volkeren en regio's inspraak verleent. Daarom dient in het kader van de Europese Unie een senaat van de volkeren en regio's opgericht te worden. De regio's moet ook rechtstreekse toegang krijgen tot het Europese Hof van Justitie. Tot slot ijvert de VU voor een rechtvaardiger Europese zetelverdeling in het parlement. Om de Vlamingen en de franstaligen een gelijke stem te geven in het Europese parlement dienen de 24 Belgische zetels verdeeld te worden volgens het bevolkingsaantal van beide gemeenschappen. Geen culturele eenheidsworst. Europa dient de culturele verscheidenheid van de talloze volkeren en cultuurgemeenschappen, de rijkdom van Europa, ten volle te respecteren. Daarom moet een cultuurparagraaf in het EG-verdrag ingebouwd worden die bepaalt dat de cultuurgemeenschappen uitsluitend bevoegd zijn voor cultuur, onderwijs, de taalwetgeving en het mediabeleid. De samenwerking met Nederland, Frans-Vlaanderen en de overige Nederlandssprekende landen moet verder aangemoedigd worden. De Taalunie moet omgevormd worden tot een Nederlandse Culturele Unie. Het openbaar leven in Vlaanderen moet verder vernederlandst worden. De VU verwacht van de Vlaamse regering een actieve politiek ter bevordering van het gebruik van een correct Nederlands bij elk overheidsoptreden en in het bedrijfsleven.  2. EEN GOED POLITIEK GEZAG. Een goedwerkende administratie. De VU Vlaamse Vrije Democraten hecht veel belang aan een goed functionerende overheid. Daarom moeten de overheid beroep kunnen doen op verantwoordelijke, goed opgeleide en goed betaalde ambtenaren. Hier geldt de stelregel dat de kwaliteit primeert op de kwantiteit. De overheid moet er in haar dienstverlening en optreden over waken dat alle burgers gelijk behandeld worden. Daarom stelt de VU een objectief systeem van aanwervingen en bevorderingen in alle openbare diensten voor. Ruim verspreide openbare vacatures, behandeling door een externe en onpartijdige jury van deskundigen en benoeming met strikte eerbiediging van het gemotiveerd advies moeten ervoor borg staan dat de beste kandidaten benoemd worden. De VU is tevens voorstander van een parlementaire controle op het openbaar ambt, naar Angelsaksisch voorbeeld. Het openbaar ambt mag niet langer de uitsluitende verantwoordelijkheid van de uitvoerende macht zijn. De politici en het politieke bedrijf moeten dichter bij de burgers gebracht worden. Informatie en inspraak zijn twee onontbeerlijke grondrechten en instrumenten voor een betere democratische werking. Openbaarheid van bestuur is gewoon een must. De VU wenst meer bevoegdheden én financiële middelen voor de Vlaamse steden en gemeenten. In de grote steden moeten de onzalige gevolgen van een grootschalige fusieoperatie weggewerkt worden en moeten deelgemeenteraden opgericht en geherwaardeerd worden. Omwille van de specifieke situatie van de Brusselse Vlamingen moeten we een uitzondering voor Brussel voorzien. De Vlaamse aanwezigheid in de 19 gemeenten moet er versterkt worden door een samenvoeging van deze gemeenten tot één of meerdere grotere gehelen, gekoppeld aan een decentralisatie naar een aantal wijkraden. Zo kunnen we grotere bestuurseenheden tot stand brengen, ter vervanging van de huidige francofone baronieën, waarvoor dezelfde waarborgen voor de Vlamingen moeten bedongen worden als in het hoofdstedelijk gewest. Afbouwen van de macht van de belangengroepen. De VU Vlaamse Vrije Democraten wil de vervlechting tussen de talrijke belangen- en drukkingsgroepen en de politieke wereld tegengaan door een stelsel van onverenigbaarheden in te voeren waarbij het aan politici verboden wordt lid te zijn van de bestuursorganen van private verenigingen die subsidies van de overheid ontvangen of een rol vervullen in het kader van de publieke dienstverlening (vakbonden, werkgeversorganisaties, ziekenfondsen e.d.). De VU Vlaamse Vrije Democraten wil het rijke Vlaamse verenigingsleven ondersteunen, doch de verzuiling tegengaan. We verzetten ons tegen de exclusieve binding van levensbeschouwelijke organisaties, financiële instellingen, vakbonden en boerenbonden aan één politieke partij, tegen de machtsdeling die de grote zuilen toepassen in de sociaal-culturele en de welzijnssector, tegen het uitsluiten van onafhankelijke initiatieven. Gezonde overheidsfinanciën. De VU Vlaamse Vrije Democraten wil dat de gezondmaking van de overheidsfinanciën verder gezet wordt. Daarom moet het jaarlijkse begrotingstekort verder dalen zodat we tegen 1995 de internationaal aanvaarde norm van 3,5 % van het BNP bereikt hebben. De openbare schuld kan dan tot op het Europese gemiddelde van 65 % van het BNP teruggebracht worden. De thans gehanteerde dubbele begrotingsnorm (de stijging van het geheel der uitgaven zonder rentelasten mag niet hoger zijn dan het inflatiepercentage, het nominaal tekort mag niet stijgen) moet toegepast worden op het geheel van de overheidsuitgaven, inclusief de sociale zekerheidsuitgaven. Oneigenlijk gebruik en fraude moeten zwaar aangepakt worden, zowel op fiscaal als op sociaal vlak. Om de sociale zekerheid én betaalbaar én sociaal én zeker te. houden pleit de VU Vlaamse Vrije Democraten voor meer selectiviteit in de uitkeringen. De overheid moet haar inkomsten veilig stellen. Een fiscale politiek moet er op gericht zijn dat de fiscale opbrengsten gelijke tred houden met de economische groei. Een veiliger Vlaanderen. De overheid heeft als taak de veiligheid van de burgers te garanderen. Zij moet dus een beleid voeren dat grote en kleine criminaliteit voorkomt en beteugelt. Daarom wil de VU Vlaamse Vrije Democraten meer samenwerking tussen de diverse politiekorpsen (gemeentepolitie, gerechtelijke politie, rijkswacht, gespecialiseerde korpsen) en zeker niet meer politie. De politie moet vrijgemaakt worden van administratieve opdrachten zodat ze effectief kan ingezet worden bij de bestrijding van de kleine criminaliteit. De VU wenst een herwaardering van de wijkagent als eerstelijnspolitieagent. Verder moet de demilitarisering van de rijkswacht nu ook echt uitgevoerd worden. Formules van snelrecht moeten overwogen worden diegene die op heterdaad betrapt wordt, moet zeer snel veroordeeld kunnen worden, met respect voor de rechten van de verdediging. De gerechtelijke overheden moeten dringend werk maken van slachtofferhulp. Te vaak beperkt men zich tot het opsporen van de daders, terwijl de slachtoffers van een misdrijf vaak aan hun lot overgelaten woeden.  3. WELZIJN VOOR ALLE VLAMINGEN. Vlaanderen staat zélf in voor zijn sociale zekerheid. De VU Vlaamse Vrije Democraten eist de federalisering van de sociale zekerheid. Elke gemeenschap heeft immers het recht een eigen sociaal beleid te voeren, volgens eigen inzichten en behoeften. De sociale zekerheid, als sociaal instrument bij uitstek, moet dus tot de bevoegdheden van de gemeenschappen behoren. Door deze federalisering zal ook de eigen financiële verantwoordelijkheid aangescherpt worden. Het prijskaartje van het gevoerde beleid wordt immers zichtbaar, zodat elke gemeenschap geconfronteerd wordt met de mogelijkheden én de grenzen van haar eigen financiële draagkracht. Deze principiële bevoegdheid van de gemeenschappen moet gekoppeld worden aan het behoud van een confederale minima, die op termijn Europees vastgelegd worden. Nu reeds kunnen de verplichte ziekte- en invaliditeitsverzekering en de gezinsbijslag zonder probleem naar de gemeenschappen overgeheveld worden. Hiervoor verwijst de VU naar de dossiers die ze terzake reeds uitgewerkt en bekend gemaakt. heeft. De VU wil verder de financieringsbasis van de sociale zekerheid verruimen. Niet uitsluitend bijdragen op het loon moeten bijdragen in de financiering van het stelsel. Ook belastingsopbrengsten (bv. sociale BTW) dienen hiervoor meer en meer aangewend. In het kader van de strijd tegen de kansarmoede dient de doelmatigheid van de sociale zekerheid verhoogd door een selectievere aanwending van de uitkeringen. Teveel uitkeringen gaan immers naar mensen die ze niet nodig hebben terwijl de echte bestaansonzekeren dikwijls uit de boot vallen. De sociale reglementering moet sterk vereenvoudigd worden. Een administratieve vereenvoudiging dringt zich op. De VU wenst terzake een centrale rol toe te bedelen aan de OCMW's. Per inwoner moet één sociaal dossier aangelegd worden zodat alle aanvragen om sociale tegemoetkomingen en uitkeringen via het OCMW gaan. De rol van de vakbonden en ziekenfondsen als uitbetalingsinstellingen en centra voor sociaal dienstbetoon kan aldus resoluut teruggeschroefd worden. Een kwaliteitsvol Vlaams onderwijs. De VU Vlaamse Vrije Democraten wenst in het onderwijs meer aandacht voor geschiedenis, cultuur en lichamelijke opvoeding. Goed opgeleide en goed betaalde leerkrachten moeten garant staan voor de kwaliteit. Om het huidige afvallingssysteem en het groot aantal mislukkingen in het secundair onderwijs tegen te gaan moet het technisch, beroeps- en bijzonder onderwijs geherwaardeerd worden. Het gemeentelijk lager onderwijs verdient meer aandacht en moet omgevormd worden tot een echte pluralistische school. Door samenwerking tussen de scholen en over de netten heen kan de geldverslindende verzuiling gestopt worden. Dynamische ondernemingen in het Europa van morgen. Vlaanderen moet een beleid voeren dat onze ondernemingen voorbereidt op Europa 1992. Ons bedrijfsleven is sterk uitvoergericht, zodat we op dat vlak sterke troeven in handen moeten hebben om onze welvaart ook in de toekomst op peil te houden. Hierbij moet vooral aandacht naar de KMO's gaan. Ze vormen het bindweefsel van de Vlaamse handel en nijverheid. Een Vlaams ondernemingsbeleid dient verder oog te hebben voor de verbetering van de arbeidsvoorwaarden, en moet formules uitdenken waardoor werknemers die geen lid zijn van één van de drie politieke vakbonden ook inspraak verwerven in het beleid van de onderneming. De VU is van mening dat ook voor de ondernemingen een taak is weggelegd in de bescherming van het leefmilieu. Een zorgzaam Vlaanderen. De VU Vlaamse Vrije Democraten wil dat de komende federale regering de sociale en onmenselijke gevolgen van de repressie wegwerkt door algemene maatregelen. Het individueel regelen van een aantal dossiers was een noodoplossing die niet meer volstaat. De Vlaamse regering dient een seniorenbeleid te ontwikkelen dat vertrekt van de zelfredzaamheid van de 60-plussers. Een aangepaste huisvesting in de vorm van woningen met dienstverlening is hierbij prioritair. Verder moeten voldoende middelen voorzien worden om de oplopende kosten van de gezondheidszorg als gevolg van de vergrijzing van de samenleving op te vangen.  4. VREEMD IN VLAANDEREN: RESPEKT VOOR ONZE EIGEN AARD. Migranten: Nederlands leren. De VU Vlaamse Vrije Democraten is voorstander van een strikte immigratiestop. Een beleid, gebaseerd op een terugkeer van de migranten, is echter volksmisleiding. Daarom moet een aanpassingsbeleid gevoerd worden. De migranten moeten zich in de Vlaamse samenleving integreren zodat ze op termijn Vlaming met de Vlamingen worden. Aanleren van het Nederlands en een aangepast onderwijs vormen de hoekstenen van een inpassingsbeleid. Stemrecht wensen we enkel te verlenen aan diegenen die over de Belgische nationaliteit beschikken. Verder moeten de gemeenten met steun van de Vlaamse gemeenschap de wrevelpunten tussen de migranten en de eigen bevolking wegwerken. Projecten, gericht op het gezondmaken van kansarme wijken op het vlak van huisvesting, openbare veiligheid en netheid, kunnen de sociale kontakten binnen de buurt verbeteren en de basis vormen voor een echt samenlevingsbeleid. Asielrecht enkel voor échte politieke vluchtelingen. De VU Vlaamse Vrije Democraten wil het asielrecht, zoals voorzien in internationale verdragen, waarborgen voor de politieke vluchtelingen. Economische vluchtelingen zijn echter met dit statuut niet gebaat. De sociaal-economische problemen van de thuislanden van deze mensen kunnen enkel opgelost worden door een meer rechtvaardige internationale handel en meer ontwikkelingssamenwerking. Daarom moet een duidelijk onderscheid gemaakt worden tussen beide categorieën vluchtelingen. De aanvraagprocedure tot het bekomen van het statuut van politiek vluchteling moet sterk ingekort worden, met een maximum van zes maanden tussen het tijdstip van aanvraag en de definitieve beslissing. Kandidaat-asielzoekers moeten in afwachting opgevangen worden in regionale centra. Diegenen die afgewezen worden moeten ook effectief uitgewezen worden. EG-vreemdelingen in Vlaanderen: geen stemrecht zonder belastingsplicht. In het eengemaakte Europa zal het vrij verkeer van personen gelden. De VU Vlaamse Vrije Demokraten wijst het gemeentelijk stemrecht voor EG-onderdanen in ons land niet af, doch koppelt het aan een aantal voorwaarden:  -   het kan enkel toegestaan worden indien de EG vreemdelingen reeds     voldoende lang in Vlaanderen wonen, hier belastingen betalen en de     streektaal kennen.  -   uitvoerende ambten, zoals het burgemeester- en schepenambt, moeten     voorbehouden blijven aan de eigen bevolking.  5. ONZE LEEFOMGEVING: NIET FILOSOFEREN, MAAR DOEN! Voorrang voor de zwakke weggebruiker. De VU Vlaamse Vrije Demokraten wil de lijnen die door Johan Sauwens getrokken werden met het Verkeers- en Vervoersplan Vlaanderen doortrekken naar de toekomst. Dit veronderstelt dat de Vlaamse regering verder werk maakt van een verkeersbeleid dat vertrekt van een bekommernis voor de zwakke weggebruikers. Daarom moet de klemtoon blijven liggen op het openbaar vervoer en de veiligheid voor de fietsers en voetgangers. Wegen met meer dan twee rijstroken moeten verder heringericht worden. Binnen de steden moeten veilige fietsroutes aangelegd worden. Langs de gewestwegen buiten de bebouwde kom moeten er meer vrijliggende fietspaden komen. Ter ontlasting van het wegennet wenst de VU de regionale luchthavens, de zeehavens, de binnenscheepvaart en het goederenvervoer per spoor te herwaarderen. Vervuiling voorkomen. De leefmilieuproblematiek is gemeen goed geworden. Over de hoofdlijnen zijn alle partijen het eens. Weinigen hebben echter de moed de ronkende congresresoluties ook in beleidsmaatregelen om te zetten, en de burgers duidelijk te maken dat dit geld zal kosten. De VU Vlaamse Vrije Demokraten stelt daarom duidelijk dat we maar pas iets aan de vervuiling kunnen doen indien we onze levenswijze ingrijpend veranderen. Het beleid moet gericht zijn op het voorkomen van vervuiling en herwinning van grondstoffen. Een planmatige aanpak over alle beleidsdomeinen heen is absoluut noodzakelijk. De VU verwijst terzake naar haar Afvalplan Vlaanderen. Het beginsel dat de vervuiler betaalt moet consequent toegepast worden. Om een doortastend strafrechtelijk optreden mogelijk te maken moet het recht op een zuivere leefomgeving in de wetgeving opgenomen worden, en moeten milieurechtbanken opgericht worden (zie voorstel J.Gabriëls). Gelet op het grensoverschrijdend karakter van meerdere soorten van vervuiling (ozon, CFK's, zure neerslag, vermesting) is een Europese aanpak meer dan noodzakelijk. Om een werkzaam leefmilieubeleid mogelijk te maken wil de VU Vlaamse Vrije Demokraten de bevoegde beleidsniveaus beperken tot het Vlaams gewest en de Europese gemeenschap. Stop de aanslag op de open ruimte. Inzake natuurbehoud pleit de VU Vlaamse Vrije Demokraten voor een aanpak die alle waardevolle gronden beschermt. Een moratorium op de open ruimten dient gerespecteerd. Deze visie wordt onderbouwd door het VU-Landschapsplan, het voorstel tot bescherming van de kustduinen en een VU-voorstel van dekreet op de ruimtelijke ordening waarbij de zwakke gewestplanbestemmingen beter beschermd kunnen worden. In Vlaanderen moet een Groene Hoofdstructuur Vlaanderen met natuurkern-, natuurbuffer- en natuurontwikkelingszones tot stand komen. Verder moet de stadsvlucht ingedijkt worden door een creatief urbanistisch beleid van stads- en dorpskernherwaardering. Enkel indien de steden en dorpskommen weer hun oorspronkelijke woonfunctie vervullen, kan de druk op de open ruimte verminderen en een halt worden toegeroepen aan de fermettisering van Vlaanderen.  6. NOOIT MEER OORLOG. Een Europees vredesbeleid. De VU Vlaamse Vrije Demokraten pleit resoluut voor een Europese defensiegemeenschap. De recente ontwikkelingen in Joegoslavië leren ons dat Europa op dit moment de conflicthaarden in de eigen achtertuin niet kan bedwingen. De Servische agressie in Kroatië kon bij gebrek aan een eensgezinde Europese houding niet voorkomen worden. Daarom hebben we nood aan een Europees buitenlands en defensiebeleid, met Europese blauwhelmen als verlengstuk. Deze troepen kunnen ingezet worden om de strijdende partijen in een militair conflict van elkaar te scheiden. Een Europees buitenlands beleid moet een echt vredesbeleid zijn, gebaseerd op de erkenning en verdediging van de mensen- en volkerenrechten. Europa moet niet de status van militair blok ambiëren, het moet eerder de woordvoerder en pleitbezorger van de Derde Wereld en de verdrukte volkeren zijn. Wapens omsmeden tot ploegijzers. De VU Vlaamse Vrije Demokraten wil een resolute vermindering van alle wapenarsenalen in de wereld. Kernwapens, chemische en bacteriologische wapens moeten verboden en vernietigd worden. Een verbod op alle kernproeven kan daartoe reeds een eerste stap zijn. De conventionele bewapeningsniveaus moeten drastisch verlaagd worden. De VU pleit eveneens voor een strenge internationale reglementering op de wapenhandel en een strikte toepassing van de wet op de wapenhandel in eigen land. De ongrondwettelijke federale ministercomités voor de wapenuitvoervergunningen moeten afgeschaft worden. Reeds twintig jaar lanceert de VU voorstellen om de wapenindustrie om te schakelen, zodat de werkgelegenheid die ermee gepaard gaat verzekerd blijft. De gewesten in ons land dragen de verantwoordelijkheid voor de industriële omschakeling; ze moeten van deze bevoegdheid nu ook daadwerkelijk gebruik maken wat de wapenindustrie betreft. Meer internationale rechtvaardigheid. Voor de VU Vlaamse Vrije Demokraten is een verlichting van de schuldenlast van de Derde Wereld, te beginnen met de minst ontwikkelde landen, een basisvoorwaarde om een normale economische ontwikkeling mogelijk te maken. Kwijtschelding van schulden kan onder bepaalde voorwaarden, zoals het naleven van de mensen- en volkenrechten en een gunstige verhouding tussen de uitgaven voor onderwijs en ontwikkeling en de uitgaven voor defensie. Ook de omzetting van de schuld in tegenwaardefondsen komt de plaatselijke bevolking ten goede. De VU pleit verder voor meer geld voor ontwikkelingssamenwerking in een billijke verhouding tot onze welvaart, en een internationaal beleid dat eerlijke handelsbetrekkingen en verantwoorde grondstoffenprijzen mogelijk maakt. De recente GATT-conferentie bood ons wat dat betreft een beschamende vertoning, waarbij de rijkste handelsblokken (de Verenigde Staten, de EG en Japan) enkel om de eigen markt bekommerd waren. De krachtlijnen van het beleid van André Geens moeten verder gezet worden: ontwikkelingssamenwerking dient te vertrekken van de eigen verantwoordelijkheid van de plaatselijke bevolking. Medebeheer, democratische verhoudingen en respect voor de mensen- en volkerenrechten in de Derdewereldlanden staan hierbij voorop.
