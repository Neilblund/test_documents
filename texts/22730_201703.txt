CONCEPT VERKIEZINGS PROGRAMMA 2017-2021
INLEIDING
De crisis van nu
De gevestigde media en de gevestigde partijen willen u anders doen geloven:
maar we leven in een tijd van crisis.
Een existentiële crisis bedreigt het voortbestaan van de Nederlandse samenleving.
Grenzen worden niet langer verdedigd, we staan bloot aan massale immigratie die we niet aankunnen en de terreurdreiging neemt steeds verder toe.
Soevereiniteit wordt overgeheveld naar Brussel, we hebben steeds minder over onze eigen samenleving te vertellen.
De euro destabiliseert ons continent en vernietigt de zuidelijke economieën.
De kwaliteit van het onderwijs holt achteruit
en de zorg gaat gebukt onder zware managementlagen;
teveel regels en belastingen knijpen het MKB af
en onze veiligheid op straat wordt in hoog tempo minder.
Er moet nu echt iets veranderen in Nederland.
Als enige politieke beweging handelt Forum voor Democratie vanuit een totaalvisie op de grote problematiek die nu in Nederland speelt:
we hebben ongetwijfeld op bepaalde punten overlap met allerlei partijen, maar Forum voor Democratie wil niet alleen de symptomen van de huidige crisis aanpakken;
we richten ons ook op de achterliggende oorzaak:
het politieke systeem zélf.
Je gaat een huis niet verbouwen als de fundamenten verrot zijn.
We moeten beginnen bij de basis.
Het partijkartel
Er is in Nederland sprake van een ‘partijkartel’:
een zeer kleine groep partijleden – van een select aantal partijen – houdt de touwtjes stevig in handen.
Deze kartelleden houden het politieke systeem dicht voor nieuwe mensen en nieuwe ideeën.
De kartelleden vormen een gesloten groep van circa 10. 000 mensen die meedraaien in een baantjescarrousel.
Bestuurders, hoogleraren, journalisten, parlementsleden:
ze worden gerekruteerd door de partijtop – een systeem van coöptatie waardoor vooral meelopers en jaknikkers komen bovendrijven die het nogal eens aan visie en moed ontbreekt.
Deze carrière-politici willen vervolgens doorschuiven naar een burgemeesterspost, een topfunctie bij een zorgverzekeraar of de hoofdprijs: iets in Brussel.
Het is de partij die de baan regelt.
Het is de partij die de kandidaten naar voren schuift.
En de loyaliteit van het kartel-lid ligt dus ook bij die partijtop – niet bij de kiezer.
De belangen van de bevolking komen laag op het prioriteitenlijstje terecht.
Partijbelang gaat boven landsbelang.
Forum wil dit veranderen
Dit moet nu echt anders.
Mogelijk werkte ons bestuurlijk systeem goed in 1848 – de tijd van de stoomlocomotief, de postkoets en de laatste cholera-epidemie – maar in 2017 is het volkomen achterhaald.
Democratische vernieuwing is dan ook ons belangrijkste agendapunt.
Zoals Burgemeester Eberhard van der Laan het formuleerde:
‘de partijpolitiek is aan het einde van zijn levenscyclus gekomen (…) de burger haakt af. ’
Daarom zijn bindende referenda over onderwerpen die burgers zelf voorstellen noodzakelijk –  venals gekozen burgemeesters, open transparante sollicitaties voor publieke functies, afschaffing van het wachtgeld en veel meer inzicht in de publieke besluitvorming door track & trace codes voor wetsvoorstellen die iedereen online kan volgen en becommentariëren.
Er is in ons land ruim  oldoende talent aanwezig – maar dat komt niet op de juiste posities terecht door de achterhaalde,  erstikkende partijcultuur.
Nieuwe generaties gaan niet eerst vijftien jaar achter een Mark Rutte of Alexander Pechtold aanlopen in de hoop ooit eens een baantje toegespeeld te krijgen;
ze laten zich niet meer in het keurslijf van het partijkartel persen.
Daarom gaat Forum voor Democratie e-democracy in Nederland introduceren.
De kiezers zoveel mogelijk online betrekken bij de zaken die hen raken.
We lanceren het Democratie Dashboard waar kiezers zélf het heft in handen kunnen nemen om dingen te veranderen via petities,  urgerinitiatieven en crowdfunding – en waar ze zich bovendien kunnen kandideren voor openbare  uncties.
Binnenkort starten we zélf onze eigen burgemeestersverkiezing.
We willen tevens substantiële investeringen in snel internet voor heel Nederland zodat iedereen kan participeren (dit komt ook de economische groei ten goede).
Veranderen van binnenuit
Forum voor Democratie wil dus aansluiten bij andere Europese vernieuwingsbewegingen en het politieke partijkartel doorbreken.
Ook zetten we zwaar in op verbetering van het onderwijs
en de zorg.
Te veel managementlagen slurpen het geld op waardoor steeds minder overblijft voor de ‘handen aan het bed’ en de onderwijzers in de klas.
Bureaucratie en regelzucht, niet zelden door leden van het partijkartel opgetuigd, trekken ook hier de middelen weg van de mensen die het eigenlijke werk doen.
Als denktank heeft Forum voor Democratie twee jaar lang geprobeerd om invloed uit te oefenen.
In 2015-2016 kwam het kantelpunt.
Ondanks een massale roep om meer controle op onze immigratie en ondanks diverse terroristische aanslagen, bleven de grenzen wagenwijd openstaan.
Opnieuw gingen er miljarden steungelden naar Zuid-Europa om de uitzichtloze euro nog langer in stand te houden.
In een namiddag in juni werd de nationale pensioenspaarpot van €1. 300 miljard euro overgeheveld naar Brussel.
En nadat 61 procent van de kiezers op 6 april ‘NEE’ zei in het referendum over het EUassociatieverdrag, deed de regering niets anders dan deze uitslag weglachen om na 8 maanden treuzelen alsnog het NEE in een JA te veranderen.
We zijn tot de conclusie gekomen dat de enige manier om het systeem te veranderen van binnenuit is.
We moeten meedoen met de verkiezingen om te zorgen dat we gehoord worden.
Daarbij pretendeert dit programma niet om volledig te zijn.
We willen hiermee in grote lijnen onze denkrichting aangeven.
Ons geluid is nieuw en noodzakelijk.
Iedereen met democratische opvattingen is welkom binnen onze partij.
We zijn inhoudelijk, redelijk, beschaafd en serieus.
En we zijn ervan overtuigd dat veel mensen ons gevoel van urgentie delen.
Daarom hebben we er het volste vertrouwen in dat de bevolking op 15 maart zijn stem terug pakt en stemt op Forum voor Democratie.
1. Kartelbestrijding
Openbreken partijkartel
Open sollicitaties publieke functies
Digitaal stemmen in de Tweede Kamer
Het belangrijkste agendapunt van Forum voor Democratie is wat wij ‘kartelbestrijding’ noemen:
het partijkartel moet worden doorbroken.
Circa 10.000 kartelleden draaien rond in de bestuurlijke baantjescarrousel:
zij vormen het grote probleem van ons land.
Hun belangen zijn vaak tegengesteld aan de belangen van de Nederlandse bevolking.
Ze werken voor zichzelf - niet voor het land.
Forum voor Democratie stelt een pakket aan maatregelen voor die we vatten onder de noemer ‘openbreken van het partijkartel’.
Zo dient er een onmiddellijke stop te komen op partij-politieke benoemingen.
Niet alleen zijn deze benoemingen slecht voor Nederland, deze praktijk is ook regelrecht in strijd met Artikel 3 van de Grondwet – dat bepaalt:
‘Alle Nederlanders zijn op gelijke voet in openbare dienst benoembaar.’
Forum voor Democratie wil gewoon de beste persoon voor de positie, ongeacht politieke voorkeur.
Er is voldoende talent aanwezig in Nederland, maar dat krijgt door het partijkartel nu geen kans.
Dus: open sollicitaties!
Er moet digitaal worden gestemd in de Tweede Kamer zodat kartelleden individueel ter verantwoording kunnen worden geroepen voor hun stemgedrag.
Afschaffen van het wachtgeld en vervangen door een regeling vergelijkbaar met de WW.
Ook moet het publieke debat worden opengebroken - de partijdige en vooringenomen NPO moet worden gesaneerd.
De bestuurlijke trap dient van bovenaf te worden schoongeveegd.
Wij willen:
Een stop op partijpolitieke benoemingen:
open sollicitaties voor alle publieke en semi-publieke topfuncties.
Net als in de Verenigde Staten moeten bij het aantreden van een nieuwe regering ook de topambtenaren die het beleid gaan uitvoeren opnieuw op hun functie solliciteren.
Het ontslagrecht van ambtenaren wordt versoepeld en gelijkgeschakeld aan het normale ontslagrecht.
Digitaal stemmen via individuele stemkastjes in de Tweede Kamer waarbij het stemgedrag van Kamerleden eenvoudig online te volgen is voor iedereen.
2. Directe Democratie
Bindende referenda en volksinitiatieven naar Zwitsers model
Gekozen burgemeesters
e-Democracy
Forum voor Democratie wil invoering van bindende referenda en volksinitiatieven, vergelijkbaar met het zeer succesvolle Zwitserse model.
Dit is de enige manier om de invloed van het partijkartel serieus terug te dringen en de macht van de partij-elites te doorbreken.
Alleen al door de mogelijkheid van bindende referenda zullen politici veel meer voeling moeten houden met wat er leeft onder de bevolking.
Er gaat dus ook nog eens een sterk preventieve werking van uit.
Daarnaast moeten burgemeesters direct worden gekozen door de bevolking – net als in de rest van Europa.
Iedere volwassen Nederlander moet zich kandidaat kunnen stellen.
Niet alleen is dit in overeenstemming met de democratische praktijk in de rest van de wereld, het is ook een zeer effectieve manier om het partijkartel effectief open te breken.
Gemeenten kunnen niet langer worden opgezadeld met kartelleden waarvoor ook nog even een baantje moet worden geregeld.
Om directe democratie en gekozen burgemeesters af te dwingen lanceert Forum voor Democratie het ‘Democratie Dashboard’.
Dit is een online applicatie waar Nederlandse kiezers online acties, petities en crowdfundings kunnen starten en ondersteunen, en zich bovendien zelf kunnen gaan organiseren en kandideren voor publieke functies.
Wij gaan niet afwachten totdat het partijkartel ooit eens tot verandering overgaat, maar geven de Nederlanders nu al meteen zelf de mogelijkheid om actief de eigen stem te laten horen en meer invloed te krijgen op de koers die ons land moet uitzetten.
Wij willen:
Invoering van bindende referenda en volksinitiatieven naar Zwitsers model om het partijkartel te doorbreken en de invloed van kiezers serieus te vergroten.
Invoering van de direct gekozen burgemeester in alle gemeenten in Nederland per 1 januari 2018.
Iedere Nederlander moet zich verkiesbaar kunnen stellen voor het burgemeesterschap (mits aan bepaald aantal basisvoorwaarden is voldaan).
De kwaliteit van het openbaar bestuur drastisch verhogen.
Een slankere, efficiëntere overheid.
3. Gekozen minister-president
Direct door de bevolking gekozen minister-president
Behouden vertrouwensregel
Om het kartel verder te doorbreken moet er grotere afstand komen tussen regering en parlement.
Dat kan door de Nederlandse kiezer twee stemmen te geven, namelijk:
één stem voor de minister-president en één stem op de politieke partij van zijn voorkeur.
De politicus die de meeste stemmen verwerft voor het ambt van minister-president, krijgt dan automatisch de opdracht om een nieuwe regering te vormen.
De ministeriële verantwoordelijkheid en de vertrouwensregel blijven intact (dat wil zeggen:
de regering dient te allen tijde het vertrouwen van de Tweede Kamer te hebben).
Het regeringsprogramma wordt een afspraak tussen ministers die door de gekozen minister-president zijn uitgenodigd om zitting te nemen in het door hem samen te stellen kabinet.
Bij die afspraken zal de premier ten volle rekening moeten houden met de samenstelling van de door de bevolking gekozen volksvertegenwoordiging, maar niets belet hem om ook kabinetsleden van een andere politieke kleur dan de zijne (of kabinetsleden zonder politieke kleur) op te nemen.
De gekozen minister-president krijgt ook meer bevoegdheden waarbij hij naar eigen inzicht bepaalde zaken als ‘Chefsache’ kan betitelen en zo individuele ministers kan overrulen.
Ook moet het makkelijker worden voor de minister president om tussentijds slecht functionerende ministers te vervangen en goed functionerende ministers en staatssecretarissen te promoveren.
Nederland kan zich in 2017 geen oeverloos compromis-zoekend overleg meer permitteren, er dient slagvaardiger geregeerd te worden.
Wij willen:
Direct gekozen minister-president.
Iedereen krijgt twee stemmen:
een stem op een partij en een stem voor de minister-president.
De vertrouwensregel blijft intact.
De premier krijgt de bevoegdheid om ministers te benoemen en (tussentijds) te ontslaan.
De premier krijgt meer bevoegdheden om in te grijpen op terreinen van individuele ministers
4. Soevereiniteit
Soevereiniteit is uitgangspunt democratie
Verplichte referenda bij soevereiniteitsoverdracht
Soevereiniteit is het uitgangspunt van een democratie.
Zonder soeverein parlement valt er niets te beslissen - en dus ook niet te kiezen.
De afgelopen decennia is een aantal supranationale organisaties opgericht die de soevereiniteit ernstig hebben ingeperkt.
Forum voor Democratie streeft ernaar de soevereiniteit zoveel mogelijk terug te brengen naar het nationale parlement;
en de organisaties die de soevereiniteit ondermijnen (zoals de EU, het Internationaal Strafhof, en het Europees Hof voor de Rechten van de Mens) dus te hervormen of te ontmantelen.
Om te voorkomen dat er nog meer nieuwe soevereiniteit wordt overgedragen dient een referendum verplicht te worden gesteld bij elk verdrag waarmee verdere soevereiniteit wordt overgedragen.
De leden van de Tweede Kamer vormen slechts de vertegenwoordigers van het Nederlandse volk;
zij bezitten de soevereiniteit niet (en kunnen die dus ook niet weggeven).
Daarnaast moet het in de Grondwet verankerde monistische stelsel, waarbij internationaal ‘recht’ direct doorwerkt in de Nederlandse rechtsorde, worden omgezet naar een dualistisch stelsel (zoals in Duitsland en de Verenigde Staten), waarbij internationale afspraken pas geldend worden in de Nederlandse rechtsorde, wanneer die zijn omgezet via een Nederlandse, door het Nederlandse parlement goedgekeurde, omzettingswet.
Wij willen:
Zoveel mogelijk terughalen van de nationale soevereiniteit.
Verplichte referenda bij soevereiniteitsoverdracht.
Afschaffen monistisch stelsel.
Heroverwegen internationale handelsverdragen.
5. Europese Unie (EU)
Direct stoppen met uitbreiden EU
Referendum over de Euro en de open grenzen
‘Europa’, de Europese beschaving en Europese samenwerking zijn zeer belangrijk en Forum voor Democratie is daar dan ook erg voor.
Precies daarom zijn we tegen de Europese Unie.
Deze organisatie is grenzeloos uitgedijd en verworden tot een volstrekt ondemocratische moloch.
Het is een achterhaald bestuursmodel;
een kartel bovenop het kartel.
Forum voor Democratie is van mening dat de EU onhervormbaar is en is daarom voorstander van een NEXIT.
De wijze waarop de uitzichtloze mislukte Euro in stand wordt gehouden is schandalig en kost ons steeds meer miljarden – terwijl de economieën in Zuid-Europa erdoor vernietigd worden.
De open grenzen leiden tot ongecontroleerde immigratie en terreuraanslagen, en het buitenlands beleid van de EU stortte ons meermaals in roekeloos avonturisme (zoals bijvoorbeeld het dramatische Associatieverdrag met Oekraïne, dat een burgeroorlog en een conflict met Rusland veroorzaakte).
Het is tijd om te stoppen met de muntunie en de open grenzen, en daarna de EU te verlaten.
We willen samenwerken en handel drijven – en dat kan via de Europese Vrijhandelsassociatie, eventueel via lidmaatschap van de Europese Economische Ruimte, en uiteraard via tal van andere internationale verdragen.
Maar de EU, de open grenzen en de euro: daar moeten we vanaf.
Wij willen:
Een referendum over voortzetting van Nederlands lidmaatschap aan de Eurozone.
Een referendum over voortzetting van de open grenzen en het vrije, ongecontroleerde verkeer van personen binnen de Unie.
Een NEXIT-referendum zoals in het Verenigd Koninkrijk.
6. Economie
Drastische vereenvoudiging belastingstelsel
Radicale sanering overheid
Onder invloed van het partijkartel is de overheid veel te groot geworden.
Dit leidt tot een gezapig land waar te veel van afwachters, klagers, procesbegeleiders, risico-managers en kuddedieren zijn;
er zijn teveel regeltjes voor van alles en nog wat, het belastingsysteem is nodeloos ingewikkeld, er worden jaarlijks honderden miljarden euro’s rondgepompt via de belastingdienst en dit kost iedereen erg veel geld en energie.
De dynamiek dient groter te worden.
Succes moet weer lonend worden en de ondernemingsdrang van de Nederlandse bevolking moet weer gestimuleerd worden.
Het bedrijfsleven en vooral het MKB is van essentieel belang voor de werkgelegenheid en de vitaliteit van de Nederlandse economie – en deze sector dient dan ook centraal te staan in het overheidsbeleid.
Een goed draaiende economie vereist dat iedereen kansen krijgt en dat kwaliteit loont.
Belangenverstrengeling, vriendjespolitiek en een overheid die partijdig is moeten worden tegengegaan.
Spontaan samenspel zorgt voor dynamiek, innovatie en welvaart.
Wij willen:
Nederland moet het Silicon Valley worden van Europa (Bv. rondom Brainport Eindhoven).
Hogere belastingvrije voet voor elke werkende Nederlander.
Dit heeft een onmiddellijk positief effect op het besteedbaar inkomen en is het ook nog eens het meest gunstig voor de lage inkomens.
Bovendien vormt dit een stimulans voor het zoeken van werk vanuit een uitkering terwijl het de werkgevers geen extra geld kost en de Nederlandse concurrentiepositie dus ook niet wordt geschaad.
Grondige vereenvoudiging en versimpeling van het belasting-, subsidie-, toeslagen- en premiestelsel.
Invoering van een versimpeld belastingregime.
Grondig snijden in het veel te grote overheidsapparaat en in de tientallen miljarden aan subsidies die jaarlijks door de overheid worden uitgedeeld.
Beschermen nationale bedrijven in vitale sectoren zoals luchtvaart, water, energie en innovatie.
Meer zeggenschap over KLM ten opzichte van AirFrance.
Meer investeringen van de Nederlandse pensioenfondsen in de Nederlandse economie.
Wegnemen van overbodige regulering die de bedrijvigheid en ondernemingslust remt.
7. MKB
Beschermen MKB
Stimuleren werkgelegenheid zoals in Denemarken
Steun voor DGA’s en ZZP’ers
Het MKB vormt het hart van de Nederlandse economie.
Het is goed voor 70 procent van de werkgelegenheid in Nederland en voor veel innovatie.
Onze kartelpolitici kijken vaak slechts naar de multinationals en de grote lobby’s – niet naar de DGA’s die zo belangrijk zijn voor onze groei.
Daardoor wordt het MKB dikwijls onevenredig zwaar getroffen door regulering.
Doorbetaling bij ziekte bijvoorbeeld, is bij een kleinere onderneming veelal moeizamer dan bij een grote multinational.
Ook te starre ontslagbescherming van werknemers is voor het MKB een veel groter probleem dan voor organisaties met grote financiële buffers en grote HR-afdelingen.
Forum voor Democratie wil de regels omtrent ziekte en ontslag voor het MKB versoepelen.
We willen dat het MKB weer mensen durft aan te nemen.
We geven MKBers de ruimte om hun mensen te ontslaan omdat we er van uitgaan dat ze dat niet onnodig zullen doen.
Natuurlijk moeten mensen die toch ontslagen worden een fatsoenlijke uitkering krijgen en snel weer elders aan de slag kunnen.
Dat lukt echter alleen als andere bedrijven óók mensen durven aan te nemen.
Hoe paradoxaal het ook klinkt, een soepeler ontslagrecht voor het MKB is de beste oplossing om de werkloosheid terug te dringen.
We hoeven het wiel niet zelf opnieuw uit te vinden.
Denemarken heeft een systeem met soepele ontslagregels en goede uitkeringen.
Het resultaat is een grote arbeidsmobiliteit en hoge werkgelegenheid.
Wij willen:
Soepel ontslagrecht voor MKB.
Relatief hoge uitkering bij werkloosheid.
Oprichting speciale commissie met MKB-ers die op zoek gaat naar nieuwe oplossingen en verbeteringen voor het MKB.
8. Belastingen
Radicale vereenvoudiging belastingstelsel
Hoge belastingvrije voet
Afschaffing schenk- en erfbelasting
Wanneer over belastingmoraal wordt gesproken is dat meestal in negatieve zin.
Dan gaat het over bedrijven of mensen die proberen belastingen te ontwijken.
Natuurlijk moet iedereen zich aan de wet houden.
Maar het eerste gebod van de belastingen is volgens Forum voor Democratie gericht tot de overheid:
In een democratie heeft de overheid de plicht om de belastingdruk zo laag mogelijk te houden.
Het is lang geleden dat een Nederlandse regering, in welke politieke samenstelling dan ook, deze plicht serieus heeft genomen.
De inkomsten van de staat groeien jaar in jaar uit.
Daar moet een einde aan komen.
Het te grote beslag van de overheid op de economie maakt burgers tot onderdanen.
Bovendien geldt:
de enige manier om de overheid kleiner te maken is door de belastingen te verlagen.
Daarbij kan het belastingstelsel veel simpeler.
Dit heeft als voordeel dat iedereen weet waar hij aan toe is en de economische dynamiek toeneemt.
Bovendien lijdt een simpeler stelsel met twee tariefgroepen tot veel lagere uitvoeringskosten bij de belastingdienst en kan er door de hoge belastingvrije voet een einde gemaakt worden aan het rondpompen van geld via de veelheid aan toeslagen.
Wij willen:
Radicale vereenvoudiging belastingstelsel
Belastingvrije voet van €20. 000 euro voor iedereen.
Invoeren tweetaks van 20 procent / 35 procent.
Afschaffing kinderbijslag na tweede kind.
Afschaffing schenk- en erfbelasting (hierover is al belasting betaald).
Stoppen met rondpompen van geld (toeslagen) via de belastingdienst.
9. Internet & Privacy
Investeren in digitale infrastructuur
Drastische vermindering regulering
Waarborgen privacy
Het internet wordt overgereguleerd en er gaat nodeloos veel overheidsgeld naar overbodige regels en falende ICT projecten.
Forum voor Democratie wil dat een digitale adviesraad wordt opgericht, waarin vertegenwoordigers van de publieke en private sector de regering adviseren met betrekking tot internetbeleid.
Tevens kan een dergelijke raad de synergie tussen publieke en private sector bevorderen.
Er zijn talloze voorbeelden van overregulering (webrichtlijnen, cookiewetgeving) die de regeldruk onnodig hoog maken en reusachtige kosten met zich meebrengen.
Hoeveel consultants, leveranciers en onderzoekers hebben zich wel niet rijk gerekend aan de jaarlijks wisselende, door belastinggeld gevoede hypes binnen het openbaar bestuur?
Forum wil dat Nederland het meest innovatie-vriendelijke land ter wereld wordt:
daar hoort een moderne overheid bij die internetgebruik faciliteert, niet obstrueert.
Wij willen:
Netneutraliteit afgedwongen door de Nederlandse wet.
Miljarden investeren in supersnel internet voor heel Nederland (ook de afgelegen gebieden).
Dit is misschien nog wel belangrijker dan investeringen in infrastructuur.
Vergunningsvoorwaarden voor telecom-aanbieders zodanig dat er een prikkel is voor de operators om continu te blijven investeren in snelle mobiele data netwerken zodat Nederland zijn voorsprong op dit gebied vasthoudt.
De Cookiewet in zijn geheel afschaffen.
Oprichting digitale adviesraad waarin de publieke en private sector vertegenwoordigd zijn en advies geven aan het parlement met betrekking tot internetwetgeving.
10. Onderwijs
Onderwijs naar Fins model
Meer aanzien voor het vak
Beter opgeleide docenten voor de klas
Niets is belangrijker voor de toekomst van ons land dan goed onderwijs.
Een drastische verbetering van het basis- en middelbaar onderwijs is noodzakelijk.
Hiervoor zijn geen ingewikkelde ‘hervormingen’ nodig – eerder het omgekeerde:
rust in de tent en veel ruimte aan scholen en onderwijsinstellingen om zelf te bepalen wat het beste is voor de leerling.
De focus moet liggen op de kwaliteit van het onderwijzend personeel – en kwaliteit wordt dan ook beter beloond.
Met de huidige staat van het onderwijs kan Nederland binnenkort niet meer meekomen in de internationale kennis-economie:
ook in 2016 zijn we weer gedaald op de PISA-ranglijst.
Vanaf de basis moet het onderwijs worden verbeterd:
meer respect voor de leerkrachten;
kleinere klassen;
meer ambitie in de hogere klassen.
In het middelbaar onderwijs wordt talent onvoldoende gestimuleerd.
Kinderen uit achterstandsgroepen missen daardoor kansen, toptalent blijft achter bij de internationale concurrentie en Nederlandse universiteiten zakken steeds verder weg op internationale ranglijsten.
Forum voor Democratie wil allereerst een aantal korte termijn oplossingen om verdere afkalving te voorkomen:
Wij willen:
Meer aanzien voor het vak door betere salariëring, minder papierwerk en meer autonomie.
Behoud bijzonder onderwijs (art. 23), maar zeer strenge waarborgen op kwaliteit.
Basisonderwijs naar Fins model – het meest succesvolle basisonderwijs ter wereld, waar onderwijs op maat wordt geboden aan élk kind, en waar volop tijd en ruimte bestaat voor creatieve vakken én voor persoonlijke ontwikkeling.
Versoepeling Wet Passend Onderwijs:
niet alle kinderen zijn gebaat bij een oplossing in een reguliere basisschool.
Aan leerkrachten worden daardoor soms onmogelijke eisen gesteld, terwijl het bovendien ten koste gaat van de kwaliteit in de klas.
Makkelijker maken om afscheid te nemen van niet-presterende leerkrachten;
ook om ervoor te zorgen dat scholen weer vaste contracten aan docenten durven aanbieden.
Prioriteit voor onderwijzend personeel bij toewijzing sociale woningen in de grote steden.
Meer aandacht voor praktijkles en ambacht in het MBO.
Colleges van universiteiten komen zoveel mogelijk online beschikbaar voor iedereen zodat geïnteresseerden ook online hun kennisniveau kunnen opschroeven.
Herinvoeren basisbeurs voor studenten.
Geen output- maar input-financiering, gecombineerd met strenge selectie aan de poort.
Landelijke, centrale toetsing aan het eind van elke HBO-opleiding.
Grondige sanering Ministerie van Onderwijs.
Terugdringen macht van politieke partijen in de (lokale) aansturing van het onderwijs.
11. Cultuurbeleid
Promoten Nederlandse geschiedenis & cultuur
Stoppen subsidiëren segregatie
Op dit moment subsidieert de Nederlandse overheid segregatie-bevorderende, weg-met-ons projecten;
terwijl we datgene waar we trots op mogen zijn, het mooiste en het beste dat het Westen heeft voortgebracht, onderschoffelen.
Dat moet veranderen.
We moeten muziek en kunst, cultuur en kennis veel meer onderwijzen op scholen en uitdragen in de media;
en het gedachtengoed van filosofen als Erasmus en Spinoza ontsluiten voor een breder publiek, bijvoorbeeld via educatieve documentaires.
De afgelopen decennia is gepoogd de Nederlander van zijn geschiedenis te vervreemden en van zijn cultuur los te snijden.
Dit moet niet alleen stoppen, het moet worden teruggedraaid.
Wij willen:
Al die mooie dingen die het Westen heeft voortgebracht weer onderwijzen, uitdragen en promoten.
Stoppen met het subsidiëren van segregatie.
Stimuleren investeringen bedrijfsleven in Nederlandse film, kunst, etc.
In het algemeen: weer van ons land gaan houden en trots zijn op onze gedeelde geschiedenis en toekomst!
12. Sanering NPO
Partijlidmaatschappen bestuurders en presentatoren NPO openbaar
Benoeming ombudsman die neutraliteit media waarborgt
Focus op educatie, cultuur, documentaires
Forum voor Democratie constateert grote vooringenomenheid in de publieke media.
Een stuitende eenzijdigheid domineert, gekoppeld aan groot gebrek aan oprechte nieuwsgierigheid.
De NPO is verworden tot een instrument van het partijkartel en daarom denkt Forum voor Democratie dat een grondige sanering van de NPO een belangrijk onderdeel vormt in de kartelbestrijding.
Eindeloos werd de Nederlandse bevolking verteld hoe goed het associatieverdrag met Oekraïne was en hoe desastreus de Brexit zou zijn.
De favoriete NPO-gezichten verkondigden dagelijks dat Trump nooit kon winnen - en na de uitslag mochten dezelfde gezichten uitleggen waarom hij won.
De onderwerpkeuze, gasten en voorkeuren van steeds dezelfde presentatoren pakken schokkend vaak uit in het voordeel van steeds weer dezelfde politieke partijen en agendapunten.
Andere partijen en opvattingen worden negatief bejegend of zelfs totaal genegeerd of verdraaid.
De NPO ontvangt jaarlijks meer dan € 900 miljoen van de Nederlandse belastingbetaler (dat is ruim €2,5 mln per dag! ).
Voor al dit geld wordt de Nederlandse bevolking niet goed voorgelicht.
Sterker: de publieke en politieke meningsvorming wordt gemanipuleerd.
Dit moet nu echt stoppen.
Wij willen:
Partijlidmaatschappen bestuursleden NPO openbaar.
Partijlidmaatschappen presentatoren opinieprogramma’s en netmanagers openbaar.
Benoeming onafhankelijke Ombudsman die de neutraliteit van opinie- en debatprogramma’s waarborgt en klachten in het openbaar bespreekt en behandelt.
Instelling onafhankelijke Raad van Toezicht voor de NPO waarin steekproefsgewijs steeds nieuwe groepen kijkers zijn vertegenwoordigd.
Geen reclame meer op de NPO.
De NPO biedt niet langer mee op grote sportevenementen zoals WK, EK, Olympische Spelen, enzovoorts. Dit kan uitstekend door de commerciële omroepen worden overgenomen.
Verantwoording na afloop van alle programma’s: ‘Dit programma heeft u € …. belastinggeld gekost.’
Verbieden belangenverstrengeling productiemaatschappijen en loondienstverband.
Salarissen gemaximeerd op de Balkenendenorm.
Slechts twee publieke kanalen die meer gericht zijn op informatie, cultuur en documentaires en minder op verstrooiing en entertainment.
Meer aandacht voor de Nederlandse taal, geschiedenis en cultuur.
13. Veiligheid & Justitie
Grenscontroles terug
(Veel) hoger opsporingspercentage
Zwaardere straffen gewelds- en zedendelicten
Nederland is een ruwe, harde samenleving geworden.
Zware criminaliteit en straatagressie zijn aan de orde van de dag.
Vrouwen en meisjes durven niet meer alleen over straat.
Het percentage opgeloste misdrijven is schrikbarend laag in vergelijking met ons omringende landen.
Even schrikbarend is het lage percentage aangiftes dat wordt gedaan door slachtoffers.
Blijkbaar begint het vertrouwen in de rechtsstaat behoorlijk af te nemen.
Deze trends moeten worden gekeerd.
Daarom is FVD voorstander van opsporing zoals in Duitlsand, waarbij de politie misdrijven in beginsel in behandeling moet nemen;
het OM moet in beginsel vervolgen tenzij er een goede reden is om dat niet te doen.
In Nederland is het nu andersom, en dat leidt tot een lakse houding.
Dat blijkt ook uit cijfers:
de Duitse politie behaalt een opsporingspercentage van 50%, terwijl dat in Nederland slechts rond de 20% ligt.
Daarnaast moet veel meer steun gegeven worden aan de politiemensen op straat.
Zij doen het zware werk– en moeten daarvoor beter worden beloond.
Ook moet niet langer van agenten gevraagd worden eindeloos papierwerk te doen, waardoor opsporingswerk blijft liggen.
Wij willen:
Forse salarisverhoging voor alle politiemensen op straat.
Prioriteit op de toewijzing van (sociale) huurwoningen in de grote steden, zodat zij dicht bij hun werk kunnen wonen en het werk aantrekkelijker wordt gemaakt.
Dit kan ook de leefbaarheid van de buurt ten goede komen
Zwaardere straffen voor gewelds- en zedendelicten, veel zwaardere straffen voor recidivisten.
Invoeren van een ‘three-strikes-you’re-out’-systeem:
bij het plegen van drie ernstige geweldsmisdrijven volgt een levenslange gevangenisstraf.
Aanpak van de zogenaamde ‘draaideurcriminelen’ en voortvarend aanpakken van de knelpunten bij het OM en de Rechterlijke Macht.
Waar mogelijk, berechting van niet-genaturaliseerde immigranten in hun land van herkomst.
Grondige reorganisatie van het Ministerie van Justitie door minister van hoog kaliber met voldoende gezag om opgewassen te zijn tegen de ambtelijke stammenstrijd.
Inbeperken beroeps- en bezwaarschriften tot direct belanghebbenden om daadkrachtig beleid mogelijk te maken.
Herinvoeren van grenscontroles om grensoverschrijdende criminaliteit en grensoverschrijdend terrorisme effectiever aan te kunnen pakken.
14. Immigratie & Remigratie
Nederland beslist zelf wie wordt toegelaten
Visa naar Amerikaans model (Greencard)
Asielbeleid naar Australisch model (Nederland bepaalt wie binnenkomt)
De Nederlandse samenleving heeft de afgelopen decennia een enorme instroom van immigranten te verwerken gekregen.
De samenleving kan dit niet meer behappen, maar het partijkartel blijft maar doorgaan met het binnenhalen van ongehoorde aantallen kansarme immigranten (met steun van de NPO en gesubsidieerde instanties zoals Vluchtelingenwerk).
Het geld dat we hieraan besteden zou veel effectiever en zinvoller kunnen worden besteed door opvang in de regio.
Mocht asiel in ons land toch (om wat voor reden dan ook) noodzakelijk zijn, dan moet dat niet meer leiden tot een permanente verblijfsvergunning – maar slechts tot tijdelijke opvang voor zolang het nodig is.
Het doel is terugkeer naar het land van herkomst zodra de situatie dat weer toelaat.
Ons immigratiebeleid moet gericht zijn op wie wij hier nodig hebben en wie wij (ook op basis van culturele achtergrond) kunnen opnemen.
In Nederland zijn naar schatting circa 150. 000 illegalen, waaronder uitgeprocedeerde asielzoekers die weigeren het land te verlaten.
In gemeenten als Amsterdam, Rotterdam en Utrecht wordt illegaal verblijf zelfs aangemoedigd middels de bed-bad-brood regelingen.
Illegalen dienen zo spoedig mogelijk te worden opgespoord, vervolgd en uitgezet.
Gemeenten die weigeren mee te werken aan Rijksbeleid worden gekort op hun algemene uitkering uit het Gemeentefonds.
Waar integratie niet lukt, is remigratie de beste oplossing.
Toch werd in 2015 door slechts 504 immigranten gebruik gemaakt van de reeds bestaande remigratieregeling.
Deze regeling moet dus worden uitgebreid en aantrekkelijker worden gemaakt.
Tevens moet remigratie als alternatieve straf kunnen worden opgelegd.
Wij willen:
Asielbeleid naar Australisch model: Nederland beslist zélf wie hier wordt opgevangen.
Immigranten met extreme politieke ideeën die niet in lijn zijn met onze westerse beschaving dienen terstond te worden uitgezet naar het land van herkomst.
Overheidsgeld kan veel beter en effectiever worden besteed aan opvang in de regio.
Asielaanvraag leidt niet meer (semi-)automatisch tot permanente verblijfsvergunning maar (hooguit) tot tijdelijke opvang.
Doel moet zijn terugkeer naar het land van herkomst;
Invoering GreenCard-systeem naar Amerikaans model voor tijdelijke arbeidsmigranten.
Actief uitzetbeleid illegalen; strafbaar stellen illegaliteit.
Dubbele paspoorthouders verliezen Nederlands paspoort bij (ernstige) misdrijven.
Bevorderen remigratie waar integratie (assimilatie) mislukt.
Hoger beroep tegen beslissingen in asielzaken beperken tot 1 instantie; feitenrelaas en omstandigheden kunnen niet meer gewijzigd worden.
15. Defensie
Uitgaven defensie naar 2 procent BBP
Start-ups met militaire technologie
Forum voor Democratie is van mening dat de inzet van onze defensie vooral ten goede moet komen aan het nationale belang.
Er moet grote terughoudendheid worden betracht bij het aangaan van buitenlandse missies waarvan de uitkomst vaak zeer twijfelachtig is:
voor de regio zelf, maar ook voor onze eigen militairen.
Daarnaast is het op pad sturen van militairen met personele of materiële tekorten voor ons uitgesloten.
De defensie-uitgaven moeten omhoog, naar minstens 2 procent van het BBP.
Het geld dat we hierin investeren kan door een koppeling met (nationale) start-ups indirect via innovatie terugvloeien in de Nederlandse economie en schatkist (zoals bijvoorbeeld in Israël).
Dit kan helpen om Nederland het Sillicon Valley van Europa te maken.
Wij vinden dat de staat burgers niet mag dwingen om te vechten - met uitzondering van een situatie van acute buitenlandse dreiging.
Die situatie is er nu niet.
Daarom zijn we voorstander van een goed getraind, goed uitgerust en weerbaar beroepsleger dat zich richt op het directe nationale belang, maar zijn we tegen de dienstplicht.
Wel vinden we dat het beroepsleger in geval van acute noodsituaties ondersteund moet kunnen worden door een goed getraind en snel aparaat vrijwillig reserveleger en we pleiten dan ook voor een significante uitbreiding van de Nationale Reserve.
Forum voor Democratie wil dat veteranen het respect krijgen dat ze verdienen.
Zij hebben zich ingezet voor de verdediging en belangen van ons land met gevaar voor eigen leven.
Ook daarom wil Forum dat het AOW-gat gedicht wordt en dat oud-militairen met terugwerkende kracht volledig worden gecompenseerd.
Wij willen:
Nederland combineert hogere uitgaven aan defensie met een start-up programma waardoor high tech start-ups in ons land met militaire technologie kunnen floreren.
Knappe koppen krijgen technologisch innovatieve kennis aangereikt en helpen die verder te ontwikkelen;
vervolgens kunnen zij bedrijven starten en hun kennis aanwenden voor de consument.
Bij voorkeur een oud-militair als Minister van Defensie.
Het AOW-gat dichten voor veteranen.
16. Geostrategie
Normale, constructieve omgang met Rusland
Geen regime change meer in het Midden-Oosten
Onze geopolitiek is nog teveel gebaseerd op de doelstellingen van de Koude Oorlog.
Nederland en Europa hebben echter belang bij goede (economische en diplomatieke) betrekkingen met Rusland.
Het is dan ook verstandig de banden met Rusland te normaliseren.
De Rusland boycot is vooral schadelijk voor onze agrarische sector.
De regime changes die in het Midden-Oosten, mede met behulp van westerse landen – tot stand zijn gekomen, hebben voor de lokale bevolking dikwijls tot een verergerde veiligheidssituatie geleid.
Christenen, maar ook andere religieuze, culturele en etnische minderheden en homoseksuelen hebben het er bepaald niet altijd beter op gekregen door de ‘Arabische lente’.
Maar ook Europa krijgt te maken met de bittere consequenties van de instabiele situatie aldaar:
ongecontroleerde immigratie en verhoogde terreurdreiging.
Wij willen:
Normalisering van de relatie met Rusland.
Steun voor de positie van de Christenen in het Midden-Oosten.
Non-ratificatie van het Associatieverdrag met Oekraïne.
Versterking van de culturele diplomatie naar Frans model – dus vertaalde Nederlandse literatuur als relatiegeschenken op ambassades;
documentaires over onze geschiedenis Engels laten ondertitelen en beschikbaar stellen op internet, enzovoorts.
17. Zorg
Aanpakken zorgverzekeraars
Verplicht terugdringen bureaucratie in de zorg
Belastingprikkel voor generatiewoningen.
De zorg gaat gebukt onder veel te veel bureaucratie.
En de verzekeraars hebben een te grote invloed op de manier waarop de zorg wordt ingericht.
Het verplegend personeel ziet de lonen dalen, de uren stijgen en men heeft steeds minder tijd voor menselijk contact met de patiënten.
Daaronder lijdt niet alleen hun arbeidsvreugde:
het weerhoudt hen er ook van tijdig allerlei gebreken bij patiënten te constateren, die in een vroeg stadium relatief eenvoudig zouden kunnen worden verholpen.
Wat we de zorg-wereld willen besparen is dat het hele systeem nu weer volledig overhoop gehaald wordt en men daar dan weer jaren mee bezig is.
Maar marktwerking corrumpeert zonder duidelijke en strenge marktmeesters.
De zorg is in principe een publieke sector.
De zorgverzekeraars kregen de taak de zorgkosten te bewaken maar mogen zich dit domein niet toe-eigenen.
Hun verdiensten moeten worden gemaximeerd.
De bureaucratie moet worden teruggedrongen en
we moeten onderzoeken op welke mogelijkheden incentives kunnen worden gecreëerd voor mensen om zo gezond mogelijk te leven (preventie) en zo min mogelijk op het gemeenschappelijke zorgaanbod te leunen.
Daarnaast moet er een veel duidelijker stimuleringsbeleid worden gevoerd om mensen elkaar te laten helpen (mantelzorg), bijvoorbeeld via generatiewoningen - waarbij jongeren en ouderen samen gaan wonen en elkaar versterken / helpen (zie hierover: Ouderen & Pensioenen).
Wij willen:
Het rendement dat zorgverzekeraars mogen maken, en ook de reserves die ze mogen aanhouden, worden wettelijk gemaximeerd.
Daarnaast worden het salaris en de bonussen van het management gemaximeerd. Ze leveren immers een maatschappelijke nutsfunctie gefinancierd door cliënten die verplicht hun product af moeten nemen.
Geen winstuitkeringen door zorgverzekeraars.
Terugdringen bureaucratie: uit onderzoek komt naar voren dat tot 40 procent van de tijd in de zorgsector niet wordt besteed aan werkzaamheden die met zorg te maken hebben, direct of indirect
Dit is geweldige verspilling van ons gemeenschappelijke zorgbudget.
Mantelzorg vergemakkelijken. (zie hierover: Ouderen & Pensioenen)
18. Sociale voorzieningen
Behoud van een goed vangnet
Werken moet altijd lonen
Eerste 10 jaar in Nederland geen uitkering voor immigranten
Het is goed dat in Nederland geprobeerd wordt om voor iedereen te zorgen en niemand echt buiten de boot te laten vallen.
Die sociale kant van onze samenleving wil Forum voor Democratie behouden en waar nodig versterken.
Daar staat tegenover dat we selectiever moeten zijn in het aanbieden van uitkeringen en andere sociale voorzieningen.
De uitkering moet een vangnet zijn – geen hangmat.
Sommige uitkeringen zijn nu te royaal en de uitvoering daarvan dient te worden aangescherpt.
Werken moet onder alle omstandigheden lonen.
Het verschil tussen bruto- en nettoloon moet worden verkleind door lagere belastingen en premies.
Dit creëert banen, omdat Nederlandse werknemers dan beter kunnen concurreren met het buitenland.
Wij willen:
Behoud van een goed vangnet voor wie dat echt nodig hebben.
Maar werken moet altijd lonen en werken moet aanzienlijk meer lonen dan een uitkering.
Sociaal vangnet is bedoeld voor hen die niet kunnen, niet hen die niet willen.
Strenge controle op fraude.
Hervorming en versimpeling toeslagenstelsel.
Eerste 10 jaar in Nederland geen uitkering voor immigranten die werkloos zijn gebleven.
Stoppen voorrangsregeling immigranten op sociale huurwoningen in de grote steden.
Deze dienen ter beschikking te worden gesteld aan docenten in het onderwijs, politieagenten, verpleegkundigen en andere mensen die onmisbaar zijn voor de publieke voorzieningen.
19. Ouderen & Pensioenen
Pensioenen onder nationaal toezicht.
Belastingprikkels voor generatiesolidariteit
Door de belastingvrije voet van € 20. 000,- voor iedereen en versimpelde en verlaagde belastingen (zie ook: Belastingen) zal een onmiddellijke, substantiële koopkrachtverbetering voor ouderen in de AOW worden gerealiseerd.
Forum voor Democratie wil daarnaast dat de pensioenen onder nationaal toezicht blijven en niet onder Europese jurisdictie komen te vallen.
Het dramatische besluit dat het partijkartel daarover op een achternamiddag in juni 2016 nam, moet dus worden teruggedraaid.
Brede maatschappelijke thema’s zoals vergrijzing, afkalving van de verzorgingsstaat en sociale duurzaamheid kunnen worden verenigd in het concept van generatiewoningen.
Deze woonvorm is in andere Europese landen een vanzelfsprekendheid en ook in ons land was deze woonvorm in het verleden heel normaal.
Een generatiewoning bestaat uit een kerngezin met jonge kinderen, jongvolwassenen én ouderen.
Generatiewoningen pakken een aantal prangende maatschappelijke problemen gecombineerd aan:
pensioenproblematiek, sociale uitsluiting door huidig ouderenbeleid, huisvesting jonge gezinnen, kinderopvang, toename sociale en effectieve veiligheid, daling zorgkosten.
Geen politieke baantjesjagers meer in de besturen van pensioenfondsen maar professionals met aantoonbare (internationale) ervaring in de financiële wereld.
Wij willen:
Pensioenen onder nationaal toezicht;
in geen enkel geval onder EU-jurisdictie.
Flexibele arbeidsmogelijkheden voor wie dat wil wanneer de AOW-leeftijd is ingegaan.
Substantiële koopkrachtverbetering voor AOW-ers via belastingvrije voet van € 20. 000,- en versimpelde en verlaagde belastingen (zie ook: Belastingen).
Stimuleren generatiewoningen.
20. Duurzaamheid & innovatie
Inzetten op duurzame groei
Investeren in de energietransitie
Bij Forum voor Democratie zijn economie en duurzaamheid direct met elkaar verweven.
Wij streven naar een economie die in balans is, en dat kan niet anders dan wanneer de economie duurzaamheid hoog in het vaandel heeft.
Technologie heeft ons ver gebracht, en kan ons ook bij de juiste innovaties helpen de aarde te ondersteunen en duurzaamheid te bevorderen, zoals in het geval van alternatieve methoden voor energiewinning.
Als kenniseconomie hebben we een kans voorop te lopen in de energietransitie en daar zelfs rendement op te behalen.
Forum voor Democratie steunt de energietransitie,
onder meer om onafhankelijker te worden van het Midden-Oosten,
om schonere lucht te hebben en
om de schitterende koolstof-polymeren die nu worden opgestookt te behouden.
Nu al zijn er veel landen, die door hun toenemende bevolkingsdruk gebrek aan voldoende middelen van bestaan, voldoende voedsel en schoon water ervaren.
Die landen moeten worden geholpen om deze problematiek effectiever te kunnen aanpakken.
Wij willen:
Stimuleren onderzoek naar duurzaamheid, milieu en innovatieve technologie.
Meer financieringsmogelijkheden voor start-ups in de circulaire economie en duurzame technologie.
Meehelpen opruimen van de ‘plastic soep’ in de oceanen, stimuleren hergebruik van plastic als grondstof, gebruik van statiegeld waar mogelijk.
Nul-tarief BTW voor elektrisch rijden en share-economie.
Adequate compensatie van de slachtoffers van de gasboringen in Groningen zonder bureaucratische rompslomp.
21. Dierenwelzijn & milieu
Referenda over CETA en TTIP
Aanpakken dierenmishandeling
Steun voor de agrarische sector
Het is een teken van beschaving dat we goed omgaan met de dieren in onze omgeving.
Dierenleed moet worden tegengegaan, dierproeven waar mogelijk ingeperkt en de natuurlijke leefomgeving van dieren moet zoveel mogelijk worden beschermd.
Dierenmishandeling moet duidelijk bij wet worden verboden en effectief worden vervolgd.
Het Gemeenschappelijke Visserijbeleid behoort tot de meest dramatische beleidsterreinen van de Europese Unie en moet worden afgeschaft om daarmee de visstand en het schoonhouden van de zee beter te kunnen waarborgen.
Wij willen:
Referenda over internationale handelsverdragen (zoals CETA en TTIP)
Dierenmishandeling effectiever aanpakken en een einde aan het onverdoofd ritueel slachten.
Gemeenschappelijk Visserijbeleid van de EU afschaffen.
CONCLUSIE
Iedereen die goed kijkt naar de toekomst van Nederland zal een knagend gevoel van bezorgdheid voelen.
Een zeer kleine kliek van kartelleden bestuurt nu al decennia ons land.
Het gaat om slechts 10. 000 mensen die ronddraaien in een baantjescarrousel en de gelederen onderling gesloten houden.
Partijbelang gaat helaas maar al te vaak boven landsbelang.
En kwaliteit is lang niet altijd het doorslaggevende criterium voor het verwerven van bestuurlijke topposities.
Nederland wordt suboptimaal bestuurd.
Als gevolg daarvan verslechtert het onderwijs,
gaat de zorg gebukt onder nodeloze bureaucratie,
dreigt de veiligheidssituatie uit de hand te lopen door ongecontroleerde immigratie en open grenzen
en is de economische dynamiek verdwenen door veel te veel regels en te hoge belastingen.
Er moet nu echt iets veranderen.
Forum voor Democratie is het enige serieuze alternatief voor de huidige politiek.
Wij gaan het partijkartel breken en Nederland weer opstoten in de vaart der volkeren.
We zien een hoog opgeleid, veilig Nederland voor ons, waarin een nieuw optimisme rondwaart;
met hervonden economische dynamiek,
minder overheid,
meer respect voor elkaar:
het Silicon Valley van Europa.
Dat ligt echt binnen de mogelijkheden!
We zijn in staat tot renaissance.
Steun Forum voor Democratie op 15 maart 2017.
Help ons de noodzakelijke veranderingen te realiseren.
Voor uzelf, voor ons land:
voor onze kinderen en hun kinderen.
Onze beste tijd ligt nog voor ons.
