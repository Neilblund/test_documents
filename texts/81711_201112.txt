... Otvaranjem novih i konkurentnih radnih mjesta,
kroz socijalnu, solidarnu državu ravnopravnih građana ostvarit ćemo napredak i razvoj naše zemlje...
Za Hrvatsku do 2015.: HOĆEMO VIŠE RADA
Nova radna mjesta proizaći će iz povećanja ulaganja, olakšica poslodavcima i gospodarskog rasta.
HOĆEMO VIŠE ULAGANJA
Članstvo u EU višestruko povećava domaće i strane investicije; strana direktna ulaganja rasti će za najmanje 50% godišnje.
HOĆEMO PROMJENU USTAVA
Predložit ćemo promjenu Ustava s ciljem ograničavanja visine fiskalnog deficita i javnog duga.
HOĆEMO VIŠE DOMAĆE HRANE NA HRVATSKOM TRŽIŠTU
Potporama u poljoprivredi raste konkurentnost i osigurava se veća proizvodnja uz niže cijene hrane.
HOĆEMO VIŠE OLAKŠICA U POSLOVANJU OBRTNICIMA, MALIM I SREDNJIM PODUZETNICIMA
Uvest ćemo plaćanje PDV-a po naplati za poduzetnike s ukupnim prometom do 2,5 milijuna kuna,
smanjiti neporezna ulaganja
i  uvesti ulagačke olakšice u porez na dobit.
HOĆEMO VIŠE RADNIH MJESTA I STANOVA ZA MLADE
Mlade ćemo prilikom prvog zaposlenja osloboditi plaćanja doprinosa za zdravstveno osiguranje i polovice doprinosa za mirovinsko  tijekom  prvih 18  mjeseci  zaposlenja
i  subvencionirat ćemo stambene kredite mladima.
HOĆEMO VIŠE FINANCIJSKE STABILNOSTI I DISCIPLINE
Održat ćemo stabilnost javnih financija, prepolovit ćemo deficit i  nastaviti sa štednjom novca poreznih obveznika.
HOĆEMO VIŠE PRIHODA OD DRŽAVNE IMOVINE
Stvaranjem Nacionalnog nekretninskog fonda aktivirat ćemo dio državne imovine te osigurati rast proračunskih prihoda kroz modele koncesija i prava građenja - bez prodaje imovine.
HOĆEMO VIŠU RAZINU ZDRAVSTVENIH USLUGA
Prepolovit ćemo liste čekanja, učiniti ih dostupnim na Internetu
i građanima Hrvatske u roku “zlatnog sata” osigurati hitnu medicinsku pomoć.
HOĆEMO PUNOPRAVNO ČLANSTVO U EU
Hrvatska  će 1.  srpnja 2013.  postati  dio  europske  obitelji – punopravna članica Europske unije.
HOĆEMO VIŠI ŽIVOTNI STANDARD
S više rada, više zaposlenih mladih ljudi, uživajući sva prava iz članstva EU,  potpomognuti  ulaganjima  i  snažnom  domaćom  proizvodnjom koja hrani Hrvatsku, s rastućom razinom zdravstvenih usluga, uz olakšice u poslovanju, više ulaganja, prihoda od državne imovine i osiguravanjem financijske stabilnosti i discipline, postignut ćemo viši životni standard koji će osjetiti svi  hrvatski građani.
NEĆEMO NOVE POREZE
Nećemo uvoditi nove poreze.
NEĆEMO SMANJENJE MIROVINA
Nećemo smanjiti mirovine.
Usklađivat ćemo ih s cijenama i plaćama.
Umirovljenicima jamčimo vraćanje preostalog duga.
NEĆEMO BIROKRATSKE PREPREKE I SPOROST
Zapošljavat ćemo po modelu 2 za 1, a učinkovitost državnih i javnih zaposlenika nagrađivat ćemo na svim razinama.
NEĆEMO KORUPCIJU
U radu državne i javne uprave te političkom životu beskompromisno ćemo primjenjivati nultu stopu tolerancije prema korupciji.
NEĆEMO NELIKVIDNOST
Upravljanjem javnim poduzećima, javnim financijama i propisima o rokovima plaćanja iskorijenit ćemo nelikvidnost.
NEĆEMO PRODAJU STRATEŠKE DRŽAVNE IMOVINE
Nećemo privatizirati prirodna bogatstva, energetsku i prometnu infrastrukturu.
NEĆEMO JUGOSFERU
Nećemo ponavljati greške iz prošlosti.
Zbog toga smo ušli u NATO
i  EU.
NEĆEMO SMANJIVATI PRAVA BRANITELJA
Čuvat ćemo status branitelja koji su temelj hrvatske prošlosti i snažne budućnosti!
...Odgovornost prema sebi i prema drugima, zajedno s upornošću i snažnom željom za uspjehom, je ključna za postizanje gospodarskog i društvenog prosperiteta...
UVOD
HDZ je vodio Hrvatsku u ostvarenju svih najvažnijih strateških ciljeva.
Postigli smo nezavisnost, oslobodili državni teritorij,
razvili smo demokraciju,
postali članicom NATO saveza
i završili smo pregovore o ulasku u Europsku uniju.
Ponosni smo što je HDZ vodio borbu za ostvarivanje hrvatske države, što je postigao zacrtane ciljeve hrvatskog društva i ispunio svoja obećanja o samostalnoj i suverenoj državi hrvatskog naroda.
Hrvatskim braniteljima najviše dugujemo za pomoć u ostvarenju tog cilja.
Bez njih ne bismo uspjeli!
Domovinski je rat pokazao da naše zajedništvo, odgovornost i poduzetnost mogu nadjačati i višestruko snažnijeg neprijatelja.
Tijekom rata, u najtežim okolnostima s kojima se suočilo hrvatsko društvo, ali i uspjesima u sportu, umjetničkom stvaralaštvu, i razvojem infrastrukture pokazali smo svoju vrijednost i nepokolebljivost duha.
Postigli smo europske standarde poslovanja u dijelovima našeg gospodarstva, te smo priznati i prepoznati diljem svijeta kao zemlja koja vrijedi i koja može!
Naši uspjesi leže u našoj ustrajnosti, vjeri u vlastite mogućnosti i u našem zajedništvu.
Iz snage našeg pobjedničkog duha crpimo polet koji nam je potreban kako bismo savladali posljedice gospodarske krize koja i dalje potresa Hrvatsku, ali i svijet.
Otvaranjem novih i konkurentnih radnih mjesta,
kroz socijalnu, solidarnu državu ravnopravnih građana ostvarit ćemo napredak i razvoj naše zemlje.
S poukama iz prošlosti ulazimo u novo doba za hrvatsko društvo.
Ostvarenja strateških ciljeva nisu dovoljna sama po sebi - ona moraju biti na korist svakom hrvatskom  građaninu.
Naši strateški ciljevi moraju služiti aktiviranju potencijala koje svako od nas nosi u sebi, i postizanju blagostanja cjelokupnog društva, kao i pojedinaca u njemu.
Hrvatska demokratska zajednica ustrajno i beskompromisno podupire društvene vrijednosti  demokršćanskog i  narodnjačkog usmjerenja.
Kao temeljne društvene vrijednosti uvijek ćemo braniti slobodu, pravdu, društvenu i osobnu solidarnost, socijalnu osjetljivost, jednakost pred zakonom, domoljublje, ljudska prava, obitelj i one vrijednosti koje u suvremenom okruženju štite pojedinca i društvo.
Naše je temeljno uvjerenje da promjene i reforme moraju biti provedene tako da ne dovode do društvenih sukoba i lomova.
Želimo, kod onih koji su je izgubili, razviti i vratiti vjeru u institucije države i politički sustav.
Ostvarivanje društvenog napretka u nadolazećem mandatu temeljimo na vrednotama hrvatskih ljudi i zemlje te predanom i odlučnom radu u pet društvenih područja koja ocrtavaju potencijal naše zemlje:
Konkurentna Hrvatska je država gospodarskog rasta, štednje i zaposlenosti.
Socijalno odgovorna Hrvatska je država socijalne pravde i kršćanskih vrijednosti.
Pravedna Hrvatska je država učinkovitog pravosuđa
i nulte stope tolerancije prema korupciji.
Europska Hrvatska je odgovorna i angažirana članica Europske unije
Ravnomjerno razvijena Hrvatska je država ujednačene razvijenosti svih županija koja čuva svoj prostor, prirodu i kulturnu baštinu.
Naša je vizija razvijati tržišno gospodarstvo koje djeluje u europskoj socijalnoj državi - gdje država potiče poduzetništvo, ali se u njega ne miješa.
Uz više obrazovanja i rada, više štednje i pažljivog ulaganja stvorit ćemo novo bogatstvo hrvatskog društva.
Odgovornost prema sebi i prema drugima je, zajedno s upornošću i snažnom željom za uspjehom, ključna za postizanje gospodarskog i društvenog prosperiteta.
Odgovornost je temelj povjerenja, ostvarenja vlastitih sposobnosti, stvara pobjedničko okružje i potiče pobjednički duh: omogućuje nam savladavanje posljedica krize i daljnji napredak.
Upravo su naša odlučnost, odgovornost i pobjednički  duh  pomogli  da  prevladamo  sve  izazove, od osamostaljenja do članstva u Europskoj uniji, od hiperinflacije početkom devedesetih do jedne od makroekonomski najstabilnijih država Europe.
Stoga odgovorno tvrdimo da ćemo na isti način savladati i posljednje poteškoće i posljedice trenutne gospodarske krize.
Odmah na početku idućeg mandata predložit ćemo promjene Ustava Republike Hrvatske s ciljem ograničavanja visine javnog duga i deficita.
Od pojave gospodarske krize ustalilo se razmišljanje da je kriza najbolje razdoblje za duboke rezove.
Iako ima istine u takvom razmišljanju, HDZ se zalaže za promjene s ljudskim licem.
Potrebne reforme provodit ćemo vodeći računa o posljedicama koje one mogu imati po najugroženije slojeve društva.
Socijalna sigurnost naše je pravo i obveza, naš iskaz kršćanskih vrijednosti ali i odgovornosti svake demokratske vlasti prema svojim građanima.
U napretku i uspješnosti Hrvatske sudjeluju i sudjelovat će svi njezini građani.
Bogatstvo Hrvatske se mjeri u ljudima koji u njoj žive i rade te materijalnim vrijednostima: onima koje zadržavaju i privlače prednosti koje su brojne razvijene zemlje izgubile na putu svog uspjeha, poput kvalitete života i bogatstva kulturne i prirodne baštine.
Naša je najvažnija zadaća otvoriti što više novih radnih mjesta.
To ćemo prije svega postići novim ulaganjima, nizom olakšica za zapošljavanje, ali i financijskim koristima koje će nam donijeti članstvo u Europskoj uniji.
I dalje ćemo uporno raditi na jačanju poslovnog okruženja zajedničkim djelovanjem ekonomske politike i djelotvornih institucija.
Smanjit ćemo birokraciju i uvesti nultu toleranciju na birokratska otezanja i sporost bilo kojeg dijela javne uprave.
Javna uprava mora jednom i za svagda početi djelovati u korist i u skladu s potrebama građana i poduzetnika.
Uspostavit ćemo potrebnu razinu suradnje između institucija vlasti radi ostvarenja učinkovite javne uprave, od ministarstava do ureda lokalne samouprave.
Građani moraju moći ostvariti svoja prava u što kraćem roku, na što jednostavniji način, a prema razumljivoj i predvidivoj proceduri.
U novom mandatu ostvarit ćemo javnu upravu koja je kvalitetnija i brža u svome radu.
Zapošljavanje u državnoj i javnoj upravi ćemo provoditi prema modelu „dva za jedan“.
Cilj nam je poboljšati položaj postojećih službenika i povećati njihovu odgovornost za rezultate rada.
U sljedećem mandatu poduzet ćemo sve potrebne mjere kako bismo zadržali i dodatno učvrstili makroekonomsku stabilnost koja je preduvjet društvenog razvoja bez potresa.
Osnovna odrednica našeg daljnjeg razvoja će biti sigurnost - osobna i društvena.
Želimo razvijati društvo u kojem se građani osjećaju sigurno.
Duboko  svjesni  pouka  rata,  osiguranjem  vanjskopolitički  snažnog  položaja države i djelovanjem u okviru NATO-a očuvat ćemo državnu sigurnost.
Suvremeno zakonodavstvo i pravosuđe jamče pravnu sigurnost.
Naš je cilj da su svi hrvatski građani sigurni u vlastitu budućnost kad je u pitanju obrazovanje,
zdravstvena i socijalna zaštita,
a poglavito plaće
i mirovine.
HDZ je posebno ponosan na rezultate borbe protiv korupcije, koja će se nastaviti nesmanjenim žarom.
Korupcija je zločin i nepravda koja izravno ugrožava ljudska prava, gospodarstvo i društvo uopće.
Svi hrvatski građani bez obzira na položaj u društvu, obrazovanje ili materijalno bogatstvo moraju biti jednaki pred zakonom.
Zadaća središnje vlasti, ali i predstavnika pojedinih dijelova društva poput Hrvatske gospodarske komore, Hrvatske udruge poslodavaca te medija, ostaje razvijanje pozitivnog odnosa spram poduzetništva.
S partnerima na ovom pitanju poticat ćemo poduzetni duh, kulturu rada, i uspjeha.
U novom ćemo mandatu nesmiljeno uklanjati sve prepreke, poduzimati sve što je potrebno kako bi se stvorili uvjeti za dodatno smanjenje opterećenja gospodarstva.
U tom smislu želimo posebno naglasiti - nema novih poreza!
Poticat ćemo razvoj društvenih i gospodarskih djelatnosti uz zaštitu okoliša.
Od strateške je važnosti da hrvatska poljoprivreda bude utemeljena na ekološkoj proizvodnji koja daje hranu vrhunske kvalitete, na temelju znanja i uz poštovanje svih standarda zaštite okoliša.
Zelenim razvojem Hrvatske obuhvatit ćemo poljoprivredu i gospodarstvo, ali i promovirati sveopću zaštitu okoliša, gospodarenje otpadom, zaštitu voda, šuma, zraka, te prostora u kojem obitavaju ljudi.
Ljepota prirode i iznimno kulturno-povijesno bogatstvo Hrvatske čine nas posebno odgovornima prema nama samima, ali i generacijama koje dolaze.
Želimo da ta svijest u novom, europskom kontekstu Hrvatske, bude posebno naglašena.
U okviru zelenog razvoja Hrvatske, osobito mjesto zauzima čista energija iz obnovljivih izvora.
U sljedećem ćemo mandatu snažno ulagati u energetiku jer je ona osnovni preduvjet razvoja svih gospodarskih grana.
Ulaskom u EU postajemo nova ulazna točka za nove neovisne energetske dobavne pravce za jedinstveno europsko tržište.
To je izuzetna prilika da se Hrvatska pozicionira kao alternativa i tako za vlastite građane i gospodarstvo, ali i za cijelu EU, bude jamac energetske sigurnosti.
Klimatske promjene problem su hrvatskog društva koliko i cijeloga svijeta.
Iako smo neznatno pridonijeli negativnim klimatskim trendovima, moramo biti odgovorni prema budućnosti zemlje i promovirati održivu ekološku i čistu proizvodnju i industrije.
Maksimalna sredstva koja nam gospodarska kretanja budu dopuštala usmjerit ćemo na jačanje vlastitih kapaciteta održivih i alternativnih izvora energije.
Republika Hrvatska će 1. srpnja 2013. godine postati punopravnom članicom Europske unije.
Sada je trenutak za definiranje naše uloge i ciljeva u toj zajednici država.
Moramo se pobrinuti za promoviranje komparativnih prednosti Hrvatske i onoga što ćemo unijeti u Europsku uniju.
Naš je pogled usmjeren u zajedničku europsku budućnost u kojoj ćemo se suočiti s novim izazovima i prilikama.
HDZ preuzima odgovornost za vođenje države, ponosni na našu prošlost, odgovorni prema budućnosti i sigurni u naš zajednički uspjeh!
I Gospodarstvo, rast, štednja i zaposlenost - KONKURENTNA HRVATSKA
Polazeći od rezultata provedbe Programa gospodarskog oporavka naša će gospodarska politika u sljedećem mandatu,  ustrajno i bez ostatka, biti usmjerena na dva bitna cilja: - ubrzavanje rasta gospodarstva
i stvaranje novih radnih mjesta,
- štednju i racionalizaciju u javnim financijama kako bismo smanjili i konačno uklonili negativnu razliku između prihoda i rashoda  te tako smanjili javni dug.
Za ubrzavanje gospodarskog rasta od presudne je važnosti istovremeno donositi primjerene mjere ekonomske politike, unapređivati djelotvornost institucija i jačati investicije, investicijsko i poduzetničko povjerenje.
U takvim će okolnostima na rast gospodarstva dodatno pozitivno utjecati i pad kamatnih stopa do kojeg će doći zbog smanjenja deficita.
U idućem ćemo mandatu stoga povećanje društvenog blagostanja i životnog standarda naših građana ostvariti kroz više rada,
više štednje,
više obrazovanja
i više promišljenog ulaganja.
Rezultat koji će polučiti ovakva gospodarska politika, čije mjere detaljnije opisujemo u nastavku, bit će više radnih mjesta i više bolje plaćenih radnih mjesta koji će omogućiti svakom građaninu da osjeti koristi od rasta hrvatskog gospodarstva i članstva Hrvatske u EU.
1. Financije i porezi
Krajem 2008. godine cijeli je svijet zahvatila najrazornija gospodarska kriza u posljednjih osamdeset godina.
Hrvatsko se gospodarstvo, kao i gospodarstva svih država Europske unije, suočilo s posljedicama krize.
Ipak, unatoč dubini krize Hrvatska je izbjegla njezine najpogubnije posljedice s kojima se danas suočavaju mnoge zemlje u našem okruženju, kao i neke od najjačih europskih i svjetskih ekonomija.
Kroz politiku štednje i racionalizacije u javnim financijama osigurali smo stabilno funkcioniranje cjelokupnog financijskog i gospodarskog sustava.
Unatoč i dalje nepovoljnim kretanjima u domaćem i dijelu svjetskog gospodarstva već krajem 2010. godine ukinuli smo krizni porez.
Provođenjem Programa gospodarskog oporavka usmjerili smo svoje snage u pokretanje novog razvojnog ciklusa postavljajući investicije
i nova radna mjesta u središte ekonomske politike.
Kriza je uzrokovala smanjenje prihoda državnog proračuna, što je dovelo do povećanja deficita i povećanja javnog duga.
Ipak, unatoč padu prihoda i mirovina, plaće liječnika, učitelja, profesora, vojnika, policajaca i mnogih drugih uvijek su isplaćene na vrijeme.
Svi hrvatski državljani imali su i imaju na raspolaganju zdravstvenu zaštitu.
Unatoč teškim vremenima briga za novorođene i njihove roditelje putem isplata porodiljinih naknada nije smanjena.
Ostvarenjem svih ovih obveza nismo prekoračili proračunska ograničenja, čime smo osigurali provedbu Zakona o fiskalnoj odgovornosti čak godinu dana prije njegove primjene.
Europska gospodarstva i dalje potresa kriza zbog čega moramo u najvećoj mogućoj mjeri mobilizirati sve društvene i gospodarske snage kako bismo dodatno osnažili gospodarski oporavak i ojačali javne financije.
Razumijemo strah naših građana od duga i deficita zbog čega ćemo odmah na početku idućeg mandata predložiti Ustavne promjene za ograničavanje deficita  i javnoga duga.
U novom mandatu HDZ-ova vlada neće uvoditi nove poreze.
Kako bismo dodatno potakli ulaganja uvest ćemo ulagačke olakšice u porezu na dobit, a njihova će visina ovisiti o visini ulaganja u kapital.
Mogućnost korištenja olakšice ovisit će o iznosu povećanja kapitala bez obzira na način kojim se to povećanje ostvaruje.
Rasterećenje gospodarstva smanjivanjem neporeznih nameta naš je trajni cilj sukladan našem opredjeljenju ka povećanju učinkovitosti javnog sektora i smanjivanju troškova njegova djelovanja.
Udvostručit ćemo prag za obvezan ulaz u sustav PDV-a sa sadašnjih 85.000 kuna na 170.000 kuna,
a za male poduzetnike s ukupnim prometom nižim od 2,5 milijuna kuna uvest ćemo plaćanje PDV-a po naplaćenoj realizaciji.
U provođenju mjera za stabilizaciju i jačanje javnih financija vodit ćemo računa o  socijalnoj  pravednosti  i  zaštiti  najugroženijih.
Oslobođenje od plaćanja zdravstvenog doprinosa za prvo zaposlenje produljit ćemo na 18 mjeseci.
Dodatno, mladima koji prvi puta nalaze zaposlenje, kao i onima koji nakon nezaposlenosti dulje od dvije godine dobiju posao, omogućit ćemo oslobođenje od plaćanja polovine doprinosa za mirovinsko osiguranje u prvom stupu tijekom prvih 18 mjeseci zaposlenja.
Kada ovako zaposleni budu išli u mirovinu, doprinosi će im se za ovo razdoblje obračunati u punom iznosu.
Sukladno financijskim mogućnostima, a vodeći računa i o stabilnosti izvora financiranja lokalne samouprave, tijekom idućeg mandata povećavat ćemo neoporezivi dio dohotka s ciljem da se dohodak u visini životnog minimuma isključi iz oporezivanja porezom na dohodak.
Postupno snižavanje rashoda i njihovo usklađivanje sa Zakonom o fiskalnoj odgovornosti  provodit  ćemo  čuvajući  socijalnu  stabilnost  i  osiguravajući zaštitu najugroženijima.
Smatramo da prava koja isplaćuje država treba vezati uz imovinu i imovinsko stanje primatelja.
Oni koji su ugroženi i koji imaju najmanje mogu biti sigurni da će, unatoč nastavku štednje i racionalnog upravljanja javnim financijama, biti zaštićeni.
Naše ćemo mjere štednje usmjeriti na uklanjanje bilo kakvih ostataka neracionalne potrošnje državne i javne administracije u materijalnim troškovima, intelektualnim uslugama, najamninama i sl.
Dovršit ćemo reformu horizontalnih subvencija radi ostvarivanja ušteda daljnjim povećanjem njihove učinkovitosti.
Nastavit ćemo ostvarivanje ušteda jačanjem učinkovitosti sustava javne nabave i umrežavanjem javne uprave.
Nećemo smanjivati mirovine čija visina ovisi o uplaćenim doprinosima.
Zapošljavanje u državnoj i javnoj upravi i dalje ćemo provoditi prema modelu „dva za jedan“ koji određuje da se za dvije osobe koje napuste državnu službu može zaposliti jedan novi službenik.
I u sljedećem mandatu jamčimo sigurnu i pravovremenu isplatu svih primanja koja se financiraju iz proračuna.
U razdoblju pred nama ustrajno ćemo raditi na povećanju urednosti i discipline u plaćanju poreza, a posebnu pozornost posvetit ćemo daljnjem jačanju kvalitete rada nadzornih službi.
Povećanje porezne discipline izvor je povećanja prihoda državnog proračuna.
Nastavit ćemo reformu postupanja poreznih službi i informatizaciju s ciljem povećanja predvidivosti njihova postupanja prema poreznim obveznicima.
Potreba  za  zaduživanjem  bit  će  smanjena  postupnim  snižavanjem rashoda sukladno Zakonu o fiskalnoj odgovornosti, postupnim snižavanjem deficita i povećanjem prihoda od učinkovitijeg raspolaganja državnom imovinom.
Do kraja 2013. deficit državnog proračuna, mjeren udjelom deficita u BDP-u, bit će prepolovljen.
Učinkovitijim  raspolaganjem državnom imovinom oživjet ćemo tržište kapitala.
2. Rad i zapošljavanje
Tržište rada u razvijenom tržišnom gospodarstvu počiva na kombinaciji fleksibilnosti i sigurnosti, njegujući pritom vrijednost i dostojanstvo rada.
Gospodarski oporavak, jačanje poduzetništva orijentiranog na proizvodnju i izvoz i veća izravna ulaganja jamstvo su otvaranja ne samo novih, već i trajnih radnih mjesta.
Naš je cilj uz poticanje stvaranja novih radnih mjesta i povećanje zaposlenosti, osigurati temelje za veću zapošljivost hrvatske radne snage kroz sustavno ulaganje u obrazovanje i cjeloživotno učenje.
U proteklom razdoblju, izmijenili smo Zakon o posredovanju pri zapošljavanju i pravima za vrijeme nezaposlenosti kako bismo nezaposlene osobe potaknuli na uključivanje u obrazovne programe i aktiviranje u svijetu rada.
Donijeli smo dodatne propise koji omogućuju snažniji utjecaj tržišta rada i potreba gospodarstva na obrazovne i upisne politike, kao i usmjeravanje stipendija u deficitarna zanimanja.
Donijeli smo, također, Nacionalni plan poticanja zapošljavanja za 2011. - 2012. godinu čiji je cilj privući i zadržati više ljudi u statusu zaposlenosti, povećati ponudu radne snage, poboljšati prilagodljivost radnika i poduzeća, te povećati ulaganja u ljudski kapital.
Samo u prvih osam mjeseci ove godine sa Zavoda je zaposleno 132.159 osoba.
Najsnažniji jamac povećanja broja novih i trajnih radnih mjesta bit će investicijski ciklus koji pokrećemo, kao i završetak pregovora i članstvo u EU koji će privući nove investicije u Hrvatsku.
U novom ćemo mandatu, kao dodatan poticaj investiranju i otvaranju novih radnih mjesta, osnažiti i mjere poticanja zapošljavanja kako bi svaki hrvatski građanin imao priliku za zaposlenje.
Poticat ćemo novo zapošljavanje na način da ćemo mlade koji prvi puta nalaze zaposlenje, isto kao i one koji nakon nezaposlenosti dulje od dvije godine nađu zaposlenje, osloboditi plaćanja polovine doprinosa za mirovinsko osiguranje u prvom stupu tijekom prve godine i pol dana zaposlenja.
Kada ovako zaposleni budu išli u mirovinu, doprinosi će im se za ovo razdoblje obračunati u punom iznosu.
Također, oslobođenje od plaćanja zdravstvenog doprinosa za prvo zaposlenje produljit ćemo na 18 mjeseci.
Dodatno  ćemo  intenzivirati  aktivnosti  Hrvatskog  zavoda  za  zapošljavanje  u provođenju programa obrazovanja s ciljem da sve osobe nezaposlene dulje od godinu dana moraju pohađati obrazovne programe koji će povećati njihovu sposobnost  zapošljavanja.
Jačat ćemo partnerstva između HZZ-a i poslodavaca na lokalnoj razini kako bi se povećala sposobnost HZZ-a u reagiranju na lokalne probleme u zapošljavanju.
Svim nezaposlenim osobama mlađim od 25 godina omogućit ćemo sudjelovanje u sustavu volonterstva kako bi se uključili u svijet rada i stekli prva radna iskustva.
Proširit ćemo aktivnosti Hrvatskog zavoda za zapošljavanje u dijelu aktivne politike zapošljavanja osoba s otežanim faktorom zapošljivosti u programe javnih radova.
Jačat ćemo Agenciju za obrazovanje odraslih s ciljem proširivanja oblika njezina djelovanja uključujući i on line učenje s ciljem povećanja dostupnosti obrazovanja za odrasle  i povećanja njihove zapošljivosti.
Zakonodavni okvir ćemo prilagođavati u procesu savjetovanja sa socijalnim partnerima kako bi se ojačala ravnoteža između konkurentnosti poslodavaca, dostojanstvenog rada za radnike i financijskih mogućnosti države.
Beskompromisno ćemo koristiti sve raspoložive instrumente u borbi protiv sive ekonomije.
Naš je cilj osigurati svakom radniku pravo na sigurnost i zaštitu koju mu jamče zakoni.
3. Investicije i poslovno okruženje
Stupajući u članstvo EU, hrvatsko će gospodarstvo dobiti neograničen pristup tržištu većem od 500 milijuna ljudi, ali isto tako više nego ikada do sada postati tržište interesantno za izravna strana ulaganja: kako europskih tako i američkih, bliskoistočnih i azijskih ulagača.
Ulaskom u EU posebnu konkurentnu prednost pruža naš geostrateški položaj srednjoeuropske i mediteranske zemlje te postajemo novo mjesto uvoza i izvoza roba i sirovina za najveće pojedinačno tržište na svijetu.
Gospodarska kriza dodatno je naglasila važnost privatnih investicija i konkurentnosti poslovnog okruženja.
Ubrzanje gospodarskog oporavka i novi rast zahtijeva beskompromisno uklanjanje preostalih barijera poslovanju, smanjenje troškova administracije i povećanje njezine učinkovitosti.
Nastavak provođenja akcijskog plana za uklanjanje prepreka ulagačima, znači daljnje skraćivanje vremena potrebnog za pripremu investicija, brže donošenje akata prostornog uređenja kao i ubrzanje svih drugih administrativnih postupaka kako bi se smanjili administrativni troškovi pripreme investicija.
Uspostavili smo zakonodavni okvir za privlačenje i poticanje direktnih ulaganja koji je sukladan s pravnom stečevinom Europske unije, a ujedno i dovoljno atraktivan i  konkurentan  u  odnosu  na  specifične  nacionalne  okvire  ostalih zemalja članica.
Omogućili smo smanjenje minimalnih uvjeta za korištenje poticajnih mjera za ulaganje u razvojno-inovacijske i aktivnosti poslovne podrške, što će rezultirati i procijenjeno većim brojem korisnika poticaja i daljnjim privlačenjem izravnih ulaganja koja se odnose na sektore visoke dodane vrijednosti.
Pokrenuli smo široki, višesektorski investicijski ciklus kako bi se ubrzao gospodarski oporavak, zaustavio rast nezaposlenosti te unaprijedila poduzetnička klima.
Uz program velikih javnih investicija, vrijedan više od 100 milijardi kuna, od kojih je već 20 milijardi kuna u različitim fazama realizacije, po prvi puta sačinjena je središnja baza podataka o investicijskim projektima, koji sačinjavaju javni projekti središnje države, javnih poduzeća, jedinica regionalne uprave i lokalne samouprave, javno-privatnih projekata, te projekata privatnih investitora.
Novi investicijski ciklus i ostvarenje zacrtanih investicijskih projekata, utemeljeno je na privlačenju i poticanju ulaganja privatnog sektora korištenjem koncesija, prava građenja, javno-privatnih partnerstava i drugih oblika suradnje s privatnim sektorom, utemeljenih na transparentnim, javnim natječajima.
Na ovaj će se način osigurati aktiviranje imovine koju posjeduje država, realizacija projekata utemeljena na učinkovitosti privatnog sektora te stvaranje novih vrijednosti i radnih mjesta bez direktnih troškova za državni proračun.
Cilj nam je stvoriti konkurentno poslovno ozračje koje će Hrvatsku staviti na sam vrh najpoželjnijih ulagačkih destinacija u Europi.
Hrvatski geostrateški položaj, investicijski potencijal, kvalitetna radna snaga i poticajno okružje formula su uspjeha novog investicijskog ciklusa.
Posebnu ćemo pažnju posvetiti aktivnoj promociji Hrvatske kao ulagačke destinacije, a na temelju strateškog okvira za privlačenje stranih ulaganja.
Posebnu ćemo pažnju posvetiti najbrže rastućim gospodarstvima svijeta poput Kine, Indije, Brazila, Rusije, Turske i država Perzijskog zaljeva.
U novom mandatu HDZ-ova vlada će nastaviti poticanje što povoljnijeg i atraktivnijeg poslovnog okruženja investicijski orijentiranog gospodarstva uvođenjem jasnijih propisa i procedura, ali i aktivnom podrškom koju će ured potpredsjednika Vlade za investicije, resorno ministarstvo i nacionalni tim za ulaganja, koji uključuje po jednog državnog tajnika iz svakog ministarstva, do županijskih razvojnih agencija, pružiti privatnim, domaćim i stranim ulagačima.
Nastavit ćemo razvoj poslovnih zona i podršku jedinicama lokalne samouprave sa ciljem unapređenja postojećih te razvoja novih poslovnih zona, kao mjesta novih ulaganja i zapošljavanja, s posebnim povlasticama za srednje i male ulagače.
Nakon uspješno provedenog usklađivanja s propisima EU, provest ćemo dodatnu analizu svih propisa iz područja gospodarskog poslovanja s ciljem uklanjanja preostalih prepreka i skraćivanja vremena potrebnog za ispunjavanje zakonodavnih i administrativnih uvjeta.
Uvest ćemo obveznu ocjenu ekonomskih učinaka novih propisa.
Stvaranjem poticajne investicijske klime kojom ćemo dodatno ojačati učinke završetka pregovora na investicijsku poželjnost Hrvatske, te ciljanom promocijom, osigurat ćemo rast direktnih stranih ulaganja svake godine po stopi većoj od 50%, uz značajnu promjenu u strukturi ulaganja.
Koristeći fondove EU započet ćemo izgradnju željezničke pruge od Rijeke do mađarske granice (Botova),
te rekonstruirati prugu od slovenske granice do Tovarnika i time otvoriti prostor za još značajnije povećanje kapaciteta Luke Rijeka.
Nastavit ćemo gradnju Pelješkog mosta,
nastaviti ulaganja u morske luke,
te intenzivirati ulaganja u riječne luke.
Iznimnu važnost pridajemo i dovršetku započetih investicijskih projekata HEP-a, ukupno vrijednih preko 3 milijarde eura, koji su temelj energetske neovisnosti Hrvatske te dugoročne konkurentnosti cijelog gospodarstva.
U tom kontekstu, posebnu pozornost usmjerit ćemo i na unapređenje energetske infrastrukture.
Uz dovršetak 90 projekata (aglomeracija) u vodnom gospodarstvu po cijeloj Hrvatskoj vrijednih 1,9 milijardi eura, te daljnji razvoj još preko 200 aglomeracija,
započet ćemo gradnju plovnog kanala Sava - Dunav koji osim plovnog značaja ima i poljoprivredni te industrijski značaj.
Pored projekata u okviru programa Brijuni Rivijera, ukupne vrijednosti preko jedne milijarde eura, pokrenut ćemo realizaciju još 10 velikih projekata u turizmu (Kupari, Prokljan, Bjelolasica, Rijeka-Preluk, Bijela Kosa, Zadar-Ravnice i dr.) u vrijednosti preko 5 milijardi eura, kojima će se na sličan način i korištenjem modela koncesije i prava građenja aktivirati državna imovina u sektoru turizma.
Posebnu ćemo pažnju pridati ulaganjima u dodatne sadržaje u turizmu, od sportskih i zdravstvenih, do kulturnih, zabavnih i gastronomskih, kao temeljnim načinima produženja turističke sezone što će imati multiplikacijski efekt na ukupno hrvatsko gospodarstvo.
Pridajući primjeren značaj velikim investicijama, posebnu ćemo pažnju obratiti na ulaganja srednjih i malih poduzetnika i obrtnika, putem posebno ustrojene baze podataka o investicijskim projektima te vertikalnom i horizontalnom suradnjom svih razina javne administracije.
Nastavit ćemo jačanje sustava institucija i regionalnih razvojnih agencija kako bi ih osposobili za privlačenje sredstava i financijsko poslovanje sa svim izvorima financiranja iz Europske unije.
U proteklom smo razdoblju stvorili moderan i učinkovit institucionalni okvir upravljanja državnom imovinom.
Definirali smo društva od posebnog državnog interesa, osnovali Agenciju za upravljanje državnom imovinom, te donijeli Uredbu o prodaji dionica i poslovnih udjela u trgovačkim društvima u vlasništvu Republike Hrvatske, zavoda i drugih pravnih osoba čiji je osnivač Republika Hrvatska.
Također, profesionalizirali smo nadzorne odbore u javnim poduzećima uklanjajući iz njih politiku.
Time je ispunjen ključni preduvjet za privlačenje investicija.
Osnovat ćemo Nacionalni nekretninski fond koji će obuhvatiti onaj dio imovine AUDIO-a koji pojedinačno nije dovoljno velik kako bi se zasebno razvijali ulagački projekti, a ne želimo ga trajno otuđiti iz portfelja AUDIO-a.
Udio u vlasništvu nekretninskog fonda ponudit ćemo sudionicima tržišta kapitala.
Cilj je brže aktiviranje dijela državne imovine koja trenutno ne donosi nova radna mjesta i prihod, te omogućiti sudionicima tržišta kapitala, uključujući mirovinske fondove, priliku za ulaganje raspoloživih sredstava.
4. Promet i infrastruktura
Razvijena prometna infrastruktura olakšava i pojeftinjuje pristup izvoznim tržištima i  stvara pretpostavke za uravnotežen regionalni razvitak i socijalnu integraciju svih hrvatskih krajeva.
Geografski položaj Republike Hrvatske nalaže nužnost prometnog integriranja u europske prometne pravce, ali nudi i ogromne mogućnosti razvoja gospodarstva i  društva kroz razvoj suvremenog prometnog sustava.
Završetkom pregovora s Europskom unijom svi važni prometni pravci svih vidova prometa postali su sastavni dio osnovne mreže Europe.
Temeljni cilj prometne politike je sigurnim, konkurentnim i učinkovitim prometnim sustavom pridonositi jačanju hrvatskog gospodarstva, te stvoriti prometni sustav kao snažnu gospodarsku granu.
Protekle su četiri godine učinjeni značajni koraci u smjeru iskorištavanja prometnog položaja Republike Hrvatske i integralnog razvoja prometne infrastrukture.
Izgrađeno je 210 kilometara autocesta, te je izgrađeno i modernizirano preko 800 kilometara državnih cesta uključujući i obilaznice velikih gradova kao što su na primjer Rijeka, Osijek, Varaždin, Velika Gorica, Vinkovci i tako redom.
U cestogradnju je u protekle četiri godine uloženo oko 21,5 milijardi kuna.
U modernizaciju željezničke infrastrukture, elektrifikaciju i izmjenu sustava vuče uloženo je preko 3 milijarde kuna i modernizirano više od 170 kilometara pruge.
U nabavku novih i modernizaciju prijevoznih kapaciteta u željeznici iz državnog je proračuna uloženo 1,6 milijardi kuna.
Modernizirano je oko 3.200 teretnih i 90 putničkih vagona, te je nabavljeno 100 novih teretnih vagona.
Ugovorena je izgradnja tri prototipa putničkih vlakova od kojih su dva izgrađena i isporučena te izgradnja 20 novih lokomotiva čime je osigurana suradnja domaće industrije i željezničkog prijevoza.
Ubrzano se pripremaju projekti izgradnje i modernizacije željezničke infrastrukture koji će se financirati iz europskih fondova.
U svim morskim lukama od državnog značaja (Rijeka, Ploče, Zadar, Split, Šibenik i  Dubrovnik) u tijeku su značajne investicije izgradnje lučke infrastrukture kojima se višestruko povećavaju postojeći lučki kapaciteti i jača njihova konkurentnost.
Ukupna vrijednost započetih investicija iznosi oko 5 milijardi kuna.
Osim u državne luke, značajna ulaganja učinjena su u županijskim i manjim lukama kojima se značajno pridonijelo boljoj prometnoj povezanosti hrvatskih otoka.
Na području Jadrana, uz pomoć Europske unije, uspostavljen je sustav za nadzor i  upravljanje pomorskim prometom (VTMIS).
U području unutarnje plovidbe pokrenut je razvojni ciklus cjelokupnog lučkog sustava te se u svim segmentima započelo s pripremom i realizacijom važnih infrastrukturnih projekata.
Ovi se projekti financiraju sredstvima Europske unije i sredstvima proračuna.
U modernizaciju i sigurnost zračnih luka u proteklom četverogodišnjem razdoblju uloženo je više od 700 milijuna kuna.
U tijeku je natječaj za izbor koncesionara za izgradnju novog putničkog terminala Zračne luke Zagreb.
U sljedećem srednjoročnom i dugoročnom razdoblju 2012. - 2015. godine osim osiguranja  kontinuiteta  izgradnje  i  dovršetka  izgradnje  započetih  autocestovnih pravaca, očekuje se i intenzivan rad na poboljšanju organizacije redovitog održavanja, modernizaciji procesa automatizacije naplate cestarine i osiguranju kvalitetnijih pratećih usluga i djelatnosti na autocestama.
Izgradnji lučke infrastrukture slijede značajna ulaganja u lučku suprastrukturu (opremu) koja ćemo ostvariti privlačenjem privatnih investitora i lučkih operatera prema koncesijskom modelu.
Tako ćemo stvoriti pretpostavke snažnom jačanju pomorskog prometa roba i putnika te prometnih pravaca koji se nastavljaju na luke kao prometna čvorišta.
U području željezničke infrastrukture i luka na unutarnjim vodama pripremljeni su ili se intenzivno pripremaju projekti kao intermodalni prometni sustav koji će snažno podići konkurentnost hrvatskih prometnih pravaca.
Najznačajniji izvor investicija osiguran je iz europskih fondova.
Nadalje, slijedeći strateški program izgradnje autocesta, dovršit ćemo izgradnju autoceste do Ploča i nastaviti izgradnju brze ceste do Dubrovnika.
Jednako tako, nastavit ćemo izgradnju Pelješkog mosta kojim ćemo osigurati prometnu povezanost hrvatskog juga s ostalim dijelom države, što je od strateškog interesa.
Također, planiramo izgraditi brzu cestu Dubrovnik - Zračna luka Ćilipi,
dovršiti sjeverni dio koridora Vc uključujući i most na Dravi,
dovršiti izgradnju autoceste do Siska,
dovršiti izgradnju autoceste A12 na dionici Vrbovec - Velika Mućna,
te autoceste A13 na dionici Vrbovec 2 - Bjelovar.
Željeznička infrastruktura bit će unaprijeđena izgradnjom i rekonstrukcijom infrastrukture u vrijednosti od oko 10 milijardi kuna.
Investicije će se najvećim dijelom odnositi na X koridor i tzv. Nizinsku prugu (Rijeka - mađarska granica) za što su najznačajnijim dijelom osigurana sredstva iz europskih fondova.
Nastavit ćemo s restrukturiranjem željezničkih prijevoznika te ćemo intenzivirati ulaganja u mobilne kapacitete kako bismo ih učinili učinkovitim i konkurentnim.
U novom mandatu HDZ-ove vlade koncesijskim modelom izgradit ćemo novi putnički terminal Zračne luke Zagreb i učiniti je modernom, konkurentnom i zračnom lukom od regionalnog značaja.
Jadranska orijentacija snažna je komponenta razvitka Republike Hrvatske.
U sljedećem razdoblju dovršit ćemo izgradnju infrastrukture, te putem koncesionara osigurati ulaganja u opremu i poboljšanje kvalitete usluga luka u Rijeci, Zadru, Splitu, Pločama i Dubrovniku.
U unutarnjem plovnom prometu rekonstruirat ćemo i izgraditi infrastrukturu u svim lukama na unutarnjim vodama (Vukovar, Osijek, Sisak i Slavonski Brod).
Započet ćemo izgradnju kanala Sava - Dunav.
Obnovit ćemo i modernizirati vodni put na rijeci Savi od Račinovaca do Siska i uspostaviti IV. međunarodnu klasu plovnosti.
Također, sanirat ćemo i korito i desnu obalu Dunava od ušća Drave do granice s Mađarskom.
5. Energetika
Pouzdan, efikasan i održiv energetski sustav preduvjet je razvijenom i uspješnom gospodarstvu i gospodarskom razvoju.
Cilj energetskog sektora u predstojećem razdoblju bit će ostvariti sigurnu i konkurentnu opskrbu energijom proizvedenom u Republici Hrvatskoj, racionalnu i  štedljivu upotrebu, te povećanje energetske učinkovitosti i proizvodnje iz obnovljivih izvora energije.
Izgradnja energetske infrastrukture bit će pokretač gospodarskih aktivnosti i zamašnjak razvoja novog doba industrijske proizvodnje.
Koristeći sredstva europskih fondova poticat ćemo otvaranje i razvoj hrvatskog tržišta energije i njegovu integraciju u unutarnje energijsko tržište Europske unije.
U predstojeće četiri godine izgradit ćemo dodatne skladišne kapacitete za obvezne zalihe nafte i naftnih derivata ovisno o regionalnoj potrošnji.
Planiramo i osuvremeniti naftovodni sustav Janafa kroz projekte transporta i skladištenja nafte i  naftnih derivata.
Planiranom izgradnjom LNG terminala i Jadransko-jonskog plinovoda Hrvatska će postati regionalni lider u pripremi, a uskoro i u realizaciji povezivanja svih transportnih sustava na jugoistoku Europe.
Nakon izgradnje interkonektora s Mađarskom i Slovenijom nastavit ćemo povezivanje plinskog sustava sa susjednim zemljama izgradnjom interkonektora s BiH, Srbijom, Crnom Gorom i novog interkonektora sa Slovenijom, te time u potpunosti osigurati stabilnu opskrbu hrvatskog tržišta plina i postati transportni koridor od sjevera prema jugu i istoka prema zapadu.
Nastavit  ćemo  provedbu  plana  razvoja  plinskog  transportnog  sustava Republike Hrvatske posebno u Lici i Dalmaciji, te izgraditi regionalni plinovod Kutina - Dobrovac i Kukuljanovo - Omišalj.
Izgradit ćemo hidroelektrane Senj i Kosinj koje su planirane kao akumulacijske elektrane koje će omogućiti stvaranje energetskih uvjeta u mreži za priključenje i regulaciju proizvodnje električne energije iz obnovljivih izvora.
Sve naše hidroelektrane osposobit ćemo za rad u vršnom režimu proizvodnje pri čemu planiramo revitalizirati sve postojeće hidroelektrane.
Revitalizacija hidroelektrana pokreće hrvatsko gospodarstvo koje može samostalno izvesti 70 do 90% potrebnih radova koristeći domaću hrvatsku industriju u isporuci opreme za revitalizaciju.
Također ćemo završiti hidroelektranu Dubrovnik 2, a priprema se i izgradnja HE Vinodol 2 kao crpne, reverzibilne elektrane nužne za izgradnju regulacijskih mehanizama u elektroenergetskom sustavu.
Završit ćemo izgradnju Bloka C termoelektrane Sisak koja će od 2013. godine proizvoditi oko 1,5 TWh godišnje.
Dovršit ćemo i revitalizaciju HE Zakučac,
te započeti izgradnju HE Ombla,
te gradnju zamjenskog Bloka C termoelektrane Plomin.
Projekt izgradnje hidroelektrane na Savi već je pokrenut kao multidisciplinarni i višenamjenski projekt.
Projekt je regionalnog karaktera zbog regulacije toka rijeke Save sa Slovenijom.
Projekt obuhvaća izgradnju HE Podsused, HE Prečko, HE Zagreb i HE Drenje.
Za poticanje izgradnje crpnih elektrana uvodimo i novu poticajnu tarifnu kategoriju za proizvodnju električne energije iz obnovljivih izvora.
Nastaviti ćemo s poticanjem razvoja projekata obnovljivih izvora energije.
Time ćemo omogućiti energetsku samodostatnost prvenstveno hrvatskih otoka, a posebno kombinaciju fotonaponskih elektrana s crpnim, reverzibilnim hidroelektranama i elektranama na drvnu biomasu.
Prvenstveno za otoke, ali i za cijelu Hrvatsku, priprema se razvoj malih distribuiranih obnovljivih elektrana (solarne, vodikove gorive ćelije) te priključenje istih u HEP-ov distribucijski sustav.
HDZ najveću moguću važnost pridaje tzv. Zelenom razvoju Hrvatske.
S tim u skladu donijet ćemo posebni Zakon o obnovljivim izvorima energije, te i financijski posebno poticati proizvodnju energije iz obnovljivih izvora vjetra, vode energije, biogoriva i sunca.
U sljedećem mandatnom razdoblju ćemo kroz poticajni zakonodavni okvir omogućiti izgradnju 400 MW novih proizvodnih kapaciteta u sustavu obnovljivih izvora energije.
Omogućit ćemo ulazak domaćih i stranih investitora u sektor energetike, ali po principu nove izgradnje, a ne prodaje postojećih infrastrukturnih energetskih objekata i kompanija.
U tu svrhu ukinut je i Zakon o privatizaciji HEP-a početkom 2010. godine.
6. Proizvodnja i izvoz
Iza nas je 20 godina tranzicije u kojima smo preživjeli ratno razaranje gotovo kompletne proizvodne djelatnosti i izgubili tradicionalna izvozna tržišta.
U tom se razdoblju svijet izmijenio, a Hrvatska se uzdizala iz pepela tražeći nova rješenja.
Razvoj proizvodnje, posebno one izvoznog karaktera, jamac je ukupnog gospodarskog razvoja RH i predstavlja najkonkurentniji dio gospodarstva.
Razvijajući  zakonodavni  okvir  i  definirajući  temelje  u  proteklom  razdoblju, pripremajući hrvatsko tržište na ulazak u jedinstveno tržište EU, koje broji otprilike 500 milijuna kupaca, okrećemo se sada svim snagama poticanju domaćeg proizvodnog i poljoprivredno-prehrambenog  kompleksa  kao  i  privlačenju  inozemnih ulagača u prioritetne sektore - energetiku, logistiku i distribuciju, visokotehnološku proizvodnju i turizam.
Uz  daljnji  razvoj  i  rast  konkurentnosti  poljoprivredno-prehrambene  industrije, posebnu ćemo pažnju posvetiti farmaceutskoj, kemijskoj i petrokemijskoj industriji, drvnoj industriji, strojogradnji i elektroindustriji, te maloj i velikoj brodogradnji.
Premda postoje odlični primjeri uspješnih proizvodno-izvoznih tvrtki u radnointenzivnim sektorima, posebnu pažnju posvetit ćemo proizvodnim tvrtkama s visokom dodanom vrijednošću, orijentiranim na izvoz.
Poseban značaj i odgovornost imat će i naši veliki sustavi, koji za sobom prirodno povlače mala i srednja poduzeća kao vlastite dobavljače i partnere.
Takva sinergija također je jamac početka zamaha izvozno orijentiranog gospodarstva.
Višestruko pozitivan utjecaj na razvoj izvozno orijentirane proizvodnje donosi nam ulazak u EU, a dostupnost strukturnih fondova jamac je podizanja razine konkurentnosti.
Članstvo u EU Hrvatsku stavlja u poziciju izuzetno interesantne ulagačke destinacije, kao nove točke pristupa na jedinstveno europsko tržište za investitore iz Azije, Južne i Sjeverne Amerike, Rusije.
Dodatni poticaj tomu jest i geostrateški položaj RH, odlična cestovna infrastruktura te poticajne mjere za proizvodnu djelatnost u obliku poreznih poticaja i poticaja za otvaranje novih radnih mjesta te za obrazovanje.
U novom mandatu pokrenut ćemo i novi ciklus jačanja gospodarske diplomacije modelom koji se pokazao učinkovitim, a kojim administracija pomaže gospodarstvenicima otvaranje novih tržišta.
Jačat ćemo kapitalnu osnovicu  HBOR-a.
Smanjit ćemo kamate na HBOR-ove kredite,
te ćemo povećati dostupnost kredita za izvoznike i proizvodnju.
7. Iskorjenjivanje nelikvidnosti, obrtništvo, malo i srednje poduzetništvo
Učinkovita borba protiv nelikvidnosti polazi od spoznaje da se problem nelikvidnosti sastoji od stvarne nelikvidnosti u obliku kratkotrajnih blokada i insolventnosti u obliku dugotrajnih i višegodišnjih blokada velikog broja tvrtki bez zaposlenih.
Ovome smo prilagodili i naše instrumente u borbi protiv financijske nediscipline i nelikvidnosti.
Omogućili smo posebnu mjeru naplate poreznog duga na rok od 30 mjeseci kojom je do sada, uklonjena opasnost od padanja u nelikvidnost za više od 1500 poduzetnika s više od 27500 zaposlenih, ali i osigurana naplata poreznog duga u iznosu većem od 1,1 milijarde kuna.
Također smo omogućili povoljne kredite uz kamatnu stopu od 2,8 posto iz sredstava HBOR-a kroz model A i model A+ koje koristi više od 900 poduzetnika u ukupnom iznosu od 3,4 milijarde kuna kredita.
Insolventni poduzetnici u višegodišnjim blokadama moraju biti uklonjeni s tržišta zbog čega smo protiv onih koji nemaju zaposlenih pokrenuli više tisuća stečajnih postupaka po skraćenoj i redovitoj proceduri.
Inzistiramo i na likvidacijama po službenoj dužnosti.
Skraćeni su rokovi plaćanja javnih poduzeća na prosječno 45 dana.
Donijet ćemo zakon kojim ćemo urediti rokove plaćanja.
Ohrabreni već postignutim rezultatima koji se ogledaju u višemjesečnoj stagnaciji ukupne nelikvidnosti nastavit ćemo se boriti protiv financijske nediscipline do njezina potpunog iskorjenjivanja.
Poticanje poduzetništva je i dalje jedan od glavnih prioriteta naše gospodarske politike.
Do ulaska RH u EU nastavit ćemo provedbu projekata temeljem godišnjih operativnih  planova  poticanja  poduzetništva  odnosno  dodjeljivati  bespovratne potpore  poduzetnicima  za  uvođenje  novih  tehnologija,  primjenu  inovacija  i uvođenje sustava kvalitete, a sve s ciljem jačanja njihove konkurentnosti.
Nastavit ćemo s izgradnjom infrastrukture u poduzetničkim zonama kako bi se zone što prije stavile u funkciju i stvorili uvjeti za realizaciju poduzetničkih investicija u njima.
Nastavit ćemo financijsku podršku razvojnim agencijama, poduzetničkim centrima i inkubatorima i tehnološkim parkovima.
Jedan od prioriteta naše gospodarske politike je intenziviranje poslovnog povezivanja odnosno razvoja klastera što će biti jedan od važnih preduvjeta za nastup naših poduzetnika na jedinstvenom europskom tržištu.
Osigurat ćemo institucionalnu podršku i pomoć poduzetnicima za pripremu, korištenje i provedbu projekata financiranih iz EU fondova (Europski fond za regionalni razvoj i Europski socijalni fond) koji su bitni za razvoj malog i srednjeg poduzetništva.
Ta će sredstva poduzetnicima omogućiti povećanje investicija i tehnološku razinu proizvodnje.
Omogućit ćemo plaćanje PDV-a po naplaćenoj realizaciji za male poduzetnike s ukupnim prometom nižim od 2,5 milijuna kuna.
Jačat ćemo ulogu Hrvatske obrtničke komore u strukovnom obrazovanju.
Omogućit  ćemo  prodaju  poslovnih  prostora  obrtnicima  koji  se  nalaze  u dugogodišnjem najmu tih poslovnih prostora a koji su u vlasništvu Republike Hrvatske i jedinica lokalne samouprave.
8. Državna uprava i lokalna samouprava
Državna uprava služi u prvom redu građanima i gospodarstvu.
U proteklom smo razdoblju, radi ostvarenja takve državne uprave, proveli proces depolitizacije i profesionalizacije državne uprave, a najviša rukovodeća radna mjesta u državnoj upravi, osim ministara i državnih tajnika, postala su radna mjesta državnih službenika, koja se popunjavaju putem javnog natječaja.
Unaprijedili smo i sustav zapošljavanja te osigurali veću mobilnost državnih službenika.
Ustrojili smo Registar zaposlenih u javnom sektoru, kako bismo osigurali mogućnost uvođenja centraliziranog obračuna plaća i upravljanja ljudskim potencijalima.
Pooštren je sustav kontrole rezultata rada državnih službenika i uvedeni stroži kriteriji za zadržavanje državne službe.
Unaprijeđena je transparentnost rada državne uprave izmjenama propisa kojima se uređuje pravo na pristup informacijama i uvedena stalna edukacija i kontrola rada državnih službenika u borbi protiv korupcije.
Donijeli smo i načela i kriterije za prijenos poslova sa središnje na niže razine vlasti kao i na tijela izvan sustava državne uprave (prenošenje javnih ovlasti),
te proveli reorganizaciju dijela središnjih tijela državne uprave.
Izrađena je jedinstvena baza podataka o jedinicama lokalne i područne samouprave, kao stručno-analitička podloga za moguću decentralizaciju poslova i određivanje optimalnog teritorijalnog ustroja.
Neposredni upravni nadzor nad radom tijela i općih akata jedinica lokalne i područne samouprave i nadzor nad radom njihovih predstavničkih tijela znatno je pojačan.
Posebnu pažnju posvetit ćemo daljnjem razvoju prava nacionalnih manjina i njihovom uključivanju u rad na svim razinama vlasti u Republici Hrvatskoj.
Organizaciju središnjih tijela državne uprave utemeljit ćemo na načelima efikasnosti, jednostavnosti i ekonomičnosti.
Uredit ćemo državnu upravu i lokalnu samoupravu kao servis građana prilagođen njihovim potrebama.
U javnoj ćemo upravi uvesti moderan sustav praćenja rada i razvoja karijera te stimulativni sustav nagrađivanja javnih i državnih službenika sukladno rezultatima rada.
U razdoblju pred nama i dalje ćemo poduzimati sve što je potrebno kako bismo omogućili građanima da na brz i učinkovit način ostvare svoja prava.
To ćemo postići kroz daljnje pojednostavljenje postupanja pred tijelima državne uprave i područne samouprave.
Omogućit ćemo da se ta prava ostvaruju na mjestima koja su građanima najdostupnija.
Jednako tako, uredit ćemo obavljanje poslova državne uprave prenošenjem poslova sa središnje na niže razine vlasti i povjeravanje javnih ovlasti drugim institucijama.
Usavršavanje državnih službenika ostaje trajna zadaća, a posebno ćemo se usredotočiti na njihove kompetencije u borbi protiv korupcije u državnoj službi.
Nastavit ćemo umrežavanje i informatizaciju državne uprave s ciljem snižavanja troškova njezina rada, povećanja kvalitete javnih usluga i uklanjanja administrativnih prepreka u komunikaciji građana i uprave.
Nakon široke javne rasprave, ne mijenjajući teritorijalni ustroj županija predložit ćemo novi održivi policentrični teritorijalni ustroj Republike Hrvatske na temelju povijesnih, socioloških, demografskih, financijskih, razvojnih i gospodarskih kriterija.
9. Obrazovanje i  znanje
Snažno i konkurentno gospodarstvo počiva na prilagodljivoj i kvalitetnoj te obrazovanoj radnoj snazi.
Naša je vizija daljnja izgradnja održivoga i kvalitetnoga odgojno-obrazovnoga i znanstvenoga sustava u funkciji gospodarskog razvoja.
U tom ćemo procesu, kao 28. članica EU, iskoristiti sve mogućnosti koje nam pruža sudjelovanje u zajedničkim obrazovnim i znanstvenim politikama.
U proteklome smo razdoblju pokrenuli značajne promjene u sustavu obrazovanja i znanosti.
Broj škola koje rade u tri smjene sukladno kapitalnim ulaganjima smanjen je sa 6,21% u 2005. na 2,29% u 2011. godini, a broj škola koje rade u jednoj smjeni povećan s 25,45% u 2005. na 40% u 2011. godini.
Povećali smo broj djece upisane u predškolske programe s 43% u 2005. na 60% u 2011. te obuhvat djece predškolom s 96% u 2005. na 98% u 2011.
Uveli smo sustav vanjskog vrednovanja te danas znamo koje su slabe, a koje snažne točke obrazovnog sustava, a sve zahvaljujući nacionalnim ispitima i državnoj maturi te rezultatima, odnosno činjenicama glede učeničkih postignuća.
Promijenili smo ustavnu formulaciju i strateški okvir za produljenje obveznoga obrazovanja radi zadržavanja učenika u sustavu najmanje do 16 godine života čime smo stvorili nužan preduvjet za stjecanje temeljnih kompetencija za cjeloživotno učenje, a što novi strukovni i umjetnički kurikulumi i uvažavaju.
Institucionalni kapaciteti obrazovnoga sustava pripremili su projektne zalihe u vrijednosti oko 150 milijuna eura bespovratnih sredstava iz Europskoga socijalnog fonda.
Ostvarena je opremljenost informatičkom opremom u školama diljem Hrvatske, a svakom zaposlenom učitelju, nastavniku i stručnom suradniku u obrazovnomu sustavu omogućena je informatička pismenost, kao jedna od novih kulturalnih pismenosti.
Isključenost osnovnoškolaca i srednjoškolaca iz obrazovnoga sustava (tzv. “dropout”) sveli smo na minimum.
Novim Zakonom o udžbenicima omogućili smo veću kvalitetu, nižu cijenu imogućnost nasljeđivanja udžbenika, te znatno poboljšali i osuvremenili zakonodavni okvir.
Radi prilagodbe prostornih i materijalnih uvjeta Bolonjskom procesu, u izgradnju hrvatskih sveučilišta uloženo je preko 3,5 milijarde kuna.
Studijski su programi uspješno preustrojeni prema Bolonjskom modelu.
Sukladno opredjeljenju za policentrični razvoj visokoobrazovnoga sustava, osnovano je nekoliko visokih učilišta, 6 veleučilišta i jedna visoka škola.
Osnivanje novih veleučilišta u županijskim centrima pridonijelo je gospodarskomu razvoju ovih područja te zadržavanju mladih ljudi.
U odnosu na 2004. godinu broj diplomiranih studenata  povećao se za preko 20% dok se broj studenata povećao za više od 40 tisuća.
Znatno su se povećala i financijska sredstva u državnom proračunu namijenjena financiranju programa znanstvenih novaka te su tako u razdoblju od 2004. do 2010. godine ulaganja u sustav povećana za 60,7%.
Znatno je povećan broj znanstvenika.
U Upisnik znanstvenika od 2004. godine upisano je 6.707 novih osoba.
Djecu, učenike, studente, odgojitelje, učitelje, nastavnike, stručne suradnike, ravnatelje, sveučilišne profesore, znanstvenike i istraživače i dalje vidimo kao istinski ljudski kapital.
Sustavna  provedba  cjeloživotnog  učenja  na  svim  obrazovnim  razinama prilagođena razvoju tržišta rada, nužan je preduvjet za postizanje stručnoga, prilagodljivoga i visokomotiviranoga ljudskoga potencijala.
Osigurat ćemo svima dostupan, prohodan, vrijednosno usmjeren te s potrebama tržišta rada i cjeloživotnog učenja usklađen sustav odgoja i obrazovanja na nacionalnoj i međunarodnoj razini te razvijati znanstvena istraživanja sukladno potrebama gospodarstva i društvenoga razvoja.
Kako bismo hrvatski obrazovni i znanstveni sustav učinili konkurentnim i usporedivim s najboljim obrazovnim sustavima u Europi i svijetu, i u narednom ćemo razdoblju kriterije izvrsnosti ugrađivati u cijelu vertikalu obrazovanja i u sustav znanosti.
U novom ćemo mandatu svakom novorođenomu djetetu u Hrvatskoj osigurati mjesto u predškolskoj ustanovi, a svako dijete uključiti u pripremni program pred polazak u školu.
Unaprijedit ćemo prostorne i materijalne uvjete u školama te osigurati ravnomjernu dostupnost školovanja učenicima s većim motoričkim teškoćama.
Uvest ćemo e-upise u srednje škole čime ćemo dodatno eliminirati isključenost učenika iz obrazovnoga sustava.
Produljit ćemo opće obrazovanje na razinu srednjega obrazovanja.
Uz provedbu vrednovanja znanja i vještina, stečenih bilo formalnim, neformalnim ili  informalnim putem tijekom cijele obrazovne vertikale, nastavit ćemo s reformskim procesima temeljenima na kompetencijskom pristupu obrazovanju i učenju, uspostavljanju  standarda  osiguranja  kvalitete  obrazovnih  ustanova,  trajnom stručnom usavršavanju svih zaposlenih u sustavu, kako bismo pospješili vertikalnu i horizontalnu prohodnost sustava.
Daljnjim reformama, poglavito jačanjem administrativnih kapaciteta, maksimalno ćemo iskoristiti sredstva iz strukturnih fondova Europske unije, kojima se potiče izvrsnost i regionalna konkurentnost.
U visokom će nam obrazovanju strateški cilj biti osiguranje daljnje provedbe Bolonjskog procesa utemeljenog na usklađivanju studija s potrebama tržišta rada.
U tu svrhu, u suradnji s relevantnim dionicima, provest ćemo analizu studijskih programa, kako bismo povećali stopu zapošljivosti.
Provest ćemo temeljitu reformu nacionalnoga visokoobrazovnoga sustava kako bismo isti učinili konkurentnim i prepoznatljivim na europskoj i međunarodnoj razini, a relevantnim institucijama omogućili ravnopravno sudjelovanje u europskim inicijativama i programima, te povećali ulaznu i izlaznu mobilnost studenata.
Uključit ćemo veći broj redovitih studenata te učenika srednjoškolskog obrazovanja, poglavito deficitarnih zanimanja i struka, u sustav stipendiranja.
Visoko obrazovanje učinit ćemo dostupnim svakom pojedincu, zakonski uređujući da svi studenti javnih visokih učilišta koji redovito ispunjavaju propisane obveze, u potpunosti besplatno studiraju.
Nastavit ćemo s unapređivanjem sustava znanosti s posebnim naglaskom na stvaranje strateški orijentiranog i inkluzivnog istraživačkog sustava koji je usmjeren prema gospodarstvu, poduzetništvu i inovacijama i koji, sukladno ciljevima Europa 2020 strategije, ima ulogu snažne poluge u rješavanju najvažnijih društvenih izazova, povećanja konkurentnosti na nacionalnoj i EU razini te otvaranje novih radnih mjesta.
Posebnu ćemo pozornost posvetiti okrupnjivanju znanstveno-istraživačkih potencijala u cilju postizanja znanstvene izvrsnosti, povećavanju ulaganja u istraživanja, s posebnim naglaskom na povezivanju dionika iz gospodarstva i poduzetništva.
Uzimajući u obzir komparativne prednosti RH, istraživanja i inovacije će se strateški usmjeriti u cilju jačeg profiliranja nacionalnih potencijala unutar EU.
Imajući u vidu važnost koju kao društvo pridajemo sportu te veliku tradiciju hrvatskih sportskih uspjeha na međunarodnoj sceni, posebnu ćemo pozornost posvećivati održanju kvalitete te unaprjeđenju hrvatskoga sporta, kao i poboljšanju uvjeta za bavljenje sportom i sportskim djelatnostima.
Nastavit ćemo stoga s provedbom programa stvaranja uvjeta za ravnomjerno zastupljeno bavljenje sportom kroz odgojno-obrazovni sustav radi osobnoga razvoja i zdravlja te prevencije i zaštite pojedinca i zajednice kao i postignuća vrhunskih rezultata na međunarodnim natjecanjima.
10. Informacijsko - komunikacijske tehnologije
Cilj nam je uporabom informacijsko-komunikacijske tehnologije omogućiti svim građanima ravnopravno sudjelovanje u razvoju društva i gospodarstva te osigurati jednake mogućnosti za sve.
Digitalnim planom za Hrvatsku, podržat ćemo ostvarenje vizije Digitalnog plana za Europu, koji ima za cilj do 2020. godine ostvariti viziju Europe kao pametne, održive i uključive ekonomije.
Želimo omogućiti građanima, gospodarstvu te javnoj upravi uključivanje i ravnopravno sudjelovanje u Europskoj uniji uporabom informacijsko-komunikacijske tehnologije u svakodnevnom životu i radu.
Stoga ćemo omogućit financiranje daljnjeg razvoja primjene informacijsko-komunikacijske tehnologije u društvu, gospodarstvu i javnoj upravi korištenjem strukturnih instrumenata Europske unije.
Poticat ćemo spajanje svih krajeva Republike Hrvatske na vrlo brzi internet (broad-band) s naglaskom na područja gdje ne postoji dostatan komercijalni interes za ulaganja.
Poticat ćemo razvoj i korištenje drugih tehnoloških alata i platformi, kao što je digitalna televizija, za omogućavanje pristupa građana informacijama iz javne uprave.
Poticat  ćemo  uvođenje  informacijsko-komunikacijske  tehnologije  u  cilju unapređenja energetske efikasnosti, smanjenja štetnog utjecaja na okoliš i ostvarenja nisko-ugljične ekonomije.
Nastavit ćemo unapređivati obrazovanje, zdravstvo, pravosuđe, turizam, kulturu, poljoprivredu i druga područja snažnijom primjenom informacijsko-komunikacijske tehnologije i alata.
Omogućit ćemo mobilnost gospodarskih subjekata na jedinstvenom tržištu Europske unije razvojem elektroničkih usluga za osnivanje tvrtke i drugih elektroničkih usluga za podršku poslovanju u Republici Hrvatskoj i izvan Republike Hrvatske.
Omogućit ćemo mobilnost hrvatskih građana, studenata i radnika unutar Europske unije razvojem elektroničkih usluga za podršku studiranju, radu, zapošljavanju, stanovanju, umirovljenju itd.
Poticat ćemo osnivanje centara za obrazovanje i podršku građanima za korištenje informacijsko-komunikacijske tehnologije,
dok ćemo posebnu brigu posvetiti razvoju informacijsko-komunikacijskih alata i rješenja za svakodnevnu pomoć najugroženijim društvenim skupinama (invalidima, djeci, starijima, braniteljima).
Nastavit ćemo umrežavanje državne uprave s ciljem snižavanja troškova njezina rada, povećanja kvalitete javnih usluga i uklanjanja administrativnih prepreka u komunikaciji građana i uprave.
Omogućit ćemo svakom građaninu osobni elektronički pristup putem jedinstvenog komunikacijskog sustava za obavljanje javnih usluga.
Uspostavit ćemo funkciju glavne izvršne osobe za informacijsko-komunikacijsku tehnologiju u državnoj upravi te osnažiti ulogu središnjeg tijela državne uprave za koordinaciju razvoja informacijsko-komunikacijske tehnologije.
Omogućit  ćemo  otvaranje  pristupa  javnim  informacijama  i  informacijama  o provedbi politika te povećanje transparentnosti poslovanja državne uprave objavljivanjem svih informacija na jednom mjestu.
Ponudit ćemo koncesije na frekvencijski spektar podoban razvoju bežičnih mreža koji je oslobođen prelaskom sa analognog na digitalno emitiranje televizijskih programa s ciljem razvoja novih usluga širokopojasnog pristupa internetu posebice u ruralnim sredinama gdje je gradnja žičane ili optičke infrastrukture ekonomski neisplativa.
Otvorit ćemo tržištu dosad neiskorišten potencijal mreže optičkih kablova u vlasništvu javnih poduzeća kako bismo razvili superbrzi internet i potaknuli jačanje konkurencije na tržištu.
II Država socijalne pravde i  kršćanskih vrijednosti - SOCIJALNO ODGOVORNA HRVATSKA
Hrvatska demokratska zajednica uvijek je vodila računa o svim kategorijama stanovništva, a posebice o najugroženijima - umirovljenicima, rodiljama, mladima, braniteljima, nezaposlenima, osobama s posebnim potrebama.
Tako ćemo nastaviti i u budućnosti jer držimo da je najvažniji element socijalne pravde sklonost suradnji i izgradnji društvenih odnosa na pravedan i djelotvoran način.
Mi u HDZ-u znamo da društva u kojima spremnost na toleranciju i suradnju imaju prednost ispred samoisticanjem pod svaku cijenu, postižu viši stupanj društvenog suglasja i djelotvornosti.
Naš je cilj u nadolazećem mandatu jačati temeljne sastavnice socijalne države koja u turbulentnom svijetu kojeg potresa kriza pruža svim građanima osjećaj sigurnosti.
HDZ drži da je stvaranje osjećaja socijalne pravde i povjerenja zadaća kojoj moraju pridonijeti svi društveni činitelji.
Zalažemo se i neumorno ćemo raditi na suradnji sa svim društvenim skupinama kako bismo zajednički oblikovali društvo socijalne pravednosti jačajući na taj način temelje ukupne razvojne gospodarskosocijalne politike.
Niti privatni sektor nije i ne može biti u tome pogledu oslobođen odgovornosti.
U tom ćemo pravcu poduzimati mjere opisane u nastavku.
1. Obitelj
U osnovi je demokršćanskog svjetonazora središnje mjesto obitelji u društvu.
Naša je zadaća posebno štititi obitelj kao jamstvo razvoja zdrave ličnosti djece i budućih mladih naraštaja, te jamstvo razvoja društva uopće.
Naš je cilj neprekidno podizati kvalitetu života djece i mladeži, poticati odgovorno roditeljstvo i skrb o članovima obitelji, ali i razvoj programa rada u zajednici, volonterski rad i rad udruga građana koje su potpora obitelji, djeci, mladeži i drugim socijalno osjetljivim skupinama stanovništva.
Ključnu ulogu u provedbi ovih aktivnosti imaju obiteljski centri (do sada smo ih osnovali 19) koji se svojim aktivnostima u potpunosti posvećuju obitelji, djeci, mladeži i drugim socijalno osjetljivim skupinama nudeći savjete i djelujući preventivno.
Razvojem mreže obiteljskih centara osigurava se dostupnost usluga svim osobama kojima je to potrebno.
Nacionalna populacijska politika za razdoblje od 2007. do 2012. godine sažima osnovne uzroke i posljedice nepovoljnih demografskih kretanja u Republici Hrvatskoj te daje i smjernice djelovanja kojima se žele postići pozitivni demografski učinci, osobito u pogledu poticanja pomlađivanja stanovništva.
Posebno je važno područje sustav obiteljskih potpora  s izravnim mjerama populacijske politike.
Stabilnost doplatka za djecu, rodiljnih i roditeljskih potpora te drugih novčanih poticaja vezanih uz obiteljske naknade usko je vezana s pronatalitetnim učinkom.
Stupanjem na snagu Zakona o rodiljnim i roditeljskim potporama učinjen je dodatan iskorak u pravcu stvaranja čvršćih osnova za dodatno osnaživanje obitelji u Republici Hrvatskoj.
Ovim su Zakonom stvorene i izuzetno povoljne pravne osnove za ravnopravnost spolova i povećanje broja očeva koji sudjeluju u ranom podizanju djece.
U posljednjih nekoliko godina vidan je pozitivan pomak u porastu broja novorođene djece.
Osobito su vidljivi sveukupni učinci pronatalitetnih mjera u razdoblju srpanj 2004. - prosinac 2009. godine u kojem je broj novorođene djece, s vrlo zabrinjavajućih 39.668 u 2003. godini porastao na 44.577 novorođene djece u 2009. godini.
U 2010. godini zadržana je razina broja rođene djece iznad 43.000, odnosno rođeno je 43.361 dijete, a za potpore doplatka za djecu, rodiljne i  roditeljske potpore ukupno smo izdvojili 3,9 milijardi kuna.
Jasno je da stoga moramo ustrajati u započetoj demografskoj obnovi te obitelji jamčiti opstojnost i osnaživanje postojećih, ali i razvoj novih potpora.
U proteklim godinama postigli smo značajne uspjehe.
Uspostavili smo cijeli novi sustav za potporu obitelji i jačanju populacijske politike - osnovan je Savjet za populacijsku politiku Vlade RH,
usvojen je Zakon o izmjenama i dopunama Zakona o rodiljnom dopustu majki koje obavljaju samostalnu djelatnost, temeljem kojeg je rodiljna naknada za sve nezaposlene majke s 900,00 kuna povišena na 1.600,00 kuna, a za zaposlene majke, za vrijeme korištenja dopunskog rodiljnog dopusta do prve godine života djeteta povišena s 1.600,00 na iznos od 1.600,00 do 2.500,00 kuna.
Usvojili smo i novu Nacionalnu populacijsku politiku, a najvažnije mjere bile su usklađivanje iznosa najniže rodiljne naknade s 50% iznosa proračunske osnovice, povećanje naknade za opremu novorođenog djeteta na 70% iznosa proračunske osnovice, povećanje naknade plaće za vrijeme korištenja rodiljnog dopusta od šest mjeseci do jedne godine djetetova života, posvojiteljskog dopusta i skraćenog radnog vremena do jedne godine djetetova života i brojne druge.
Kroz naknade znatno smo poboljšali i položaj majke poljoprivrednice, nezaposlene majke, majke na redovitom školovanju, majke korisnice mirovine, odnosno majke korisnice invalidske mirovine.
Zakonom o izmjenama i dopunama Zakona o doplatku za djecu sustav dječjeg doplatka učinili smo pravednijim i široko dostupnim.
Uveli smo pronatalitetni dodatak za treće i četvrto dijete korisnika doplatka za djecu u iznosu od 500 kuna po djetetu.
Proveli smo delimitaciju rodiljnih naknada koja je omogućila punu plaću zaposlenim rodiljama do šestog mjeseca života djeteta.
Od 2009. svi roditelji bez obzira na radnopravni status ostvaruju pravo na rodiljnu i roditeljsku potporu u iznosu od najmanje 1.663,00 kune (50% proračunske osnovice).
Pravo na novčanu pomoć tijekom rodiljne i roditeljske brige o novorođenom djetetu ostvaruje i majka/roditelj izvan sustava rada pod uvjetima propisanim novim Zakonom.
Nezaposlene majke koje koriste pravo na roditeljsku poštedu od rada imaju pravo, za slučaj zaposlenja, ovo pravo prenijeti na drugog nezaposlenog roditelja ili neiskorišteni dio prava na roditeljsku poštedu od rada nastaviti koristiti za slučaj ponovne nezaposlenosti.
Roditeljski dopust može se iskoristiti do 8. godine života djeteta, a o načinu i vremenu njegova korištenja odlučuju roditelji.
Pravo na posvojiteljski dopust sada imaju svi posvojitelji (dosad samo zaposleni kod poslodavca).
Samozaposleni roditelji dobili su pravo na dopust do 8. godine života djeteta ili pravo na rad u skraćenom radnom vremenu za skrb o djetetu s težim smetnjama u razvoju.
Naša je glavna zadaća u budućem razdoblju nesmanjenom ustrajnošću nastaviti provoditi Nacionalnu populacijsku politiku, dalje razvijati mrežu obiteljskih centara i zajamčiti puno ostvarenje svih prava koje smo propisali zakonima.
Samo tako možemo biti sigurni da će se nastaviti pozitivni trendovi, odnosno da će se u Hrvatskoj rađati više djece, a obitelji imati punu sigurnost.
U ostvarenju ciljeva populacijske politike, dobrobiti i sigurnosti obitelji, osobito ćemo se usmjeriti na razvoj suradnje s lokalnom i područnom samoupravom, te s organizacijama civilnog društva i vjerskim zajednicama kako bismo zajedno osnažili obitelj i pridonijeli podizanju kvalitete života obiteljima s djecom.
Za nas u HDZ-u  poštivanje kršćanskih vrijednosti jest temelj skladnog obiteljskog života i  izvorište snage koju obitelj daje svojim članovima, a napose djeci.
I u  nadolazećem mandatu osigurat ćemo dostupnost vjerskog odgoja u školama.
Nema izmjena Ugovora između Svete Stolice i Republike Hrvatske.
2. Zdravstvo
Zdravlje i kvaliteta života građana najveći je prioritet ukupne društvene politike HDZ-a.
Naš je cilj osiguranje i jednaka dostupnost kvalitetne zdravstvene zaštite svim hrvatskim građanima, te nastavak reforme zdravstvenog sustava koji mora postati još učinkovitiji i pristupačniji i financijski stabilan.
Posebna pozornost bit će usmjerena ka preventivi.
Sprečavanje bolesti osnova je suvremene zdravstvene zaštite.
Pojedinac mora biti odgovoran za vlastito zdravlje, a zdravstveni sustav u tome mu mora pružiti maksimalnu potporu.
U proteklom razdoblju konsolidirali smo i unaprijedili zdravstveni sustav kako bi se uklonio akumulirani dug i nekontrolirani troškovi, smanjile visoke stope bolovanja i duge liste čekanja,
te započeli proces obnavljanja stare medicinske opreme i izgradnju novih i dovršenje započetih zdravstvenih objekata.
Te procese ćemo nastaviti i u narednom razdoblju.
Zahvaljujući reformi, u prethodnom mandatu povećali smo bolničke proračune za ukupno 9,6 milijardi kuna,
a uvođenjem DTS modela plaćanja usluga smanjili smo prosječan broj dana bolničkog liječenja, te poboljšali kvalitetu liječenja.
Daljnjim ulaganjem kroz bolničke proračune nastavljamo s procesom podizanja kvalitete bolničke zdravstvene zaštite.
Promijenili smo način naplate troškova liječenja nastalih ozljeda u prometnim nezgodama što je ranije generiralo velike gubitke.
Uveli smo novi način financiranja domova zdravlja kojim je uveden sustav plaćanja putem limita, a koji uključuje i mješoviti model, odnosno, plaćanje po broju pacijenata, po broju izvršenih usluga i  preventivnih pregleda.
Pokrenuli smo informatizaciju primarne zdravstvene zaštite, uveli elektronski recept, a u svim županijama se uvodi elektronsko naručivanje.
Uveli smo novu organizaciju za liste čekanja formiranjem centralne jedinice naručivanja u svim bolnicama, čime su smanjene liste čekanja i povećana transparentnost.
Započeli smo proces decentralizacije sustava primarne zdravstvene zaštite
te uvođenje sustava koncesija, čime rješavamo status liječnika kao dosadašnjeg zakupca.
U okviru reforme sustava hitne pomoći, poduzimamo mjere s ciljem izjednačavanja dostupnosti hitne medicine na cijelom području Hrvatske.
Poštujući načelo „1 kuna u preventivi štedi 10 kuna u kurativnoj zdravstvenoj zaštiti“, po prvi put u svim županijskim zavodima za javno zdravstvo ugovoreni su timovi javnog zdravstva čiji je zadatak provođenje preventivnih programa.
U sljedećem mandatu nastavit ćemo s mjerama cjelokupne reforme zdravstvenog sustava koji na kvalitetan i učinkovit način skrbi za zdravlje hrvatskih građana, omogućujući im bržu, dostupniju i zdravstvenu zaštitu više razine.
Nastavkom reforme zdravstvenog sustava i daljnjom racionalizacijom stvorit ćemo uvjete za smanjenje stope izdvajanja za zdravstveno osiguranje, te na taj način rasteretiti gospodarstvo i učiniti ga konkurentnijim, uz poboljšanje kvalitete zdravstvenih usluga i povećanje standarda djelatnika u zdravstvu.
Nastavit ćemo s ulaganjem u javni zdravstveni sustav kroz realizaciju izgradnje KBC Rijeka, drugu fazu adaptacije transplantacijskog centra u KB Merkur, izgradnje i dogradnje Opće bolnice Pula Opće bolnice Bjelovar, Opće bolnice Varaždin i Opće bolnice “Dr. Josip Benčević” Slavonski Brod, Opće bolnice Zadar, Opće bolnice Vinkovci, Opće bolnice Vukovar i ostalih bolnica u Republici Hrvatskoj.
Nastavit ćemo i dovršiti postupak zanavljanja medicinske opreme u bolničkim ustanovama.
Ukupno u objekte i u opremu uložit ćemo tijekom mandata oko 3 milijarde kuna.
U sve domove zdravlja uvest ćemo centre obiteljske medicine čime jačamo ulogu doma zdravlja, povećavamo dostupnost zdravstvene zaštite na primarnoj razini, kućne posjete koje se do sada gotovo i nisu obavljale činimo jednako dostupnim svim pacijentima i omogućujemo učinkovitu provedbu preventivnih programa.
Uvodimo “Savjet za zdravlje” u svim županijama putem kojeg lokalna zajednica sudjeluje u evaluaciji, planiranju i ostvarivanju prava na zdravstvenu zaštitu na svom području.
Ojačat ćemo primarnu zdravstvenu zaštitu u dijelu specijalizacija opće/obiteljske medicine, organizacije rada i daljnjeg razvoja financiranja.
Uvođenjem mješovitog sustava plaćanja povećat ćemo cijenu rada liječnika u primarnoj zdravstvenoj zaštiti kroz povećanje cijene usluga.
U primarnoj zdravstvenoj zaštiti dodatno ćemo podići kvalitetu i smanjiti administrativne poslove kroz potpunu informatizaciju primarne zdravstvene zaštite.
Daljnjim uvođenjem elektronskog naručivanja u sve bolnice u Republici Hrvatskoj bitno ćemo povećati građanima dostupnost liječnika specijalista u specijalističko-konzilijarnoj  bolničkoj  zdravstvenoj  zaštiti,  prepolovit  ćemo  liste  čekanja  na specijalističke preglede u bolnicama te uvođenjem e-zdravstvenog kartona za sve pacijente u ordinacijama primarne zdravstvene zaštite, smanjiti administriranje i olakšati rad liječnika primarne zdravstvene zaštite, čime ćemo postati postati lider e-zdravstva u Europi.
Nastavit ćemo provoditi postojeće i uvoditi nove preventivne programe među kojima su i program ranog otkrivanja raka dojke,
program ranog otkrivanja raka debelog crijeva,
nastavak provođenja pilot projekta programa ranog otkrivanja raka vrata maternice,
priprema pilot projekta u okviru programa ranog otkrivanja raka prostate,
program zdravstvene zaštite osoba sa šećernom bolešću s posebnim ciljem prevencije bolesti
te provedba akcijskog plana za prevenciju i smanjenje prekomjerne tjelesne težine.
U tijeku je priprema i uvođenje preventivnog programa za sprječavanje kardiovaskularnih bolesti u svim ordinacijama primarne zdravstvene zaštite.
U preventivne programe tijekom idućeg mandata uložit ćemo 500 milijuna kuna.
Zbog  potrebe  za  izjednačavanjem  dostupnosti  i  podizanja  kvalitete  usluga  u djelatnosti hitne medicine u cijelom području Republike Hrvatske nastavit ćemo s provedbom reforme sustava hitne medicinske pomoći,
daljnjom uspostavom i opremanjem zavoda za hitnu medicinu u svim županijama,
izobrazbom i specijalizacijama iz hitne medicine za liječnike i tehničare
te osnivanjem i opremanjem objedinjenih bolničkih prijema u svim županijskim bolnicama te u domovima zdravlja Metković, Senj i Umag.
Na taj način ćemo svim građanima u Republici Hrvatskoj omogućiti  dostupnu i kvalitetnu hitnu medicinsku skrb, a krajnji cilj nam je da 80% svih intervencija na čitavom području Republike Hrvatske bude obavljeno u okviru „zlatnog sata“ čime se bitno poboljšava mogućnost konačnog izlječenja.
U reformu hitne medicinske pomoći u idućem mandatu ukupno ćemo uložiti više od 1 milijarde kuna.
Završit ćemo proces informatizacije zdravstvenog sustava informatizacijom bolnica te povezivanjem svih bolnica s ordinacijama primarne zdravstvene zaštite u jedinstven zdravstveno-informatički sustav uz širenje telemedicinskih usluga i na druga područja te posebno u hitnu medicinsku službu.
U proces informatizacije u idućem ćemo mandatu uložiti ćemo 200 milijuna kuna.
Nabavkom 177 medicinskih uređaja u idućem mandatu prepolovit ćemo liste čekanja na svim razinama.
Obratit ćemo posebnu pozornost na smanjenje lista čekanja u onkologiji, instaliranjem 9 novih linearnih akceleratora,
te uvrštenjem najnovijih onkoloških lijekova na listu lijekova HZZO-a, koji će na taj način postati besplatni i dostupni onima kojima trebaju.
Uvest ćemo programe elektronskog stručnog usavršavanja zdravstvenih radnika kao osnove za daljnji razvoj zdravstvenog sustava.
U potpunosti ćemo uspostavit sustav kvalitete i sigurnosti zdravstvene zaštite kroz primjenu jedinstvenog sustava standarda kvalitete zdravstvene zaštite te primjenu kliničkih pokazatelja kvalitete.
Završit ćemo započeti proces akreditacije bolnica i primarne zdravstvene zaštite.
Izmjenama mreže javne zdravstvene službe prema kojoj su unutar bolničkih djelatnosti uz postelje za liječenje bolesnika oboljelih od kroničnih bolesti predviđene i postelje za dugotrajno liječenje i palijativnu skrb stvoreni su temelji za daljnji razvoj djelatnosti palijativne skrbi.
U cilju povećanja dostupnosti palijativne medicine, sukladno osiguravanju minimalnih uvjeta, planira se širenje palijativne skrbi na županijske opće bolnice formiranjem posebnih jedinica, kao i poticanje osnivanja timova na primarnoj razini, posebno mobilnih timova.
Provest će se posebna edukacija za pristup umirućim bolesnicima.
Budući smo jedna od vodećih zemalja u svijetu u transplantacijskom programu, te članica Eurotransplanta, i dalje ćemo poboljšavati transplantacijske programe ulaganjem 500 milijuna kuna tijekom idućeg mandata.
Naročitu pažnju usmjerit ćemo u ljudske resurse.
U idućem mandatu osigurat ćemo 400 milijuna kuna za plaćeni pripravnički staž za gotovo 5.000 pripravnika,
te osigurati sredstva za specijalizaciju primarne zdravstvene zaštite za oko 2.000 liječnika u iznosu od 150 milijuna kuna.
Podigli smo razinu tercijarne zdravstvene zaštite, budući smo u prošlom mandatu uspostavili tri nova klinička bolnička centra (KBC Split, KBC Osijek i KBC Sestre milosrdnice), te ćemo nastaviti daljnja ulaganja u tercijarnoj zdravstvenoj zaštiti po modelu ravnomjernog regionalnog razvoja.
U području politike lijekova postali smo jedna od vodećih zemalja u svijetu u dostupnosti potpuno besplatnih lijekova.
Usavršavat ćemo i dalje kriterije za uvrštenje lijekova na osnovnu listu lijekova, te na taj način omogućiti i daljnje njezino proširenje.
Napominjemo da ćemo za fond posebno skupih lijekova (onkologija i rijetke bolesti) tijekom mandata osigurati 2 milijarde kuna, čime ćemo proširiti listu posebno skupih lijekova.
Navedenim mjerama u sustavu zdravstva osigurat ćemo dostupnost kvalitetnije zdravstvene zaštite te cjelokupni sustav učiniti još učinkovitijim, pristupačnijim i financijski stabilnijim na korist svih hrvatskih građana.
Ovim programom jamčimo investicije u zdravlje u sljedećem mandatu, jer smatramo da su investicije u zdravstvu - investicije u budućnost Hrvatske.
3. Socijalna skrb
Polazeći od načela solidarnosti, sustav socijalne skrbi mora pružiti sigurnost građanima, promicati borbu protiv siromaštva i socijalnu uključenost.
Naš je cilj unaprijediti sustav socijalne skrbi kako bi na učinkovitiji način udovoljio potrebama najugroženijeg dijela stanovništva.
Sustav socijalne skrbi mora osigurati dostatnu razinu pomoći onima kojima je to najpotrebnije.
Pružanje jednakih mogućnosti i osnaživanje osjetljivih društvenih skupina uvelike će povećati njihove izglede da aktivno i produktivno sudjeluju u društvu.
Započetim promjenama u socijalnoj skrbi jasno su definirane ciljane skupine (osobe s invaliditetom, djeca s poremećajem u rastu i razvoju, djeca s poremećajem u ponašanju, djeca bez roditeljske skrbi te siromašni) kao i ciljne skupine područja obitelji, pomoći starijim osobama (međugeneracijska solidarnost) te posebne skupine stanovništva (branitelji, umirovljenici).
Sustav socijalne pomoći planski se usmjeruje prema zadovoljavanju osnovnih životnih potreba te su postavljeni preduvjeti za novi pristup ciljanim skupinama građana.
Izvršena je evidencija svih socijalnih naknada po svim osnovama i svim resorima.
Započeto je jednoobrazno određivanje ne tjelesnih i drugih oštećenja već mogućnosti normalnog života (ICF) i određivanja potrebne pomoći za normalan život.
Zakonom o socijalnoj skrbi uvedene su nove pomoći građanima širenjem prava roditelja njegovatelja na obitelj kao i povećanje mogućnosti za najsiromašniji sloj građana.
Reformom sustava socijalne skrbi izgrađeno je 14 novih Centara socijalne skrbi, ukupne vrijednosti 85.095.900 kuna, započeta je deinstitucionalizacija i socijalno uključivanje korisnika u sustav.
Izvršena je edukacija stručnih radnika prema novom načelu ureda na jednom mjestu radi kvalitetnijeg pristupa korisnicima, ali i pristupa prema korisnicima.
Profesije u sustavu socijalne skrbi regulirane su čime se po prvi put definira temeljna profesija u socijalnom radu.
Započete su promjene sustava upravljanja socijalnom skrbi u smjeru decentralizacije sustava na županijsku razinu.
U novom ćemo mandatu dovršiti upravnu i fiskalnu decentralizaciju socijalne skrbi
te u potpunosti implementirati informatičku podršku sustava za što je u prve dvije godine mandata namijenjeno 15,9 milijuna kuna iz Projekta razvoja sustava socijalne skrbi.
Uz pomoć OIB-a provest ćemo kontrolu podataka u socijalnom sustavu te ih uskladiti s podacima u drugim sustavima poput porezne uprave, policije i pravosuđa.
Osnivanjem jedinstvenog tijela vještačenja poboljšat ćemo dosadašnji sustav.
Uvest ćemo poseban inkluzivni dodatak kao osnovnu pomoć osobama s invaliditetom.
Osnažit ćemo sudjelovanje i utjecaj osoba s invaliditetom u javnoj upravi,
ojačati utjecaj Povjerenstva Vlade RH za osobe s invaliditetom pri donošenju novih zakona.
Donijet ćemo Zakon o uslugama osobne asistencije.
Poticat ćemo prilagodbu javnog prijevoza osobama s invaliditetom, te osiguranje pristupačnosti u javnim ustanovama.
U svim županijama ćemo osnovati IT Centre za obrazovanje osoba s invaliditetom za zvanja tražena na tržištu rada.
Snažno ćemo podržati projekte saveza i udruga kroz financiranje iz fondova EU kroz partnerstvo na svim razinama.
Ojačat ćemo ulogu Zavoda za socijalno osiguranje pogotovo na području koncesija usluga socijalne skrbi i osnivanja mreže isključivo ugovornih ustanova socijalne skrbi.
Proširit ćemo sustav udomiteljstva djece i na specijalizirano udomiteljstvo za djecu s poteškoćama u rastu i razvoju te osigurati udomiteljstvo u obiteljima za svu djecu mlađu od sedam godina, nakon toga postupno i za svu djecu.
U skladu s načelom pravičnosti, uvest ćemo posebnu pomoć za osobe starije od 65 godina.
Osigurat ćemo uvjete za razvoj dnevnih i poludnevnih boravaka čime će se, uz proširenje kapaciteta stacionarne mreže, moći obuhvatiti dvostruko veći broj građana kojima je pomoć države od životne važnosti.
Nastavit ćemo s osuvremenjivanjem Zavoda za socijalnu skrb i područnih Centara socijalne skrbi gradnjom novih objekata i obnovom postojećih.
4. Umirovljenici
Osobito nam je stalo do očuvanja međugeneracijske solidarnosti kao sastavnog dijela sustava socijalne sigurnosti, koji jamči primjereni životni standard osoba u trećoj životnoj dobi.
Usprkos gospodarskoj krizi i primjetnom padu prihoda državnog proračuna, mirovine su svaki mjesec isplaćivane u punom iznosu i na vrijeme, a tijekom primjene kriznog poreza umirovljenici s mirovinom nižom od 3200 kuna bili su oslobođeni njegova plaćanja.
U duhu postizanja pravednosti osigurali smo uključivanje u mirovinu dodatka koji primaju umirovljenici čije su mirovine utvrđene nakon 1999. godine.
Otvorili smo mogućnost povrataka u prvi stup za radnike koji su dobrovoljno odabrali sudjelovanje u drugom stupu ukoliko im u trenutku umirovljenja mirovina iz prvog stupa bude povoljnija od kombinirane mirovine iz prvog i drugog stupa.
Nakon provedenih pilot programa od 2008. započet je program Vlade o razvoju usluga za starije osobe koji osigurava pomoć starijim osobama poglavito samcima i bolesnima.
Do sada je u sustavu usluga preko 15 tisuća korisnika za što je do sada izdvojeno preko 320 milijuna kuna.
U novom mandatu inzistirat ćemo i dalje na suglasju i razumijevanju potrebe reforme postojećeg mirovinskog sustava u cijelosti, a s ciljem osiguranja boljeg životnog standarda umirovljenika uz postizanje fiskalne održivosti i pravednosti cjelokupnog mirovinskog sustava.
Omogućit ćemo usklađivanje mirovina s cijenama i plaćama jer držimo da umirovljenici moraju sudjelovati u rezultatima gospodarskog oporavka koji se na najbolji način ogledaju u kretanju plaća.
Dovršit ćemo povrat duga umirovljenicima do 2014. godine.
Pružit ćemo umirovljenicima mogućnost ostvarivanja prava na dodatnu zaradu pored mirovine.
Nastavit ćemo provođenje programa razvoja usluga za starije osobe.
Dodatno ćemo raditi na osnaživanju svijesti građana o potrebi boljeg uključivanja starijih osoba u društvo te dodatno pojačati sustav volonterstva na svim razinama.
Nećemo smanjivati mirovine čija visina ovisi o uplaćenim doprinosima.
5. Branitelji
I danas, kad uistinu imamo razloga veseliti se ostvarenju strateških ciljeva - neovisnosti, demokraciji, ulasku u NATO i EU, posebnu zahvalnost dugujemo hrvatskim braniteljima, bez kojih ništa od toga ne bi bilo moguće.
Naša je dužnost i čast, uživajući u slobodi i miru, čuvati uspomenu i dostojanstvo Domovinskog rata, dostojanstvo hrvatskih branitelja i njihovih obitelji.
Hrvatska demokratska zajednica uvijek je vodila brigu o braniteljima, pa smo tako uz aktivno sudjelovanje braniteljskih udruga donijeli novi zakon o pravima hrvatskih branitelja i njihovih obitelji i znatno poboljšali status svih branitelja,  uključujući i  ratne vojne invalide i oboljele od PTSP-a.
Riješili smo status njegovatelja 100 postotnih invalida i započeli program medicinske rehabilitacije.
Od 2004. godine više od 1,8 milijardi kuna utrošili smo na stambeno zbrinjavanje stradalnika Domovinskog rata.
Uveli smo novi program psihosocijalne pomoći,
te program stručnog osposobljavanja i zapošljavanja kroz koji je zaposleno više od 15.000 branitelja i djece poginulih.
Do danas je osnovano gotovo 500 zadruga hrvatskih branitelja s više od 3.200 članova i preko 3.100 kooperanata.
Osnovan je i Fond hrvatskih branitelja koji je u 2010. ostvario više od 215 milijuna kuna dobiti.
Od 2006. više od 40.000 djece branitelja dobilo je stipendije.
Dostojno smo obilježili stradanje branitelja širom Hrvatske i potpomogli izgradnju preko 50 spomen obilježja.
Istovremeno, hrvatski su branitelji ponijeli teret krize prihvaćajući smanjivanje svojih mirovina za 10%.
I na taj su način ponovo pokazali svoju odgovornost i privrženost boljitku hrvatske države.
U razdoblju pred nama nastavit ćemo provoditi program zdravstvene skrbi o suprugama i djeci smrtno stradalih hrvatskih branitelja, HRVI iz Domovinskog rata te hrvatskih branitelja oboljelih od PTSP-a s obzirom na očekivane posljedice sekundarne traumatizacije.
Dodatno  ćemo  ojačati  institucionalne  i  izvaninstitucionalne  mreže  potpore žrtvama, a organizacijom seminara i javnih tribina potaknut ćemo jaču senzibilizaciju društva za sve žrtve primarne i sekundarne viktimizacije.
Organizirat ćemo programe socijalne i zdravstvene pomoći hrvatskim braniteljima samcima koji su nesposobni za privređivanje i nesposobni za samostalni život.
Nastavit ćemo s provedbom stručnog osposobljavanja i zapošljavanja hrvatskih branitelja i djece smrtno stradalih hrvatskih branitelja.
Poticat ćemo daljnje osnivanje i razvoj zadruga davanjem potpora i poticati njihovo udruživanje u klastere, uz nastojanje da što više proizvoda zadruga hrvatskih branitelja dobije zaštićeni znak BRAN’D (Branitelji Domovine).
Nastavit ćemo s provedbom Nacionalnog programa psihosocijalne i zdravstvene pomoći sudionicima i stradalnicima iz Domovinskog rata intenziviranjem savjetodavnog rada u Centrima za psihosocijalnu pomoć i kroz rad Regionalnih centara za psihotraumu.
Osigurat ćemo dodatna sredstva za projekte pristupačnosti kako bi se uklonile arhitektonske barijere koje onemogućuju kretanje osoba s invaliditetom.
Osigurat ćemo provedbu prava zapošljavanja propisanih Zakonom o pravima hrvatskih branitelja Domovinskog rata, a napose ćemo uvijek, u svim društvenim procesima inzistirati  na dostojanstvu hrvatskih branitelja.
Nećemo smanjivati prava branitelja.
6. Ravnopravnost spolova i borba protiv diskriminacije
Ravnopravnost spolova jedna je od najviših vrijednosti ustavnog poretka i temelj je razvitka svakog suvremenog društva.
Ponosni smo na visoki stupanj osviještenosti o nužnosti sprječavanja rodno uvjetovane diskriminacije u Hrvatskoj.
Unatoč značajnim uspjesima, borba za punu ravnopravnost ostaje stalna zadaća.
Nasilje nad ženama koje je i dalje mnogo učestalije od nasilja nad muškarcima, rezultat je neuravnotežene podjele moći između muškaraca i žena, što vodi ozbiljnoj diskriminaciji žena unutar društva i obitelji.
Takvo stanje je neprihvatljivo.
U prethodnom razdoblju učinjen je znatan pomak u području suzbijanja nasilja.
Donijeli smo sve najvažnije zakone koji reguliraju ovu problematiku, te usvojili odgovarajuće nacionalne strategije o zaštiti od nasilja u obitelji i promicanju ravnopravnosti spolova čije su mjere počele donositi rezultate.
Osnovali smo Ured Vlade RH za ravnopravnost spolova, te imenovali koordinatore za ravnopravnost na svim razinama od lokalne do državne uprave.
Od 2004. godine pružamo financijsku potporu projektima organizacija civilnog društva koje programski djeluju u cilju zaštite žrtava nasilja u obitelji čime se osigurava širenje mreže usluga diljem Republike Hrvatske.
Od 2009. godine pruža se sustavna financijska potpora skloništima i savjetovalištima za žrtve nasilja u obitelji za što je izdvojeno preko 6 milijuna kuna.
Obiteljsko nasilje danas je predmetom stalnog nadzora na svim razinama od Vlade do policije i pravosuđa koji u rukama imaju snažne instrumente nadzora i kaznenog gonjenja.
Možemo slobodno reći da smo ovu bolnu temu nizom mjera doveli u samo središte pozornosti javnosti i ovaj specifičan oblik nasilja izložili potpunoj osudi, što predstavlja značajan korak kako u prevenciji tako i u uspješnom kažnjavanju počinitelja.
Potpuna provedba zacrtanih mjera, striktna provedba zakona i jačanje svijesti o potrebi borbe protiv svakog oblika diskriminacije, a poglavito protiv nasilja ostaju naša trajna zadaća.
Stoga ćemo i dalje pružati financijsku pomoć radu savjetovališta i skloništa za žrtve nasilja u obitelji i nastaviti tijesnu suradnju s organizacijama civilnog društva koje programski djeluju u korist žrtava nasilja, te na taj način osigurati usluge u zajednici osobama kojima je to potrebno.
Koristit ćemo se pri tom i mrežom obiteljskih centara.
Snažno ćemo nastaviti s provedbom mjera Nacionalne strategije zaštite od nasilja u obitelji i Nacionalne politike za promicanje ravnopravnosti spolova.
Hrvatska mora biti društvo ravnopravnih građana čija su prava u potpunosti zaštićena i u tome ne može biti kompromisa.
III Učinkovito pravosuđe i nulta stopa tolerancije na korupciju - PRAVEDNA HRVATSKA
Po prvi puta Hrvatska ima dovoljno političke volje i hrabrosti za beskompromisnu borbu protiv korupcije.
Otvorili smo novo poglavlje u razvoju modernog društva i ostvarili neovisno pravosuđe.
Hrvatska demokratska zajednica je jedina politička stranka koja je imale snage pokrenuti borbu protiv korupcije i kriminala.
Naša vizija Hrvatske u kojoj nema nedodirljivih nije puka fraza, već čvrsto opredjeljenje koje smo dokazali time što smo prvo krenuli od našeg dvorišta.
Završetkom borbe protiv korupcije pobijedit ćemo u borbi za pravnu državu.
U sljedećem ćemo mandatu nastaviti s politikom ostvarenja pravedne Hrvatske u kojoj nema podobnih niti nedodirljivih.
Pravedna Hrvatska podrazumijeva i osudu svih totalitarnih režima i kažnjavanje njihovih zločina.
Bez osude svih totalitarnih režima i kažnjavanja njihovih zločina nema prave i autentične pomirbe u Hrvatskoj.
Pravedna Hrvatska je preduvjet za mirnu i prosperitetnu Hrvatsku u kojoj će sve građanke i svi građani biti isti pred zakonom.
1. Pravosuđe
Vlada na čelu s HDZ-om odlučna je maksimalno razviti neovisno, nepristrano, učinkovito  i  profesionalno  pravosuđe  koje  jamči  pravnu  sigurnost  građana, omogućuje povoljno poslovno okruženje, podupire vladavinu prava i zaštitu ljudskih prava, te pridonosi stvaranju pravednog društva u kojem će svim građanima biti omogućen pristup pravosudnim tijelima te će im učinkovita pravna zaštita biti pružena u razumnom roku.
Opsežan posao reforme pravosudnog sustava započet je 2005. godine usvajanjem Strategije reforme pravosuđa i pripadajućeg Akcijskog plana.
Akcijski plan je podijeljen u sedam tematskih cjelina (neovisnost pravosuđa, nepristranost pravosuđa, profesionalizam i stručnost pravosuđa, učinkovitost pravosuđa, besplatna pravna pomoć, zatvorski sustav te postupci za ratne zločine).
U  svakom  od  tih  područja  napravljeni  su  značajni  pomaci  kako donošenjem propisa tako i provedbom zadanih ciljeva.
U području neovisnosti i nepristranosti pravosuđa od samih početaka naglasak je bio stavljen na unapređenje postupaka imenovanja i ocjenjivanje rada pravosudnih dužnosnika uvođenjem objektivnih i transparentnih postupaka i kriterija u svim stadijima karijere.
Članove Državnog sudbenog vijeća i Državnoodvjetničkog vijeća iz svojih redova sada biraju sami suci i državni odvjetnici.
Osnivanjem Državne škole za pravosudne dužnosnike kao dijela Pravosudne akademije te upisom prvih polaznika zacrtan je osnovni put ulaska u profesiju također na temelju objektivnih i transparentnih kriterija.
Provedena je snažna profesionalizacija pravosudnog sustava.
Već godinama posebnu pozornost pridajemo profesionalizaciji i usavršavanju pravosudnih dužnosnika.
Pravosudna akademija postala je 2010. godine neovisnom institucijom u okviru koje se provode temeljna i specijalizirana edukacija sudaca i državnih odvjetnika.
Ojačali smo transparentnost sustava uključujući i imovinske kartice pravosudnih dužnosnika.
U području učinkovitosti pravosuđa glavne mjere su do sada bile usmjerene na smanjenje zaostataka neriješenih predmeta s posebnim naglaskom na stare predmete,
skraćivanje trajanja postupka,
racionalizaciju pravosudne mreže,
ujednačavanje sudske prakse,
investicije u infrastrukturu i informatičku opremu,
jačanje pravosudne inspekcije,
unapređenje odnosa s medijima i javnošću
te jačanje korištenja alternativnog rješavanja sporova što je dovelo do smanjenja ukupnog broja neriješenih predmeta za više od 50%, odnosno s oko 1.600.000 u 2004. godini na nešto više od 700.000 u 2011. godini.
Velik  pomak  učinjen  je  u  racionalizaciji  prevelikog  broja  sudova  i  državnih odvjetništava tako da su već sada vidljivi pozitivni učinci u kontekstu bolje organizacija rada sudova i organizacije rada službenika i namještenika, ravnomjernije opterećenosti sudaca predmetima i mogućnost njihove specijalizacije, veća fleksibilnost u radu suda, brže rješavanje zaostalih predmeta te financijske uštede.
Provedena je reforma kaznenog procesnog prava 2009. godine te je tako stvaranjem potrebnog normativnog i institucionalnog okvira (USKOČKA vertikala) postignuta visoka razina učinkovitosti u borbi protiv korupcije i organiziranog kriminala.
Projekt sređivanja zemljišnih knjiga i katastra „Uređena zemlja“ Svjetska banka je ocijenila kao jedan od najuspješnijih projekata modernizacije zemljišne administracije u regiji.
Njime je značajno smanjen potreban broj dana za upis prava vlasništva u zemljišne knjige.
Izvršen je prijepis zemljišnih knjiga u digitalni oblik, te su verificirani gotovo svi z.k. ulošci u Republici Hrvatskoj (93%).
Uspostavljen je institucionalni okvir za pružanje besplatne pravne pomoći,
a znatan je napredak postignut i u unapređenju zatvorskog sustava.
Zatvaranje poglavlja 23 u pregovorima s EU potvrda su uspjeha u provedenim reformama hrvatskog pravosuđa.
U novom mandatu hrvatsko pravosuđe postaje dio europskog pravosuđa.
Naša će pravosudna politika biti osiguranje nastavka vladavine prava te neovisnosti i nepristranosti pravosudnog sustava,
nastavak ostvarivanja uvjeta za pristup pravosuđu i pravično suđenje u razumnom roku,
stalni nadzor kvalitete pravosudnog sustava,
osposobljavanje pravosudnog sustava za preuzimanje aktivne uloge u okviru europskog pravnog sustava
te provedba Strategije reforme pravosuđa za razdoblje 2011. - 2015. godine.
Jedna od glavnih zadaća bit će i riješiti do kraja sve stare neriješene predmete, zašto sada postoje svi preduvjeti.
Sustavno ćemo jačati neovisnost, nepristranost i stručnost cijelog sustava,
te dalje razvijati informatičku infrastrukturu kao preduvjet za veću učinkovitost i transparentnost.
Donijet ćemo i osigurati punu primjenu novog Kaznenog zakona te usklađivanje pratećeg zakonodavstva.
Osigurat ćemo sve uvjete za punu provedbu novog Zakona o kaznenom postupku.
Osigurat ćemo lakši pristup pravosuđu kroz sustav upravnog sudovanja.
Osnovat ćemo posebni sud za radne sporove kako bi oni bili brže riješeni.
Olakšat ćemo ovrhe kroz sustav javnih ovršitelja.
Nastavit ćemo istraživati ratne zločine i procesuirati njihove počinitelje.
Nastavit ćemo izgradnju, adaptaciju i opremanje osnovne infrastrukture za smještaj zatvorenika.
Osigurat ćemo sve pretpostavke za punu uspostavu probacijskog sustava u RH.
Posebnu pozornost posvetit ćemo zaštiti tzv. temeljnih prava: dosljedno ćemo provoditi Ustavni zakon o pravima nacionalnih manjina putem zapošljavanja pripadnika nacionalnih manjina u državnoj upravi.
Sustavno ćemo suzbijati sve zločine iz mržnje, rasizam i ksenofobiju.
Povećat ćemo dostupnost besplatne pravne pomoći građanima.
Dodatno ćemo ojačati položaj i ulogu pučkih pravobranitelja.
2. Borba protiv korupcije
U protekle dvije godine pod vodstvom Jadranke Kosor, korupcija u Hrvatskoj nije doživjela samo političku osudu već joj je objavljen stvarni rat.
Vlada i HDZ pokazali su potpunu i trajnu opredijeljenost za nultu toleranciju prema  korupciji.
Postalo je potpuno razvidno i neupitno da u ovoj borbi nema zaštićenih i nema nedodirljivih.
HDZ je ponosan na to i očekuje da se i druge stranke počnu ponašati po istom načelu.
Za uspješnu borbu protiv korupcije od primarne je važnosti da država ima ustaljen zakonodavni okvir i snažne neovisne institucije koje vrše kontrolu i učinkovito suzbijaju korupciju.
U proteklom je razdoblju upravo to postignuto.
Izmijenjen je Kazneni zakon,
donesen Zakon o kaznenom postupku,
Zakon o osobnom identifikacijskom broju,
Zakon o javnoj nabavi,
osnovan je PNUSKOK,
u sve institucije su uvedene organizacijske, tj. institucionalne promjene osnivanjem posebnih ureda i tijela, koja primjenjuju mjere za uspješnu borbu protiv korupcije i organiziranog kriminala (stvorena je tzv. USKOČKA vertikala od specijaliziranih tijela policije, državnog odvjetništva i sudstva).
Tijekom 2009. i 2010. godine doneseno je oko 350 presuda u uskočkim predmetima.
Tim procesima pokazana je odlučnost u borbi protiv organiziranog kriminala i korupcije te je poslana poruka da nitko u toj borbi nije zaštićen bez obzira na funkciju koju obnaša.
U sustavu korištenja fondova Europske unije uspostavljen je tzv. AFCOS sustav s mrežom tijela koje nakon moguće prijave sumnje na nepravilnosti ili počinjene nepravilnosti u korištenju fondova Europske unije, vrše propisane aktivnosti kako bi se počinjenje nepravilnosti utvrdilo i sankcioniralo.
AFCOS sustav ujedno ima i preventivnu ulogu u sprečavanju prijevara i nepravilnosti u financijskom upravljanju EU fondovima.
Učinkovita antikoruptivna politika, pored represivnog djelovanja, nužno obuhvaća i jačanje antikoruptivne svijesti kao i izgradnju dobrih odnosa s organizacijama civilnog društva.
U borbi protiv korupcije neophodno je rad tijela državne vlasti učiniti još više transparentnim, razviti i unaprijediti edukaciju zaposlenih u tijelima državne i lokalne vlasti, podići javnu svijest o štetnosti korupcije - kod svih zaposlenih u tijelima javne vlasti i kod građana.
U novom mandatu nastavit ćemo započetu borbu protiv korupcije.
Pored toga, snažno ćemo promovirati poštenje i etičnost u obavljanju svakog, a posebice javnog posla kao vrlinu i poželjnu osobinu.
Vjerodostojnom i upornom borbom protiv korupcije vratit ćemo vjerodostojnost politici i povjerenje u javnu administraciju i državnu upravu.
Razvijat ćemo svijest o borbi protiv korupcije i provodit ćemo edukaciju službenika za uspješno suzbijanje korupcije u poslovima državne i lokalne uprave.
Poboljšat ćemo komunikaciju s građanima u sprječavanju koruptivnog djelovanja.
Osnova naše uspješne borbe protiv ove društvene pošasti bit će i dalje naša potpora svim institucijama i pojedincima koji su uključeni u antikoruptivno djelovanje.
Želimo ostvariti pravedno, transparentno društvo koje je ujedno i preduvjet za ubrzani razvitak.
3. Sigurnost građana i borba protiv kriminala
Zahvaljujući uspješnoj politici na području unutarnjih poslova, Hrvatska je danas među najsigurnijim državama u Europi.
Hrvatska policija je od službe temeljene uglavnom na reaktivnom modelu prerasla u modernu policiju s proaktivnim pristupom koja naglasak stavlja na prevenciju.
Novim Zakonom o policiji nastavilo se profesionalizacijom službe postavljanjem jasnih kriterija za napredovanje i zabranjujući stranačku pripadnost policijskim službenicima.
Poseban je napredak postignut u sigurnosti cestovnog prometa.
Sustavnim provođenjem Nacionalnog programa sigurnosti cestovnog prometa u posljednje je dvije godine smanjen broj poginulih sa 664 (2008.) na 426 (2010.).
U novom mandatu, sigurnost hrvatskih građana i učinkovita borba protiv kriminala ostat će u središtu pozornosti.
Dodatno ćemo osnažiti sustav prevencije kriminaliteta kroz preventivne programe utemeljene na multiagencijskoj suradnji i suradnji s agencijama civilnog društva.
Posebno ćemo jačati sustav pravne zaštite djece, maloljetnika i obitelji,
te dodatno osnažiti sustav pružanja pomoći žrtvama kaznenih djela.
Nastavit ćemo s primjenom Nacionalnog programa sigurnosti cestovnog prometa s ciljem smanjivanja do 50%  broja poginulih u prometu do 2020.
Sigurnost u našim gradovima štiti se i učinkovitim čuvanjem međudržavnih granica.
U novom mandatu ćemo pripremiti Hrvatsku za ulazak u Schengenski prostor, čime će se ukinuti granične kontrole unutar EU, ali ojačati sigurnost naših granica prema istoku, odnosno prema zemljama koje nisu u EU.
IV Odgovorna i angažirana članica Europske unije - EUROPSKA HRVATSKA
Hrvatska  demokratska  zajednica  je  svojom  politikom  osigurala  punopravno članstvo u Europskoj uniji.
Time smo ostvarili strateški cilj postavljen pri samom stvaranju nezavisne hrvatske države.
U duhu europske solidarnosti vodit ćemo politiku  zaštite  i  promicanja  nacionalnih  interesa,  baš  kao  i  druge  snage  iz demokršćanske obitelji Europske unije.
Na temelju iskustava iz pristupnih pregovora, u novom ćemo mandatu, kao vlada zemlje članice EU, biti predvodnik daljnjeg razvoja hrvatskog gospodarstva.
1. Hrvatska kao članica EU
Hrvatska slavi 20. godina neovisnosti.
U dva desetljeća ostvareni su naši najveći strateški ciljevi.
Ostvarili smo nezavisnost,
razvili demokraciju,
postali članica NATO-a
i uspješno završili pregovore za pristupanje Europskoj uniji.
HDZ je imao povijesnu priliku i čast voditi državu u ostvarenju svih tih postignuća.
Ti su procesi značajno ubrzali sveobuhvatne društvene, gospodarske, zakonodavne i druge reforme i Hrvatsku učinili ravnopravnom članicom zajednice europskih naroda.
Njihovo ostvarenje označava istovremeno i početak novog razdoblja u razvoju naše države.
Kad Hrvatska 1. srpnja 2013. godine postane punopravna članica Europske unije, njezin međunarodni položaj uvelike će se promijeniti.
Ovo novo, europsko razdoblje u životu Hrvatske nameće zadaću redefiniranja vanjskopolitičkih ciljeva.
Kao punopravna članica EU, ravnopravno ćemo sudjelovati u zajedničkim politikama i donošenju odluka od europskog značaja što podrazumijeva i preuzimanje odgovornosti za daljnji napredak kontinenta.
Hrvatska će svojom kulturnom, prirodnom i povijesnom baštinom dodatno oplemeniti Europsku uniju, i donijeti vrijedna znanja i iskustva stečena tijekom svojih dvadeset godina samostalnosti.
Upravo će na toj osnovi Hrvatska graditi svoju poziciju unutar Europske unije kako bi aktivno pridonijela daljnjem jačanju i razvoju europskih integracija, a samim time i našem daljnjem napretku.
Hrvatska će, kao ravnopravni subjekt na jedinstvenom europskom tržištu, nastaviti s provedbom politike modernizacije i daljnjeg gospodarskog razvitka, a pri čemu će nam na raspolaganju biti sredstva pristupnih programa Europske unije.
Naime, tijekom prve dvije godine članstva, Hrvatska može očekivati preko 3 milijarde eura iz raznih programa Europske unije što predstavlja ogromnu priliku pogotovo u današnjem okruženju globalne krize.
Pred  nama  je  uistinu  novo  doba  moderne  Hrvatske.
Na  domaćem  kao  i međunarodnom planu.
Naša je zadaća u predstojećem razdoblju osigurati pravodobnu ratifikaciju pristupnog Ugovora i stupanje u članstvo Europske unije.
Nakon stupanja u članstvo Europske unije, promovirat ćemo sustavnu politiku djelovanja Hrvatske u sklopu institucija EU, te osigurati vidljiv politički, gospodarski i  kulturni doprinos Hrvatske kreiranju europskih politika.
Hrvatska će postati aktivni sudionik Zajedničke vanjske i sigurnosne politike Europske unije, a hrvatski diplomati uključit će se u rad Europske službe za vanjsko djelovanje.
Hrvatski jezik bit će službeni jezik Europske unije.
Namjeravamo još više profilirati Hrvatsku kao ključnog čimbenika međunarodne zajednice u stabilizaciji Jugoistočne Europe.
Nastavit ćemo aktivnu politiku prema zemljama regije i jačati njihovu euro-atlantsku perspektivu, te nastojati trajno riješiti sva otvorena pitanja sa susjednim zemljama.
Daljnjim razvijanjem snažnog partnerstva sa Sjedinjenim Američkim Državama ujedno ćemo snažiti i transatlantske veze i zajedništvo.
Želimo također osnažiti diplomatsku prisutnost hrvatskih kadrova u međunarodnim organizacijama, a promovirat ćemo i članstvo Hrvatske u Organizaciji za ekonomsku suradnju i razvoj (OECD).
Dodatno ćemo osnažiti gospodarsku sastavnicu hrvatske diplomacije.
Povećanjem broja trgovinskih atašea pri diplomatsko-konzularnim predstavništvima nastavit ćemo s pružanjem direktne i učinkovite potpore hrvatskim gospodarstvenicima u njihovom proboju na međunarodna tržišta, kao i privlačenju inozemnih ulaganja u Hrvatsku.
Kao punopravna članica Europske unije, Hrvatska će biti u prilici unaprijediti odnose i s rastućim gospodarskim silama kao što su Rusija, Kina, Indija i Brazil te svim ostalim strateškim partnerima EU-a.
Razvit ćemo moderan sustav upravljanja javnim poslovima radi kvalitetnog ostvarivanja svih prava i ispunjavanja obveza kao članice EU, te poduzeti sve što je potrebno kako bismo što bolje iskoristili sredstva europskih fondova.
I dalje ćemo voditi osobitu brigu o Hrvatima u inozemstvu.
2.   Obrana i sigurnost
Punih dvadeset godina obrambeni sustav Republike Hrvatske razvijao se u smjeru stvaranja sposobnosti Oružanih snaga RH koje će omogućiti ostvarivanje njegove temeljne zadaće definirane Ustavom - očuvanja teritorijalnog integriteta i  političkog suvereniteta Republike Hrvatske.
Hrvatski obrambeni sustav, stvoren u Domovinskom ratu, do sada je uspješno izvršavao ovu zadaću kroz svoje kontinuirano prilagođavanje novim okolnostima i promjeni vanjskopolitičkog položaja Hrvatske.
Ulaskom u NATO kao sustav kolektivne obrane i sigurnosti Hrvatska je stekla trajni okvir za ostvarivanje svoje sigurnosti.
Nakon provedenih priprema 2011. godine uključili smo se u djelovanje Nordijske borbene skupine EU pod vodstvom Švedske, a intenzivirane su i pripreme za uključivanje u borbenu skupinu pod vodstvom Njemačke.
Oba koraka, ulazak u NATO i intenzivnije uključivanje u Europsku sigurnosnu i obrambenu politiku dokaz su da smo spremni aktivno sudjelovati u oblikovanju nove europske sigurnosne arhitekture.
To pred nas stavlja potrebu jače integracije svih sastavnica sustava nacionalne sigurnosti Republike Hrvatske.
Svjesni smo važnosti trajne stabilizacije našeg neposrednog susjedstva, ali i potrebe zajedničkog djelovanja Sjevernoatlantskog saveza i EU u stabilizaciji područja koja okružuju europski kontinent, kako se prijetnje ne bi prelile u Europu.
Upravo stoga pojačali smo hrvatsko djelovanje u međunarodnim operacijama potpore miru nakon 2007. godine.
Hrvatska u ovom trenutku sudjeluje u deset međunarodnih mirovnih operacija pod vodstvom Ujedinjenih naroda, NATO saveza i Europske unije, od kojih je najveće sudjelovanje u sklopu međunarodnih snaga ISAF-a u Afganistanu.
Ovo intenziviranje djelovanja Hrvatske na obrambenom području rezultat je i brojnih obrambenih reformi u protekle četiri godine.
Jedna od ključnih mjera na ovom području bio je prijelaz na potpunu profesionalizaciju sastava Oružanih snaga Republike Hrvatske.
Samo potpuno profesionalizirana vojska danas je sposobna ovladati složenim suvremenim borbenim sredstvima i sustavima njihove potpore.
Stoga će se u budućnosti Oružane snage Republike Hrvatske razvijati oslanjajući se na dragovoljnu popunu.
U tom smislu nastavit ćemo stvarati uvjete za podizanje životnog i profesionalnog standarda pripadnika Oružanih snaga, a prodajom stanova kojima je upravljalo Ministarstvo obrane osigurat će se sredstva za izgradnju novih stanova za djelatne vojne osobe.
Pored toga ubrzali smo i integraciju sustava vojnog obrazovanja s civilnim sveučilišnim obrazovnim sustavom, te daljnji razvoj vojnog školstva.
Istovremeno, nastavio se proces modernizacije Hrvatske vojske, pri čemu se u svim nabavama nastojao ostvariti i još jedan cilj - maksimalno angažiranje hrvatske vojne industrije.
Naposljetku valja istaknuti da je obrambeni sustav intenzivirao djelovanje na svim područjima pružanja različitih oblika pomoći civilnim institucijama - od pružanja pomoći u slučaju prirodnih i  ekoloških nesreća, u zadaćama traženja i spašavanja, medicinske evakuacije, te protupožarne borbe.
U sljedećem mandatu, hrvatski obrambeni sustav nastavit će svoj doprinos aktivnom djelovanju Hrvatske u okviru NATO-a
i Zajedničke sigurnosne i obrambene politike Europske unije
uz intenziviranje hrvatskog djelovanja u međunarodnim mirovnim operacijama čime se ostvaruju ključni ciljevi hrvatske vanjske i sigurnosne politike.
Nastavit ćemo održavati i podizati razinu obrambenih sposobnosti Hrvatske s ciljem ispunjavanja temeljne ustavne zadaće zaštite hrvatske suverenosti i neovisnosti.
Nastavit ćemo s ulaganjima u daljnju modernizaciju Hrvatske vojske, što uključuje i  izgradnju ophodnih brodova obalne straže u hrvatskim brodogradilištima.
Povećat ćemo razinu sposobnosti obrambenog sustava za intenzivnije sudjelovanje u neborbenim zadaćama pomoći civilnim organizacijama.
Povećat ćemo kvalitetu vojnog školstva, uz punu integraciju vojne izobrazbe s civilnim obrazovnim sustavom.
Hrvatska će postati aktivni sudionik Zajedničke vanjske i sigurnosne politike Europske unije, a hrvatski diplomati uključit će se u rad Europske službe za vanjsko djelovanje.
Osnažit ćemo kadrovsku prisutnost te proširiti postojeće aktivnosti u sklopu NATO-a.
U skladu s potrebama procesa tranzicije, razmotrit ćemo mogućnost smanjenja vojnog,  a jačanje civilnog doprinosa Hrvatske u Afganistanu.
3. Hrvati izvan Hrvatske
Trajnu brigu o dobrobiti Hrvata i njihovih zajednica izvan granica Hrvatske ne smatramo  isključivo  ustavnom  već  i  moralnom  obvezom  te  bitnom  odrednicom  politike  koju  vodimo.
S  ciljem  bolje  koordinacije  i  daljnjeg  iskoraka  u ovom području, izradili smo i usvojili Strategiju o odnosima Republike Hrvatske s Hrvatima  izvan  domovine.
U  proces  izrade  Strategije  uključili  smo  i  predstavnike hrvatskih zajednica u svijetu te su njihovi prijedlozi, potrebe i iskustvo uvaženi pri izradi ovog krovnog dokumenta.
Na osnovi Strategije donijeli smo i Zakon  o  odnosima  Republike  Hrvatske  s  Hrvatima  izvan  Republike  Hrvatske.
Ovime je po prvi puta osigurano postojanje jedinstvenog zakona kojim se uređuje odnose matične zemlje s Hrvatima koji žive izvan domovine.
Strategijom i Zakonom se na sustavan način promovira zajedništvo domovinske i iseljene Hrvatske te omogućuje očuvanje hrvatskog jezika i identiteta u svijetu.
Osnovat ćemo Središnji državni ured i Savjet Vlade RH, kao središnja tijela putem kojih bi se objedinila problematika odnosa RH i Hrvata izvan Hrvatske, kao što je predviđeno Zakonom.
Predviđa se također donošenje niza konkretnih mjera kojima bi se unaprijedila komunikacija, potakla daljnja gospodarska suradnja te ukazalo na goleme potencijale u odnosu domovinske i iseljene Hrvatske.
Usvajanjem Strategije i Zakona dodatno smo ojačali veze s dijelovima hrvatskog naroda van domovine te iseljeničkim zajednicama, čija prava i interes ustrajno podupiremo i jačamo.
Posebna i trajna briga posvećuje se ostvarivanju svih prava hrvatskog naroda kao jednog od triju konstitutivnih naroda u Bosni i Hercegovini.
Kontinuirano se provodi poseban program pomoći financiranja obrazovnih, kulturnih, znanstvenih i zdravstvenih programa i projekata hrvatskih udruga i institucija u Bosni i Hercegovini.
Proširena mreža sporazuma o pravima i zaštiti hrvatskih manjina, na osnovu kojih danas Hrvati, primjerice, imaju predstavnika u crnogorskom Parlamentu, u Republici Makedoniji u školama su osigurane prostorije za izvođenje nastave hrvatskog jezika, a u Srbiji su udžbenici prevedeni na hrvatski jezik za potrebe polaznika hrvatske nastave.
Dosljedna provedba sporazuma o zaštiti manjina jamčit će i daljnje poboljšanje položaja pripadnika hrvatskog naroda u susjednim zemljama.
Nastavljena je dugogodišnja praksa organiziranja tečajeva hrvatskog jezika za polaznike iz zemalja s brojnim hrvatskim iseljeništvom te stipendiranja za pripadnike hrvatskog naroda izvan RH.
Navedeni programi pridonose jačem približavanju hrvatskih iseljenika i njihovih potomaka s domovinom, te su mnogima bile i poticaj za dugotrajniji boravak odnosno trajno nastanjenje u Republici Hrvatskoj.
Jednakim intenzitetom, sve spomenute programe provodit ćemo i u idućem razdoblju, te nastaviti skrbiti, koliko god nam mogućnosti dopuštale, o svim Hrvatima izvan domovine i promovirati nove veze s hrvatskim iseljeništvom.
Zalagat ćemo se za očuvanje svih prava i pune konstitutivnosti hrvatskog naroda u Bosni i Hercegovini.
Posebnu pažnju posvetit ćemo statusu i dobrobiti hrvatskih manjina u susjednim zemljama.
Naš je cilj zajamčiti priznanje statusa nacionalne manjine Hrvatima u Republici Sloveniji i Republici Kosovo.
V Raznolikost županija, očuvan prostor, priroda i kulturna baština -  RAVNOMJERNO RAZVIJENA HRVATSKA
Održiv i konkurentan razvoj svih županija temelji se na uvažavanju razlika u njihovoj razvijenosti i specifičnosti njihovih gospodarskih prilika.
U  sljedećem ćemo  mandatu  još  intenzivnije  raditi  na  ujednačenom  razvoju  Republike Hrvatske s ciljem daljnjeg smanjivanja razlika u razvijenosti naših županija.
Ulaganja u infrastrukturu - prometnice, vodovode, mreže za prijenos električne energije, morske i riječne luke bitna su sastavnica ujednačavanja razvijenosti te ostaju naš prioritet i u nadolazećem mandatu.
Međutim, u Europskoj uniji u čije članstvo Hrvatska pristupa ujednačen razvoj znači i neprekidno poboljšavanje poduzetničke klime, jačanje investicijskog potencijala, poboljšanje obrazovanja, uklanjanje birokratskih zapreka ulaganjima i jačanje komparativnih prednosti svake županije koristeći njezine specifičnosti, ali i prednosti suvremene informacijske tehnologije.
U svrhu jačanja konkurentnosti svake hrvatske županije u sljedećem ćemo mandatu dodatno osnažiti cjelovitost regionalne politike na načelima partnerstva središnje i lokalne vlasti.
Ulaskom u Europsku uniju sve će ove politike i nastojanja dodatno biti osnažene značajnim sredstvima iz Kohezijskih fondova, Fonda za regionalni razvoj i Europskog socijalnog fonda.
Sredstva iz europskih fondova osigurat će dodatan zamašnjak ubrzanom i ravnomjernom razvoju hrvatskih krajeva i upravo je to bila jedna od temeljnih snaga koja nas je tijekom proteklih šest godina pregovora motivirala da ustrajemo i dovedeno pregovore do uspješnog kraja.
Hrvatska demokratska zajednica drži da je raznolikost hrvatskih županija, nadopunjavanje jadranskog i panonskog područja, nizinskih i brdsko-planinskih područja, hrvatsko bogatstvo i njezin kapital.
Naša kultura i jezik, očuvanje prirodne i kulturne baštine preduvjet su našeg uspješnog članstva u EU.
1. Zaštita okoliša  i  prostora
Održivi razvitak Republike Hrvatske moguć je jedino uz učinkovitu zaštitu i očuvanje prostora i okoliša.
Ciljevi  zaštite  okoliša  su  očuvanje  i  održivo  korištenje  prirodnih  resursa,
unapređivanje upravljanja okolišem,
integracija okoliša u druge sektore (turizam, energetiku, industriju, poljoprivredu, šumarstvo, rudarstvo i prostor),
uspostava cjelovitog sustava praćenja stanja okoliša i uključivanje javnosti u procese donošenja odluka o okolišu.
Stoga će Hrvatska demokratska zajednica usmjeriti razvoj države prema „zelenom gospodarstvu“ pokretanjem proizvodnje i investicijskog ciklusa u Hrvatskoj uglavnom utemeljenog na programima i zahtjevima zaštite okoliša tzv. ZELENI RAZVOJ.
Program  ZELENI  RAZVOJ  HRVATSKE  je  program  razvoja  proizvodnje  i zapošljavanja koji podrazumijeva ulaganja u izgradnju sustava gospodarenja otpadom, u zaštitu voda, u obnovljive izvore energije, zeleni promet, u ekološku poljoprivredu, u šumarstvo, održivi turizam, kao i energetski učinkovitu gradnju.
Provedba ovog Programa obavit će se u suradnji s nadležnim ministarstvima te ostalim institucijama.
Programom je predviđeno da velika ulaganja iz EU fondova u zaštitu okoliša ujedno budu ulaganja u tehnološki razvoj, unapređenje proizvodnje, povećanje zapošljavanja i konkurentnosti hrvatskog gospodarstva.
Program Zelenog razvoja Hrvatske daje posebni značaj znanstveno-razvojnim istraživanjima i transferu tehnologija.
On jamči konkurentnost hrvatskog gospodarstva na europskoj i svjetskoj razini.
Proteklih godina napravili smo velike pomake, modernizirali zakonodavstvo, uspostavili informacijski sustav u zaštiti okoliša, te pojačali uključenost javnosti i nevladinih udruga u zaštitu okoliša.
Pored novih propisa vezanih uz gospodarenje otpadom, u potpunosti je zabranjena uporaba tvari koje oštećuju ozonski sloj,
započeli su intenzivni radovi na obradi otpadnih voda i izgradnji kanalizacijskih sustava,
a poseban napredak napravljen je u upravljanju  posebnim kategorijama otpada.
Naš najveći izazov ostaje daljnje poboljšanje sustava gospodarenja otpadom.
Dovršit ćemo izgradnju tri započeta županijska centra za gospodarenje otpadom te započeti i do 2018. izgradit ćemo još trinaest novih županijskih i regionalnih centara za gospodarenje otpadom ukupne vrijednosti od oko 800 milijuna eura (od čega oko 500  milijuna iz EU fondova).
Sanirat ćemo i zatvoriti sva postojeća i ilegalna odlagališta otpada u Republici Hrvatskoj do kraja 2018. godine.
Bitna pretpostavka za održivi razvitak prostora Republike Hrvatske je kvalitetan sustav prostornog uređenja.
Zakonom o prostornom uređenju i gradnji propisana su pravila uređenja prostora s intencijom njegove zaštite i održivog gospodarenja, a osobito su propisane mjere kontrole i očuvanja obalnog i otočnog područja od neprimjerene izgradnje.
Doneseni su svi prostorni planovi županija, gradova i općina, te prostorni planovi područja posebnih obilježja (nacionalni parkovi, parkovi prirode i druga).
U sljedećem mandatu izradit ćemo novu Strategiju prostornog razvoja i Program prostornog uređenja Republike Hrvatske.
Izradit ćemo novi Akcijski plan za zaštitu Jadranskog mora, priobalja i otoka kako bismo dodatno ojačali održivo gospodarenje, očuvanje morskih eko-sustava od svih izvora onečišćenja i potakli razvoj gospodarskih djelatnosti, osobito turizma na ekološki održiv način.
Pojačat ćemo provedbu sustava prostornog uređenja Republike Hrvatske i ubrzati provedbu katastarskih izmjera.
Izrada nove katastarsko - geodetske izmjere i obnova zemljišnih knjiga investicija je, koja se s obzirom na višestrukost njezinih učinaka, najbrže vraća cjelokupnoj zajednici.
Nastavit ćemo s uvođenjem reda u prostoru kroz striktnu provedbu Zakona o postupanju s nezakonito izgrađenim zgradama.
Omogućit ćemo ozakonjenje i integraciju nezakonito izgrađenih zgrada u pravni sustav uvažavanjem prostornih, društvenih i gospodarskih zahtjeva.
I dalje ćemo poticati provedbu Zakona o subvencioniranju i državnom jamstvu stambenih kredita temeljem kojeg smo u 2011. godini subvencionirali kupnju oko 1.500  stanova te pokrenuli prodaju postojećih stanova i potaknuli izgradnju novih stanova.
U 2012. godini subvencionirat ćemo kupnju još oko 1.500 stanova.
U proteklih osam godina u programu POS-a izgrađeno je 4.647 stanova,
za stambeno zbrinjavanje stradalnika iz Domovinskog rata izgrađeno je 1.168 stanova te kupljeno 619,
dok je za stambeno zbrinjavanje bivših nositelja stanarskog prava izvan područja posebne državne skrbi kupljeno 1.409 stanova.
Nastavit ćemo program stambenog zbrinjavanja stradalnika Domovinskog rata izgradnjom stanova i obiteljskih kuća prema Zakonu o pravima hrvatskih branitelja iz Domovinskog rata i članova njihovih obitelji.
Nastavit ćemo izgradnju stanova u modificiranom programu POS-a na način da se kroz ovaj program grade stanovi za najam, kao i socijalni stanovi za najugroženije skupine stanovništva.
Izvršit će se valorizacija stambene štednje koja bi imala za posljedicu veću atraktivnost štednje kroz povoljnost kod otplate stambenih kredita s jedne strane a time i veću distribuciju financijskih sredstava štediša u stanogradnju s druge strane.
Nastavit ćemo provoditi mjere Nacionalne strategije koja ima za cilj osigurati pristupačnost građevina osobama s invaliditetom i osobama smanjene pokretljivosti.
U idućem razdoblju jedna od najvažnijih zadaća bit će provedba projekta ZELENOG GRADITELJSTVA - obnovom stanova i kuća u svrhu poboljšanja energetske učinkovitosti (izolirajuće fasade i prozori, učinkovito grijanje uz upotrebu obnovljivih izvora i sl.) uz povoljno kreditiranje, posebno vlasnika stanova i kuća.
2. Politika regionalnog razvoja
Cilj je naše politike regionalnog razvoja pridonijeti društveno-gospodarskom razvoju Republike Hrvatske, sukladno načelima održivog razvoja, te stvaranjem uvjeta koji će svim dijelovima zemlje omogućavati jačanje konkurentnosti i realizaciju vlastitih razvojnih potencijala.
Današnji izazovi regionalne konkurentnosti Republike Hrvatske slični su onima Europske unije.
Za uspostavu učinkovitog sustava upravljanja regionalnim razvojem potrebno je stimulirati rast, zaposlenost i inovacije te povećati socijalnu koheziju.
Upravo stoga u proteklom mandatu prvi puta je donesen Zakon i Strategija regionalnog razvoja koji uvodi novu, modernu praksu i instrumente, partnerstva središnje i lokalne države, regionalne razvojne agencije, strateške i programske dokumente.
Ovo jamči vođenje moderne i sveobuhvatne politike regionalnog razvoja uvažavajući posebnosti i stupanj razvoja hrvatskih regija, županija, te gradova i općina.
Ulaskom u Europsku uniju sve će ove politike i nastojanja dodatno biti osnažene značajnim sredstvima iz Kohezijskog fonda, Fonda za regionalni razvoj i Europskog socijalnog fonda.
Ustrojena su stoga partnerska vijeća triju statističkih NUTS regija - kojima je uvedena partnerska metoda rada u oblikovanju regionalne politike.
Naime, vijeća čine predstavnici središnje države, lokalne države, razvojnih agencija na nacionalnoj i lokalnoj razini, sektorskih komora, strukovnih i drugih udruga.
Potpomognuta područja Republike Hrvatske u proteklom mandatu zadržala su prava i povlastice koji im pripadaju temeljem posebnih zakona (Zakon o otocima, Zakon o PPDS-u, Zakon o brdsko-planinskim područjima).
U proteklom je razdoblju obnovljeno 2.886 obiteljskih kuća,
obnovljeno i izgrađeno 1.620 stanova,
te dodijeljeno 4.900 kompleta materijala za stambeno zbrinjavanje na područjima posebne državne skrbi za što je iz proračuna izdvojeno 1,3 milijarde kuna.
Pokretanjem brojnih višegodišnjih programa značajna sredstva uložena su u projekte komunalne i socijalne infrastrukture na razini županija, općina i gradova kojima se zadovoljavaju potrebe lokalne zajednice.
Ukupno je u razdoblju 2008 - 2011 godine realizirano 165 objekata socijalne (škole, vrtići, društveni i domovi kulture)
i 414 objekata komunalne infrastrukture (ceste, vodovodi, odvodnja) za što je iz državnog proračuna izdvojeno 2 milijarde kuna.
Otocima kao potpomognutom području osiguran je siguran i održiv razvoj ulaganjima od preko 5 milijardi kuna iz državnog proračuna u razdoblju 2008. - 2011. godine kroz brojne višegodišnje programe i projekte, subvencije i potpore.
U proteklom smo razdoblju izgradili 16 županijskih luka radi bolje povezanosti otoka,
15 poslovnih zona na otocima,
vodoopskrbne sustave i sustave odvodnje,
ceste,
sportske dvorane,
domove zdravlja.
Razvili smo projekt Hrvatski otočni proizvod putem kojeg je 70 proizvođača označilo 168 svojih proizvoda ovom prepoznatljivom oznakom izvornosti i kvalitete.
U novom ćemo mandatu nastaviti s uvođenjem novog sustava upravljanja i vođenja moderne politike regionalnog razvoja sukladno Zakonu i Strategiji.
Razvijat ćemo partnerske odnose s jedinicama lokalne i regionalne samouprave u planiranju i provedbi projekata regionalnog razvoja te ćemo voditi sustavnu i održivu politiku regionalnog razvoja, a posebnu brigu posvetit ćemo slabije razvijenim krajevima i otocima.
Nastavit  ćemo  izgradnju  prometne  i  energetske  infrastrukture  te  tako povezivati sve krajeve zemlje, nastavit ćemo s izgradnjom magistralnih vodovoda i plinovoda, gradit ćemo sustave zaštite od poplava.
Korištenjem Europskih strukturnih i Kohezijskog fonda značajno ćemo povećati mogućnosti ulaganja u razvoj svih hrvatskih krajeva.
Priprema projekata za financiranje iz europskih fondova naš je prioritet.
Europski fondovi omogućit će ulaganja u sve projekte regionalnog razvoja,
razvoj turizma
i poljoprivrede,
regionalnu i lokalnu infrastrukturu,
socijalne programe i programe koji pridonose socijalnoj uključenosti.
Jačat ćemo administrativne kapacitete na središnjoj i lokalnoj razini za pripremu i provedbu projekata za financiranje sredstvima europskih fondova.
Nastavit ćemo projekte izgradnje regionalnih, gradskih i općinskih vodoopskrbnih sustava pomoću sredstava fondova Europske unije u što ćemo ukupno uložiti oko 2,5 milijarde kuna od čega 60% iz EU strukturnih fondova, čime ćemo osigurati dovoljne količine kvalitetne pitke vode za sve stanovnike i različite gospodarske namjene.
Nastavit ćemo izgradnju sustava odvodnje otpadnih voda za sva naselja koja se nalaze u raznim fazama izgradnje te počinjemo gradnju i u svim drugim naseljima gdje ona nije započela, čime ćemo povećati priključenost na sustave javne odvodnje na 70% stanovništva.
U tu svrhu namjeravamo uložiti 5,4 milijarde kuna od čega je 70% iz strukturnih fondova EU, čime ćemo postići i očuvati dobro stanje voda i o vodi ovisnih ekosustava.
Posebnu brigu vodit ćemo o poboljšanju kvalitete života u ruralnim prostorima na način da ćemo jedinicama lokalne uprave i samouprave omogućiti razvoj projekata za unapređenje komunalne i društvene infrastrukture.
3. Turizam
Turizam je jedan od najvitalnijih dijelova hrvatskog gospodarstva, generator gospodarskog rasta i najvažniji hrvatski izvozni proizvod.
Još važnije je da postoji potencijal ove gospodarske grane u jačanju ponude turistički razvijenih prostora, ali i širenju i jačanju turizma na do sada turistički slabije iskorištena područja.
Proteklih je godina, unatoč svjetskoj gospodarskoj krizi, Hrvatska napravila iskorak u jačanju svog položaja na svjetskoj turističkoj karti.
Prema podacima Svjetske turističke organizacije (UNWTO), Hrvatska je 2009. godine prvi puta ostvarila više od dva posto udjela svih međunarodnih gostiju u Europi, što znači da je svaki pedeseti turist u Europi doputovao u Hrvatsku.
Uz spomenuto, na ljestvici konkurentnosti Hrvatska se, što se turizma tiče, u razdoblju od 2007. do 2009. godine popela za četiri mjesta (s 38. na 34. mjesto) i time pretekla neke od zemalja u regiji, ali i dio konkurenata na Sredozemlju.
U zadržavanju konkurentnosti Hrvatskoj je pridonijelo pravovremeno donošenje proaktivnih mjera, koje su Vlada RH i Ministarstvo turizma dogovorili u suradnji javnog i privatnog sektora, što se već ranijih godina pokazalo uspješnim modelom u pripremi sezone, ali i cjelokupne turističke godine.
Na međunarodnom tržištu Hrvatska će se i narednih godina pozicionirati kao kvalitetno odredište životnog stila, s posebnim naglaskom na ekološku očuvanost, te kao jedna od vodećih turističkih zemalja na Sredozemlju i buduća 28. članica Europske unije.
Cilj nam je u predstojećem razdoblju završiti proces restrukturiranja i privatizacije preostalog turističkog portfelja, te stvoriti pretpostavke za investitore u obnovi i revitalizaciji objekata i izgrađenih prostora i njihovo uključivanje u turističku ponudu (objekti kojima je nekad upravljao MORH i sl.).
Uz realizaciju projekata u okviru programa Brijuni Rivijera, ukupne vrijednosti preko 1 milijardu eura, ostvarit ćemo još deset  projekata  u vrijednosti preko 5 milijardi eura kojima će se na sličan način aktivirati državna imovina u sektoru turizma.
Donijet ćemo strategiju razvoja hrvatskog turizma za  desetogodišnje razdoblje.
Posebnu pažnju namjeravamo posvetiti suradnji s lokalnom samoupravom na realizaciji projekata u turističkim zonama prioritetno na turističkom zemljištu u vlasništvu Republike  Hrvatske  uvažavajući  ekološke,  demografske i druge standarde održivog razvitka.
Sudjelovat ćemo u pripremi projekata s lokalnim zajednicama i potencijalnim investitorima, a koji će se financirati iz strukturnih fondova Europske unije u izgradnji javne turističke infrastrukture.
Pored toga posebno ćemo razvijati programe poticanja razvoja malog i srednjeg poduzetništva u turizmu za izgradnju obiteljskih hotela i pansiona.
Poticat ćemo i programe selektivne turističke ponude u izgradnji i obnovi seoskih domaćinstava, objekata koji predstavljaju baštinu i kulturna dobra i objekata koji su namijenjeni mladima (hosteli).
Novim sustavom koncesija nastavit ćemo ostvarenje Strategije razvoja nautičkog turizma izgradnjom novih i kvalitetnijih luka nautičkog turizma.
Potaknut ćemo i razvoj medicinskog turizma.
4. Poljoprivreda, šumarstvo i  vodno bogatstvo
Gospodarska i općedruštvena kretanja u suvremenom svijetu posljednjih godina sve snažnije naglašavaju potrebu za proizvodnjom kvalitetne i zdrave hrane u čemu Hrvatska može imati značajnu ulogu.
Želimo razvijati kvalitetnu i konkurentnu poljoprivrednu proizvodnju koja će u najvećoj mogućoj mjeri zadovoljiti naše potrebe te na najbolji način iskoristiti prednosti zajedničkog europskog tržišta.
S tim ciljem proteklih smo godina učinili značajan iskorak u kreiranju nacionalne poljoprivredne proizvodnje.
Politikom potpora poljoprivrednoj proizvodnji, provedbom operativnih programa, potporama investicijskim ulaganjima u znatnoj mjeri podigli smo razinu proizvodnje u strateški najznačajnijim sektorima (žitarice, meso, mlijeko, voćarstvo i vinogradarstvo), kao i razinu tehničke opremljenosti naših poljoprivrednih subjekata.
Rezultat je proizvodnja koja sve više zadovoljava domaće potrebe.
Poduzeli smo niz reformskih procesa u poljoprivredi čime smo dostigli visoku razinu standarda europske zajednice u području poljoprivrede.
U institucionalnoj prilagodbi integrirani administrativno kontrolni sustav s pripadajućim ARKOD - om (evidencijom zemljišnih parcela na temelju digitalnih orto-foto karata) najznačajniji je dio, a vezano za reforme politika potpora u znatnoj mjeri morali su se prilagođavati i sami subjekti u poljoprivrednoj proizvodnji.
Tijekom pregovora za članstvo u EU, osigurali smo 800 milijuna eura potpore za hrvatsku poljoprivredu čime smo za 50% uvećali dosada dostupna vlastita sredstva.
Politikom poljoprivrednog zemljišta, a prije svega programima raspolaganja državnim poljoprivrednim zemljištem (550 000 ha) u znatnoj mjeri povećan je posjed obiteljskih poljoprivrednih gospodarstava.
U cilju zaštite interesa naših poljoprivrednika od nelojalne konkurencije osigurali smo zabranu kupovine poljoprivrednog zemljišta za strance u razdoblju od sedam godina nakon stupanja u članstvo s mogućnošću produljenja tog roka za još tri godine.
Sve to pridonijelo je da smo već sada u najvećoj mjeri pripremili naš poljoprivredni sektor i osigurali mu dobru perspektivu u Europskoj uniji.
Suvremena poljoprivreda u Hrvatskoj u budućnosti će se razvijati u skladu s donesenim strateškim Programom za ruralni razvoj, ali u okviru zajedničke poljoprivredne politike Europske unije i njezine tzv. financijske perspektive koja pruža značajna financijska sredstva za razvitak suvremene poljoprivrede i proizvodnje hrane.
Pritom ćemo osobitu brigu voditi o daljnjem jačanju konkurentnosti, očuvanju okoliša i krajolika, poboljšanju kvalitete života u ruralnim područjima, te diversifikaciji ruralnog gospodarstva.
Hrvatska poljoprivreda ulazi u novo razdoblje - doba suvremene tržišno usmjerene proizvodnje.
Poljoprivrednik postaje suvremeni poduzetnik, a njegov je razvoj i napredak od strateškog je značaja za razvoj Hrvatske.
U narednom razdoblju nastavljamo s politikom potpora poljoprivrednoj aktivnosti u vidu izravnih plaćanja, te ćemo je nastojati povećati u skladu s mogućnostima (omotnice za izravna plaćanja).
Nastavit ćemo daljnju modernizaciju poljoprivrednih gospodarstava, a prije svega obiteljskih poljoprivrednih gospodarstava potporama njihovim investicijskim ulaganjima.
Posebnu brigu vodit ćemo o poljoprivrednicima koji rade u područjima s otežanim uvjetima gospodarenja.
Posebnim programima poticat ćemo mlade ljude na poljoprivrednu proizvodnju, a poljoprivrednim gospodarstvima s članovima starije životne dobi omogućiti potpore za minimum socijalne sigurnosti.
Dodatno ćemo poticati poljoprivrednu proizvodnju s oznakom izvornosti, kvalitete i geografskog podrijetla.
Posebno ćemo poticati proizvodnje koje skrbe o okolišu i koriste komparativne prednosti nezagađenih područja Hrvatske, te proizvodnje koje skrbe o dobrobiti životinja i očuvanju izvornih i zaštićenih pasmina.
Nastavit ćemo proces okrupnjavanja poljoprivrednog zemljišta putem Agencije za poljoprivredno zemljište, te učiniti sve kako bi se što više obradive zemlje stavilo u funkciju poljoprivredne proizvodnje.
Pružit ćemo ekonomsku sigurnost poljoprivrednicima putem mjera tržno cjenovne politike što podrazumijeva uređenje tržišta najznačajnijih poljoprivredno prehrambenih proizvoda.
U ribarstvu obnovljena je ribolovna flota,
osnažene su ribolovne zadruge, kao preteče budućih organizacija proizvođača i nositelja tržišne politike u ribarstvu,
uvedeni su mehanizmi strukturne potpore u sektoru.
Usvojen je program izgradnje kopnene logistike i infrastrukture namijenjene ribarstvu.
Reforme u ribarskom sektoru nastaviti će se i dalje, uz posebni naglasak na socijalni i  ekonomski položaj ribara.
Kopnenu logistiku (ribarske luke i iskrcajna mjesta) uspostavit ćemo mehanizmima strukturne potpore Europske unije.
Šume i šumsko zemljište prekrivaju gotovo pola Hrvatske i predstavljaju iznimno nacionalno bogatstvo i komparativnu prednost, te vrijedan resurs i sirovinu domaće drvoprerađivačke  industrije.
Šumarstvo i drvna industrija tradicionalno su gospodarske djelatnosti Republike Hrvatske.
Učinkovito i odgovorno gospodarenje šumskim bogatstvom od nacionalnog je značaja u gospodarskom, socijalnom i kontekstu regionalnog razvoja i razvoja ruralnih područja države.
Nastavkom poticanja razvoja drvne industrije u novom mandatu ćemo još jače i snažnije provoditi administrativne i financijske mjere za unaprjeđenje šumarstva i povezanih gospodarskih djelatnosti.
Intenzivirat ćemo razminiranje šuma i šumskog zemljišta kako bi se trenutno nedostupne površine pod minama očistile i stavile u funkciju gospodarenja.
Nastavit ćemo restrukturiranje Hrvatskih šuma d.o.o. s ciljem što učinkovitijeg gospodarenja prirodnim resursom, ali povećanjem ekonomske efikasnosti poslovanja, te radne motiviranosti uposlenih.
Poticajnim mjerama pokrenut ćemo sadnju brzorastućih vrsta drva na površinama koje do sada nisu bile pod odgovarajućom šumskom vegetacijom čime će se steći uvjeti većeg energetskog korištenja biomase uz zapošljavanje u ruralnim područjima.
Republika Hrvatska po rezervama vode na petom je mjestu u Europi te 42. u svijetu, što predstavlja jednu od najvećih nacionalnih vrijednosti te iznimno važnu kompetitivnu prednost u širem međunarodnom kontekstu.
Naše stajalište o privatizaciji vodnih resursa i dalje je jasno - nema privatizacije vodnih resursa.
Odlučni smo u postizanju cjelovitog i usklađenog vodnog režima na čitavom državnom području te ćemo investirati u vodno gospodarstvo investirati 23,5 milijardi kuna.
Nastavit ćemo graditi akumulacije, retencije, obaloutvrde, nasipe i lateralne kanale na području cijele Republike Hrvatske u cilju zaštite od poplava u što ćemo ukupno uložiti 4,2 milijarde kuna, čime ćemo osigurati učinkovitu zaštitu od poplava na području cijele Republike Hrvatske.
Nastavit ćemo izgradnju sustava navodnjavanja te obnoviti i očistiti kanalsku mrežu na poljoprivrednim površinama u što ćemo uložiti 3,4 milijarde kuna, čime ćemo povećati navodnjavanje poljoprivredne površine na 60.000 ha te riješiti problem plavljenja poljoprivrednih površina.
Republika Hrvatska raspolaže velikim količinama pitke vode visoke kakvoće te planiramo izvoz vode u izvornom obliku na područja Sredozemlja i Arapskog poluotoka u vrijednosti 1,4 milijarde kuna.
Višenamjenski kanal Dunav-Sava je prioritetni investicijski projekt na području istočne Slavonije koji ćemo graditi putem koncesije radi velikog interesa domaćih i stranih ulagača u vrijednosti 6,5 milijardi kuna uz sufinanciranje EU fondova.
5.  Kultura i kulturna baština
Kultura je dio identiteta svakog naroda, posebnost koja oplemenjuje društvo u cjelini, a čuvanje kulturne baštine i poticanje suvremene umjetnosti temelj su razvoja društva.
Sektor kulture predstavlja 2,6% bruto nacionalnog proizvoda Europske unije, te upravo u tom smjeru u Republici Hrvatskoj povezujemo kulturu s gospodarstvom stvarajući hrvatsko gospodarstvo kulture.
Danas o očuvanju baštine skrbe i oni koji je gospodarski koriste.
Hrvatska će u 2013. godine postati članicom Europske unije, a hrvatski jezik službeni jezik EU.
Kao zajednica koja naglašava vrijednost bogatstva različitosti svojih  članica,  EU  pruža  brojne  mogućnosti  jačanja  nacionalnog  kulturnog identiteta.
Posebno smo svjesni uloge vjerskih zajednica te njihovog doprinosa u kulturi, znanosti i društvu, te ćemo u tom smislu nastavit s osiguranjem jednakopravnog položaja svih vjerskih zajednica.
Nastavit ćemo s obnovom sakralne baštine na teritoriju Republike Hrvatske.
Cilj nam je u predstojećem razdoblju snažno jačati sve aspekte kulturnog života i djelovanja u Republici Hrvatskoj, nastaviti ćemo s povezivanjem kulture i turizma, te stvoriti uvjete kako bismo se na što kvalitetniji način profilirali unutar EU kao nova članica iznimno bogate i snažne kulturne tradicije i identiteta.
Veliki  koraci  učinjeni  su  otvorenjem  Muzeja  suvremene  umjetnosti  u  Zagrebu
i otvorenjem Muzeja antičkog stakla u Zadru,
otvorili smo stalni postav u novouređenoj zgradi Galerije umjetnina koja je postala još jedan od simbol grada Splita.
U Krapini smo otvorili Muzej Krapinskih neandertalaca koji je u samo 9 mjeseci zabilježio više od 140.000 posjetitelja i time pridonio gospodarskom boljitku Krapine i cijelog kraja,
ali isto tako i u Iloku Muzej grada Iloka i Muzej na otvorenome - Dvor kneževa iločkih, zajedno sa obnovom dvorca obitelji Odescalchi što je privuklo brojne turiste u Ilok i tako pridonijelo gospodarstvu ratom razrušenog grada i kraja.
Usprkos teškoj gospodarskoj situaciji sustavno smo poticali kulturno stvaralaštvo i  zadržali kvalitetan sustav potpore samostalnim umjetnicima i to za njih gotovo 1400.
Pripremit ćemo novi zakon kako bi se poboljšalo i unaprijedilo postojeći sustav, kako bi se najboljima koji žive isključivo od svog umjetničkog rada omogućilo da dobiju adekvatan poticaj.
U svjetlu svega postignutog, u novom mandatu ćemo intenzivirati jačanje aktivne međunarodne kulturne suradnje s Europskom unijom u okviru programa Kultura 2007. - 2013.
Jačat ćemo bilateralnu i multilateralnu suradnju radi unapređenja sustava zaštite kulturnih dobara razmjenom iskustava, pratiti ćemo kretanja i nominirati projekte iz područja zaštite i očuvanja kulturne baštine u svrhu korištenja sredstava iz fondova EU, kroz što će se realizirati više stotina programa.
Jačanjem kriterija za unificiranost dokumentacije putem uspostave Registra kao jedinstvenog informacijskog sustava uz edukacijske programe, pridonijet ćemo kvaliteti prikupljenih i obnovljivih podataka važnih za zaštitu i očuvanje baštine te omogućiti investitorima i cjelokupnoj javnosti točan, ažuran i cjelovit pregled kulturnih dobara.
Nastavit ćemo sa provedbom Nacionalnog programa digitalizacije arhivske, knjižnične i muzejske građe.
Donošenjem Strategije očuvanja, zaštite i održivog gospodarskog korištenja kulturne baštine otvorili smo novo poglavlje u zaštiti spomenika kulture te ćemo revitalizirati ruralnu i tradicionalnu kulturu i staviti je u funkciju gospodarskog korištenja kulturne baštine.
Izrađen je i nominiran novi hrvatski prijedlog za UNESCO-ovu Listu svjetske baštine Sakralni sklop na ostacima Rimskog foruma u Zadru, te ćemo nastaviti s kandidaturama s tentativne liste materijalne i nematerijalne baštine na Listu svjetske baštine UNESCO-a.
Završit ćemo projekt Vukovar - Vučedol - Ilok,
urediti zgradu za Hrvatski povijesni muzej u Zagrebu,
dovršiti obnovu Dvora Veliki Tabor,
te obnovu i izgradnju manjih regionalnih muzeja diljem Hrvatske, u što ćemo uložiti više od 200 milijuna kuna.
U području arhiva planira se uređenje i opremanje novog prostora za Hrvatski državni arhiv u Kerestincu kako bi se osigurao prihvat 8.000 dužnih metara gradiva te će se u suradnji sa stvarateljima osigurati da 90% ovoga gradiva bude obrađeno i dostupno za korištenje u roku od godinu dana od preuzimanja.
Otvorit ćemo nove arhive i arhivska spremišta za što ćemo osigurati više od 100 milijuna kuna.
Daljnjim jačanjem profesionalizacije i profesionalne produkcije kazališne i glazbeno-scenske umjetnosti, kao nastavak projekta iz prethodnog razdoblja, rezultirat će dostupnošću kulture, dinamiziranjem kazališnog sustava i daljnjem povećanju broja kazališne publike kao i razvoju djelatnosti izvedbenih umjetnosti.
Nastavit ćemo s poticanjem izvrsnosti na svim našim nacionalnim festivalima i  manifestacijama te u redovnom programu.
Provedbom Zakona o zakladi Kultura nova unaprijedit će se položaj civilnog društva na području suvremene kulture i umjetnosti te osigurati stručna i financijska potpora od više milijuna kuna  organizacijama i programima civilnog društva.
Osigurali smo stabilne zakonske prilive Hrvatskog audiovizualnog centra uz sredstva državnog proračuna.
Povećanje ukupnih sredstava dovest će do povećanja razine sufinanciranja po pojedinom filmu i samim time do većeg broja realiziranih projekta.
Ciljana financijska potpora distribuciji, kinoprikazivaštvu i promidžbi rezultirat će povećanjem i očuvanjem raznovrsnosti kina i kino repertoara, većim brojem gledatelja i tržišnog udjela hrvatskih i europskih djela.
Kako bi se očuvala značajna književna i jezična dostignuća te održala i poboljšala postignuta razina kvalitete hrvatske knjige i kao umjetničkog djela i kao proizvoda kulturne industrije, ojačat ćemo sve segmente u knjižnom lancu - od autora i prevoditelja, preko izdavača i nakladnika, distribucijskog lanca, knjižara i knjižnica do čitatelja kao krajnjeg potrošača, te nastaviti razvijati sustav prava javne posudbe.
Nastavit ćemo daljnju potporu osnivanju narodnih knjižnica u svim općinama i gradovima za što ćemo osigurati više od 30 milijuna kuna.
Zaštićena i očuvana priroda osigurati će postojanost temeljnih vrijednosti i potencijala za daljnji razvitak Republike Hrvatske.
Očuvat ćemo postojeću biološku, krajobraznu i geološku raznolikost, vratiti dio izgubljenih svojti i staništa gdje je to moguće i opravdano, te razviti prikladan sustav za njihovo vrednovanje i očuvanje.
Daljnjim razvojem naših Nacionalnih parkova i Parkova prirode još više ćemo pridonijeti turističkoj ponudi Lijepe naše, te ćemo osigurati rast od 10% posjetitelja.
Pojačat ćemo edukativnu medijsku komponentu ne samo za djecu, nego i za drugu i treću životnu dob.
Naravno, sve to želimo napraviti poštujući punu neovisnost medija, kao i suvremenosti produkcijskih kvaliteta.
