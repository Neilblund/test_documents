Džiaugiamės atkurtąja Nepriklausomybe,
Lietuvos saugumą siejame su naryste NATO aljanse,
valstybės klestėjimą matome Europos Sąjungoje.
Tačiau tai suteiktos galimybės ir istorinis šansas jomis pasinaudoti.
Apsidairykime aplinkui ir išvysime daug nerimą keliančių dalykų valstybės valdyme  ekonomikoje, sveikatos apsaugoje, švietime ir moksle, teisinėje sistemoje ir teisėtvarkoje.
Ydos, įsišaknijusios visuomenės gyvenime  trukdys pasinaudoti Europos Sąjungos suteiktomis galimybėmis, priešins žmones, miestą ir kaimą, vers jaunimą ir vyresniojo amžiaus piliečius ieškoti uždarbio ir laimės svetur.
Darbo partijos tikslas – ne kritika.
Mūsų tikslas – įvardinti trūkumus ir bėdas, nustatyti ir suprasti jų atsiradimo priežastis, surasti realius būdus ir kelius joms pašalinti.
Mes įkūrėme Darbo partiją, nes mums rūpi valstybės likimas, jaudina žmonių vargai ir skausmai.
Mes kovosime su piktnaudžiavimais, asmeninių ir grupinių interesų tenkinimu, kurie vyksta visų mokesčių mokėtojų sąskaita, ir dėl to korupcijos vėžys taip giliai įsigriaužė į valstybės kūną, iškreipė žmonių santykius, pasėjo tarp mūsų abejingumą ir nejautrumą.
Todėl Darbo partija, į kurią atėjo šimtai ir tūkstančiai iš Jūsų tarpo, sako, kad atėjo laikas kokybiškai naujai politikai, naujai valstybės vadybai.
Pasitikėjimas valdžia ir pačia valstybe bus sugrąžintas tuomet, kai darbai ne tik nesiskirs nuo politikų žodžių, bet ir bus nuolat įsiklausoma į žmonių balsą, o jų rūpesčiai ir problemos taps realiais valdžios sprendimais.
Reikalinga ir dar viena sąlyga, kad pasitikėjimas valdžia kuo greičiau sugrįžtų – politikai ir valstybės tarnautojai privalo būti tarp žmonių, o nesijausti aukščiau jų.
Mus vadina ir vadins populistais, prieš mus buriasi ir bursis koalicijos, bus rengiamos provokacijos todėl, kad daugelį politikų ir valdininkų yra apėmusi paniška baimė prarasti postus ir kėdes, ir  kad gali būti atskleisti  jų nešvarūs darbai.
Darbo partijos strategija – ne griauti, o kurti.
Tačiau matome, kad daug ką teks rekonstruoti ir reformuoti.
Taigi, tikimės Lietuvos žmonių palaikymo.
Nenorime gyventi taip, kaip iki šiol.
Mes norime permainų, kurios keistų mūsų gyvenimą tik jo kokybės gerėjimo linkme.
SVARBIAUSIEJI MŪSŲ ĮSIPAREIGOJIMAI
Dirbdami Lietuvos Respublikos Seime būsime įpareigoti Jūsų pasitikėjimo.
Todėl visa mūsų veikla bus skirta tam, kad leidžiami įstatymai spręstų aktualiausias ekonominės ir socialinės pažangos problemas.
Mūsų svarbiausieji įsipareigojimai 2004 – 2008 metų Lietuvos Respublikos Seimo kadencijos laikotarpiu yra šie:
Valstybės valdyme
Valstybės vadyba yra viena svarbiausių visuomenės gyvenimo sričių, kurioje turi dirbti kompetentingi ir sąžiningi žmonės.
Darbo partija siekia sukurti modernią valstybės valdymo sistemą, kurioje vyrautų kiekvieno politiko ir valdininko atsakomybė už priimamus sprendimus.
Mes vadovaujamės nuostata, kad Tauta tai darbdavys.
Seimo nariai – Tautos išrinkti žmonės, o jų pareiga – sąžiningai ir kvalifikuotai  atlikti jiems pavestus darbus.
Siekdami šių tikslų numatome:
     Pakeisti valstybėje rinkimų sistemą:
visus Seimo narius rinkti vienmandatėse apygardose,
įvesti tiesioginius merų ir seniūnų rinkimus,
o savivaldybių tarybų narius rinkti pagal mišrią rinkimų sistemą.
      Priimti Seimo nario, mero, seniūno atšaukimo įstatymą.
      Priartinti valdžią prie žmonių, panaikinant apskritis, jų funkcijas perduodant savivaldybėms.
      Išplėsti savivaldybių ūkinį ir finansinį savarankiškumą.
      Seniūnijoms suteikti savarankiškos institucijos statusą su nuosavu biudžetu.
      Ugdyti pilietinę visuomenę.
Pakeisti referendumo įstatymą, sumažinant  referendumui surengti reikiamą parašų skaičių nuo 300.000 iki 200.000.
      Parengti Konstitucijos pataisą, kuria būtų sumažintas įstatymų leidybos iniciatyvos teisę turinčių piliečių skaičius nuo 50.000 iki 30.000, o jų teikiami įstatymų projektai negalėtų būti atmesti mažiau negu 2/3 balsų nuo bendro visų Seimo narių skaičiaus.
Ekonomikoje ir finansuose
Ekonomikos augimas negali būti savitikslis.
Negalima džiaugtis sparčiais ūkio kilimo tempais, kai nekyla darbuotojų pajamos ir negerėja žmonių gyvenimas.
Darbo partija tiki Lietuvos ekonomine ateitimi ir numato:
      Skatinti Lietuvos ekonominį augimą
ir mažinti jos ūkio atsilikimą nuo pirmaujančių Europos Sąjungos šalių.
      Parengti atnaujintą ilgalaikę ūkio plėtros ir regioninės politikos strategiją.
      Formuoti socialiai orientuotą rinkos ekonomiką, subalansuotą jos plėtrą ir užimtumą skatinančią politiką.
      Sustiprinti šalies ūkio konkurencinį potencialą, šiam tikslui efektyviai panaudojant Europos Sąjungos struktūrinių fondų lėšas.
      Užtikrinti valstybės turto privatizavimo skaidrumą,
sudaryti vienodas sąlygas visiems investuotojams.
      Skatinant investicijas, ypač „plyno lauko“ investicijas, supaprastinti ir racionalizuoti žemės įsigyjimo, jos paskirties pakeitimo ir statybų įforminimo procedūras.
      Ugdyti žmonių verslumą, kuris yra ekonomikos augimo pagrindas.
      Remti ir skatinti smulkųjį ir vidutinį verslą,
diferencijuoti mokesčius atsižvelgiant į įmonių dydį,
panaikinti verslą varžančius įstatymus ir poįstatyminius aktus,
teikti valstybės paramą naujai besikuriančioms įmonėms
ir skatinti jų skaičiaus augimą.
      Smulkų ir vidutinį verslą laikyti valstybės ekonomikos pagrindu ir visuomenės viduriniosios klasės formavimosi sąlyga.
      Įteisinti verslo asocijuotų struktūrų lygiavertį dalyvavimą rengiant įstatymus ir kitus teisės aktus, valdant fondus, skirtus verslo plėtros skatinimui, svarstant ir sprendžiant kitus aktualius ūkio ir verslo plėtros klausimus.
      Skatinti darbdavius sudaryti palankias sąlygas besimokančiam jaunimui atlikti gamybinę praktiką ir įgyti profesinius įgūdžius.
      Skatinti verslo plėtrą probleminiuose regionuose ir kaimo vietovėse.
      Mažinti regionų socialinio – ekonominio išsivystymo skirtumus.
      Nacionalinį biudžetą formuoti pagal programas, vadovaujantis strateginiais valstybės interesais.
      Suformuoti racionalią mokesčių mokėtojų ir kitų valstybės lėšų bei turto panaudojimo kontrolės ir viešumo sistemą.
      Didinti BVP dalies perskirstymą per nacionalinį biudžetą, šitaip stiprinant valstybės vaidmenį formuojant kryptingą ekonominę ir socialinę politiką.
      Sutvarkyti mokesčių sistemą, kad ji būtų konkurentiška su kitomis Europos Sąjungos šalimis.
Subalansuoti mokesčių naštą,
mažinti jų skaičių.
      Taikyti lengvatinius PVM tarifus būtiniausiems maisto produktams ir vaistams.
      Įdiegti antimonopolines priemones, užtikrinančias lygiavertes konkurencijos sąlygas.
      Pakeisti viešųjų pirkimų organizavimo tvarką nustatant, kad pasiūlymų pateikimas ir jų viešas paskelbimas, dalyvaujant suinteresuotiems verslo subjektams, būtų vykdomi tuo pačiu metu, visa tai fiksuojant techninėse laikmenose.
      Suformuoti kompensacijų mechanizmą būsto statybos ir renovacijos darbams, vykdomiems probleminiuose regionuose ir įsigyjant būstą jaunoms šeimoms.
      Priimti naujus,  taip pat patobulinti veikiančius įstatymus, skatinančius rizikos kapitalo fondų kūrimąsi Lietuvoje.
Apribojant šešėlinę ekonomiką
Tarptautinių ekspertų vertinimais šešėlinės ekonomikos apimtis Lietuvoje sudaro apie 9 mlrd. litų.
Jos apribojimas – tai papildomi ištekliai ekonomikos ir ūkio plėtrai bei žmonių gyvenimo kokybei gerinti.
Atsižvelgdama į šias aplinkybes, Darbo partija numato:
      Ženkliai sumažinti šešėlinės ekonomikos mastus.
      Keisti teisės aktus ir užtikrinti jų įgyvendinimą,
stiprinti prevenciją ir valdininkų atsakomybę,
eliminuoti interesų grupių įtaką įstatymų leidybai.
      Ženkliai sumažinti nelegalių prekių srautus, diegiant muitinėse informacinę sistemą, fiksuojančią prekių judėjimą bei stiprinant sienos apsaugą.
      Mažinti mokesčius ir keisti verslą varžančius teisės aktus, sukuriant realias paskatas atsisakyti nelegalaus verslo.
Kaime, žemės ūkyje, miškininkystėje
Kaimas yra tautos tradicijų ir dvasinės stiprybės pagrindas.
Žemės ūkio gamyba neturi užgožti žmogaus.
Jo problemos ir rūpesčiai yra aukščiau.
Atlyginimas žemdirbiams už darbą turi būti teisingas ir pagrįstas realiomis sąnaudomis.
Todėl Darbo partija numato:
      Paruošti valstybinę kaimo atgaivinimo programą.
      Užbaigti nuosavybės teisių į žemę ir miškus atkūrimą, išaiškinant piktnaudžiavimo ir vilkinimo atvejus.
Išmokėti kompensacijas už žemę.
      Sudaryti kuo palankiausias sąlygas kurtis kaimo vietovėse jaunimui,
remti jo pastangas imtis savarankiško žemės ūkio arba kitų alternatyvių verslų.
      Spręsti kaimo gyventojų, turinčių asmeninius ūkius iki 3 ha, socialines ir ekonomines problemas.
      Įstatymiškai sureguliuoti žemės ūkio gamintojų, perdirbėjų ir prekybininkų ekonominius santykius.
      Skatinti kooperacijos plėtrą kaime.
      Sukurti darnią žemės ūkio subjektų kreditavimo sistemą,
remti kredito unijas.
      Skatinti pienininkystės, gyvulininkystės ir augalininkystės vystymą, ūkių pajamingumą.
Siekti, kad pirmiausia kiltų kainos už parduodamą pieną ir artimiausiu metu jos būtų ne mažesnės kaip 65-70 centų už litrą.
      Gyvulininkystės ir augalininkystės produkcijos realizacijai geriau panaudoti esamas ir atverti naujas rinkas.
      Panaikinti grūdų supirkimo, taikant intervencines kainas, minimalaus kiekio nustatymą.
Miškų ūkio politikos srityse DP numato:
      Pasiekti, kad būtų vykdoma tausojanti miškininkystės politika.
      Didinti miškingumą, miško kultūrinę – rekreacinę vertę.
      Išlaikyti ir plėsti valstybinius miškus, kaip šalies gyventojų ekologinių, socialinių ir ekonominių interesų apsaugos garantą.
Aplinkosaugoje
Gamta ir žmogus, aplinka ir žmogaus veikla – tai neatsiejami dalykai.
Todėl būtina pasiekti, kad ūkio plėtra būtų vystoma nebloginant bendros aplinkos kokybės,
kad būtų užtikrinti darnaus vystymosi principai, derinant aplinkosauginius, ekonominius ir socialinius visuomenės tikslus.
 Atsižvelgdama į tai, Darbo partija numato:
      Parengti atmosferos taršos mažinimo programą, kuri užtikrintų ES reikalavimų oro kokybei įgyvendinimą.
      Ekonominėmis priemonėmis (mokesčių lengvatomis) skatinti ekologiškai švarių degalų ir biodegalų  gamybą ir naudojimą.
      Parengti geriamo vandens kokybės gerinimo strategiją.
      Nustatyti nuotekų valymo įrenginių statybos ir modernizavimo prioritetus,
plėsti lietaus paviršinių nuotekų valymą.
      Parengti tokią atliekų tvarkymo sistemą, kuri skatintų mažinti susidarančių atliekų kiekį, jų perdirbimą ir naudojimą energijai gauti.
      Sustiprinti aplinkosaugos valdymą,
užtikrinti efektyvų ES paramos lėšų įsisavinimą.
Socialinėje apsaugoje
Kiekvieną žmogų, sveiką ar pasiligojusį, jauną ar pagyvenusį valstybė turi matyti ir spręsti jo problemas bei skatinti savarankišką iniciatyvą.
Darbo partija realiai vertina Lietuvoje susiklosčiusią padėtį ir numato:
      Sumažinti gyventojams šildymo išlaidas už būsto šildymą iki 20 proc., atsižvelgiant į šeimos pajamų lygį.
      Vidutinę pensiją 2005 metais padidinti iki 480 Lt.
Pensininkams, gaunantiems ne didesnes kaip 480 litų pensijas, teikti arba materialinę paramą, arba kompensacijas, atsižvelgiant į gaunamą pensijos dydį.
Užtikrinti tolesnį pensijų didinimą iki 650 litų.
      Remti jaunas bei daugiavaikes šeimas.
      Šeimoms, kurių sutuoktinių  vidutinis amžius iki 45 metų, kompensuoti 100 proc. palūkanų  kredito būstui įsigyti.
      Didinti pašalpas tėvams, auginantiems vaikus.
      Tobulinti dalinių pensijų išmokų mechanizmą darbo netekusiems asmenims, kuriems iki senatvės pensinio amžiaus liko 3 – 5 metai.
      Mažinti 3 – 5 metais pensijinį amžių, gyvenantiems ir dirbantiems  probleminiuose regionuose.
      Minimalųjį gyvenimo lygį perskaičiuoti iki realiai tenkinančio žmogaus poreikius ir atitinkamai padidinti socialinę paramą.
      Didinti neapmokestinamųjų  pajamų minimumą nuo 290 iki 390 litų
ir minimalią mėnesinę algą nuo 500 iki 600 litų.
      Mažinti gyventojų  pajamų mokesčio dydį mažai uždirbantiems asmenims ir nustatyti tokius šio mokesčio tarifus:uždirbantiems iki 600 litų – 27 proc.uždirbantiems iki 1200 litų – 30 proc.
     Spartinti rublinių indėlių grąžinimą gyventojams.
Sveikatos apsaugoje
Ne visada ir ne visi žmonės gali džiaugtis savo sveikata.
Darbo partija supranta vieną opiausių Lietuvos problemų ir ją spręsdama numato:
      Didinti sveikatos apsaugos finansavimą.
      Tobulinti poliklinikų, ambulatorijų ir ligoninių veiklą
bei užtikrinti reikiamą medicinos paslaugų kokybę, teikiant prioritetą ligų profilaktikai.
      Užtikrinti sveikatos priežiūros prieinamumą visiems Lietuvos gyventojams, nepriklausomai nuo jų socialinės padėties ir gyvenamosios vietos.
      Gerinti ligonių aprūpinimą kokybiškais, efektyviais ir įperkamais vaistais.
      Peržiūrėti vaistų kompensavimo tvarką, didinant jų kompensavimo lygį pensininkams ir invalidams bei sergantiems kraujospūdžio, epilepsijos, parkinsono ir glaukomos ligomis.
      Užtikrinti visuotiną nemokamą stomatologinių ligų profilaktiką visiems ikimokyklinio ir mokyklinio amžiaus vaikams.
      Plėsti slaugos ir palaikomojo gydymo įstaigų tinklą.
      Pasiekti, kad vidutinis sveikatos priežiūros specialistų darbo užmokestis būtų ne mažesnis nei šalies vidutinis darbo užmokestis.
Švietimo ir mokslo srityje
Švietimas ir mokslas yra sritys be kurių visuomenėje neįmanoma jokia pažanga.
Darbo partija, tobulindama šią sritį numato:
      Modernizuoti švietimo ir mokslo sistemą,
derinti ją prie kintančių visuomenės poreikių.
Užtikrinti švietimo ir mokslo prieinamumą visiems visuomenės sluoksniams,
skatinti mokimąsi visą gyvenimą.
      Užtikrinti, kad visi vaikai lankytų mokyklą ir gautų vidurinį išsilavinimą.
      Socialiai remtinų šeimų vaikus neatlyginamai aprūpinti mokymosi priemonėmis, drabužiais ir maitinimu.
      Paspartinti mokyklų kompiuterizavimą
ir pastatų renovacijos programos įgyvendinimą.
2005 metais visas mokyklas prijungti prie interneto.
      Tobulinti papildomą vaikų ugdymą ir užimtumą, naudojant šiems reikalams mokyklų sales ir įvedant vaikų popamokinio užimtumo instruktorius.
      Siekiant įtvirtinti sveikos gyvensenos būdą, stiprinti prevenciją ir diegti priemones, kovojant su vaikų išnaudojimu, smurtu, alkoholio ir narkotikų vartojimu, šiam tikslui apjungiant valstybės institucijų, žiniasklaidos, mokslo ir visuomenės pastangas.
      Įvesti studijų užsienyje išlaidų kompensavimą, sudarant galimybę visoms vidurinėms mokykloms siųsti studijoms užsienyje kasmet po vieną gabiausią mokinį.
      Vykdyti ilgalaikes investicijas į fundamentalaus mokslo tyrimus.
      Skatinti aukštojo neuniversitetinio mokslo plėtrą regionuose.
      Didinti mokytojų, aukštųjų mokyklų dėstytojų ir mokslo darbuotojų atlyginimus.
      Vykdyti tokią valstybės politiką, kuri užtikrintų spartų  technologinių inovacijų diegimą, plėtojant  mokslo ir verslo  integraciją.
      Skatinti spartesnį Lietuvos įsijungimą į vieningą Europos mokslo ir studijų erdvę.
Kultūros srityje
Tik kultūringas ir išsilavinęs žmogus yra visavertis bendruomenės narys ir kūrėjas.
Darbo partija kultūros puoselėjimui Lietuvoje numato:
      Didinti kultūros įstaigų finansavimą,
siekti, kad įstatymai ir mokesčių sistema skatintų ūkio subjektus remti kultūrą ir švietimą.
      Parengti paramos menininkams teikimo tvarką.
      Skatinti profesionaliojo meno plėtrą.
      Užtikrinti lietuvių kalbos pirmenybę visose viešojo gyvenimo srityse,
ginti ją nuo svetimų kalbų invazijos.
      Stiprinti kultūros įstaigas kaime.
      Sustiprinti kultūros paveldo, kultūros vertybių eksploatavimo priežiūrą ir didinti finansavimą.
      Palaikyti bažnyčios pastangas stiprinant visuomenės dorovingumą bei ugdant dvasingumą.
Toleruoti visas valstybės įteisintas religines konfesijas.
Jaunimo politikoje
Valstybė visuomet savo ateitį sieja su jaunimu.
Darbo partija tiki Lietuvos jaunimu ir numato:
      Daugiau dėmesio skirti jaunimo pilietiniam ugdymui,
plačiau įtraukti jaunus žmones į valstybės valdymą, vietos savivaldą.
      Garantuoti jaunoms šeimoms lengvatinį ilgalaikį kreditavimą įsigyjant būstą.
      Sustiprinti jaunimo nusikalstamumo ir narkomanijos prevenciją.
      Įstatymiškai spręsti jaunimo užimtumo problemas.
      Skatinti jaunimo asocijuotų struktūrų kūrimąsi ir veiklą.
Informacinės visuomenės kūrime
Sparti ekonomikos pažanga neįmanoma be šiuolaikinių informacinių technologijų.
Darbo partija, skatindama valstybės pažangą, numato:
      Informacinės visuomenės plėtrą laikyti strateginiu valstybės uždaviniu,
o mokyklų, universitetų bei viešojo administravimo sektoriaus kompiuterizavimą – svarbiausiu prioritetu.
      Pasiekti, kad Lietuva iš žinias naudojančios visuomenės taptų žinias kuriančia valstybe.
      Diegti lietuvių kalbą informacinėse technologijose.
      Parengti elektroninės komercijos įstatymų bazę.
Teisėje ir teisėtvarkoje
Tvarka ir teisėtumas - esminės civilizuoto gyvenimo sąlygos.
Valdžia, kuri nepajėgia garantuoti savo paliepimų arba iš piliečių sutarčių kylančių pareigų  vykdymo, nebus demokratine valdžia.
Darbo partija gerindama padėtį teisėtvarkoje numato:
      Užtikrinti priimamų įstatymų  kokybę ir jų visuotinį vykdymą.
      Užtikrinti, kad Lietuva būtų tikra teisinė valstybė.
      Reformuoti Teismų įstatymą, įteisinant privalomą visuomenės atstovų dalyvavimą teisėjų Garbės teismo veikloje,
didinti teisėjų atsakomybę.
      Užtikrinti patikimą piliečių gyvybės, sveikatos ir nuosavybės apsaugą.
      Grąžinti savivaldybėms viešosios policijos tarnybą.
      Garantuoti policijos pareigūnams deramą atlyginimą, socialinį saugumą, sudaryti normalias darbo sąlygas.
      Pasiekti, kad kova su organizuotu nusikalstamumu vyktų lygiagrečiai su ją gimdančių priežasčių šalinimu.
      Stabdyti kontrabandą bei kyšininkavimą, griežtai baudžiant šios rūšies nusikaltėlius.
      Sustiprinti kovos su korupcija ir šešėline ekonomika prevenciją.
      Sugriežtinti įstatymus korumpuotų pareigūnų atžvilgiu.
Peržiūrėti senaties terminų taikymą šios rūšies nusikaltimams.
      Stiprinti teismų nepriklausomumą,
suaktyvinti visuomenės dalyvavimą teisėjų atrankos procese.
Nacionalinio saugumo ir užsienio politikos srityje
Kuriamasis darbas įmanomas tik saugioje ir apsaugotoje visuomenėje.
Darbo partija Lietuvos ateičiai ir jos saugumui numato:
      Kartu su NATO ir ES koordinuoti ir kontroliuoti bendradarbiavimo veiksmų programą.
      Užtikrinti gerus santykius su visomis valstybėmis,
didinti Lietuvos valstybės kaip tilto tarp Rytų ir Vakarų vaidmenį.
      Užtikrinti valstybės ekonominį saugumą.
