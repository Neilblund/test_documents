Latvijas Pirmās partijas un partijas "Latvijas Ceļš" vēlēšanu apvienība
priekšvēlēšanu programma
Mēs - Latvijas Pirmā partija, partija "Latvijas ceļš" un reģionālās partijas (RP) - esam apvienojuši spēkus, lai īstenotu attīstības modeli, kādu Latvijai nespēj piedāvāt neviena cita partija.
To īstenojot, mēs strauji panāksim ilgtspējīgu valsts attīstību,
kas nākamajos gados padarīs Latviju par Eiropas ekonomikas "tīģeri".
Ar LPP enerģiju, LC pieredzi un RP izpratni par reģioniem mēs 10 gadu laikā panāksim attīstītajām Rietumvalstīm līdzvērtīgu dzīves līmeni visā Latvijā.
Turpmāko četru gadu laikā mēs Latvijas iedzīvotājiem nodrošināsim vidējo algu 500 latus,
bet vidējo pensiju -200 latus.
Palielināsim ar nodokļiem neapliekamo minimumu līdz minimālās algas apmēriem.
Lai padarītu Latviju par reģiona finanšu un biznesa centru, turpināsim nodokļu samazināšanu, t.sk. iedzīvotāju ienākumu nodokli un PVN- līdz 15 % .
Zemi nodokļi atvērs durvis investīcijām.
Strauji attīstīsies ekonomika,
augs darba algas
un ieņēmumi valsts budžetā,
mazināsies ēnu ekonomikas īpatsvars.
Būvējot jaunas automaģistrāles un ceļus,
attīstot ostas un dzelzceļu,
izmantojot unikālo ģeogrāfisko stāvokli,
sekmēsim Latvijas pārtapšanu par reģiona galveno loģistikas un tranzīta mezglu.
Turpināsim attīstīt Rīgas lidostu,
izveidosim to par lielāko lidojumu centru Austrumeiropā.
Palielināsim pasažieru plūsmu līdz 10 miljoniem 2013. gadā un turpmāk - līdz 30 miljoniem,
veidojot Rīgu par starptautisku tūrisma un konferenču metropoli.
Septiņos gados pilnībā nomainīsim vilcienu parku,
pabeigsim dzelzceļa modernizāciju.
Augs sabiedriskā transporta loma, mazināsies sastrēgumi un kaitējums videi.
Ar ES fondu palīdzību un izmantojot modernas tehnoloģijas, stimulēsim Latvijā eksportu veicinošu ražošanu.
Rūpes par ģimeni kā sabiedrības pamatvērtību ir mūsu galvenā prioritāte.
Mēs panāksim māmiņu algu izmaksāšanu līdz bērna 3 gadu vecumam,
bezmaksas mācību grāmatas un ēdināšanu skolās.
Veidosim labklājības politiku tā, lai ģimenes saņemtu valsts atbalstu līdz bērna pilngadības sasniegšanai.
Palielinot finansējumu, nodrošināsim izglītību, kas sniedz dziļas un pieprasītas zināšanas, paver plašas karjeras iespējas
un veicina jaunatnes vēlmi dzīvot un strādāt Latvijā.
Īpaši atbalstīsim profesionālo izglītību reģionos.
Kvalitatīvu veselības aprūpi padarīsim pieejamu visiem.
Pensionāriem nodrošināsim daudz lielāku skaitu bezmaksas medikamentu.
Rūpēsimies, lai Eiropā pieprasītus medicīnas pakalpojumus varētu sniegt Latvijā, tādējādi piesaistot medicīnas nozarei ievērojamus līdzekļus.
Palielināsim finansējumu iekšlietām, uzlabojot drošību sabiedriskās vietās un uz ceļiem.
Īpaši aktivizēsim bezkompromisu cīņu pret narkotiku un nelegālā alkohola izplatību.
Rūpēsimies par jaunatni - brīvu no alkohola un narkotikām.
Izveidojot Sporta ministriju, izvirzīsim jauniešu sporta un kultūras aktualitātes valsts politikas līmenī.
Sadarbībā ar pašvaldībām turpināsim būvēt bērnudārzus, sporta laukumus un jaunatnes centrus.
Pabeigsim pašvaldību reformas.
Mainot valsts budžeta dalījumu, palielināsim pašvaldību rocību,
sekmējot teritoriju attīstību
un uzlabojot iedzīvotājiem sniegto pakalpojumu kvalitāti.
Novirzīsim būtisku ES fondu daļu mazāk attīstītajiem reģioniem,
īpašu atbalstu sniedzot Latgalei.
Turpināsim atbalstīt cīņu pret korupciju
un iestāsimies par ienākumu deklarēšanu tiem, kam ir ievērojami īpašumi un finanšu uzkrājumi.
Panāksim taisnīgu un ātru lietas izskatīšanu tiesu iestādēs.
Nodrošināsim taisnīgus valsts un pašvaldību iepirkumus, slēdzot līgumus ar tiem uzņēmējiem, kas godīgi maksā nodokļus.
Esam par atklātu, valsts interesēm atbilstošu ES struktūrfondu sadali un izmantošanu, tai skaitā - lauksaimniecības, mežsaimniecības un zivsaimniecības jomā.
Cīnīsimies par ātrāku lauku maksājumu izlīdzināšanu starp Latvijas un ES zemniekiem.
Sekmēsim jaunu nozaru attīstību laukos - īpaši biodegvielas ražošanu.
Stiprināsim latviešu valodu,
nacionālās kultūras vērtības
un tradīcijas,
atbalstot arī Latvijas mazākumtautību kultūru.
Investēsim kultūrvidē.
Turpināsim LPP iesākto dievnamu atjaunošanu.
Ticot, ka attīstība iespējama tikai vienotā valstī, veicināsim visu Latvijas iedzīvotāju sadarbību, savstarpēju cieņu un izpratni.
Stiprināsim Latvijas kā NATO valsts aizsardzības spējas.
Esam par konstruktīvām kaimiņattiecībām ar Krieviju,
panāksim abpusēji izdevīga robežlīguma parakstīšanu.
Panāksim, ka ES enerģētikas politikā tiks ņemtas vērā Latvijas intereses.
Ikviens mūsu solījums tiks izpildīts.
Tāpat kā tikuši izpildīti mūsu līdz šim dotie solījumi - atbalsts ģimenēm, māmiņu algas, lētās aviolīnijas, Latvijas dalība NATO un ES.
Laiki mainās, darbi paliek !
