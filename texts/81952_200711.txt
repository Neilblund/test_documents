Članovi Hrvatskog demokratskog saveza Slavonije i Baranje (HDSSB) utemeljuju svoju političku stranku radi zajedničkog djelovanja na načelima i u područjima istaknutih dokumentom:
P R O G R A M HRVATSKOG DEMOKRATSKOG SAVEZASLAVONIJE I BARANJE
Suočeni s problemom razvojnog zaostajanja Slavonije i Baranje, općim osiromašenjem i padom kvalitete življenja, odlaskom pretežito mlađih stručnjaka u razvijenije sredine,
Ocjenjujući da državni ustroj koji obilježava centralizacija i metropolizacija države uz marginalizaciju perifernih područja i neprikladan sustav lokalne i regionalne samouprave ne omogućavaju djelotvorno prevladavanje nezadovoljavajućeg stanja,
Držeći da postojeće stanje zahtijeva prevladavanje ograničenja i aktiviranje svih raspoloživih razvojnih potencijala,
s ciljem stvaranja uvjeta za svekoliki razvoj i poboljšanja kvalitete života u Slavoniji i Baranji i Republici Hrvatskoj u cjelini, osobito promicanjem novih ideja i programa utemeljenih na rezultatima znanosti i struke,
vođeni plemenitim i dobrim namjerama, spremni nezadovoljavajućem stanju suprotstaviti vlastito znanje i sposobnosti i preuzeti suodgovornost za razvoj i perspektive svoga zavičaja i time pomoći i drugim regijama radi postizanja općeg boljitka svih građana naše Domovine,
članovi Hrvatskog demokratskog saveza Slavonije i Baranje (HDSSB) utemeljuju svoju stranku radi zajedničkog djelovanja na načelima i u područjima zatrcanim ovim Programom
I.  RAZLOZI OSNIVANJA POLITIČKE STRANKE HRVATSKI DEMOKRATSKISAVEZ SLAVONIJE I BARANJE
Slavonija i Baranja, regija u Republici Hrvatskoj, nekada sinonim bogatstva, danas osiromašena sve više zaostaje u razvoju.
U uvjetima razvojnog raslojavanja hrvatskih regija, Slavonija i Baranja se svrstava u najnerazvijenije.
Uzrok tomu su ratne posljedice koje uvelike premašuju samo ratna stradanja te ratne izravne i neizravne štete kao i ratom uvjetovano zakašnjelo priključenje procesu gospodarskog prestrukturiranja i procesima pretvorbe i privatizacije trgovačkih društava.
To je pridonijelo slabljenju nositelja gospodarskih djelatnosti na području regije, a dijelom i njihovom gašenju.
Nastanak novih malih i srednjih poduzeća još uvijek ne može nadoknaditi posljedice ovog procesa.
Broj nezaposlenih, nemogućnosti otvaranja razvojnih perspektiva uvjetovao je odlazak pretežito mlađih stručnjaka u metropolu, središta razvijenijih regija ili izvan zemlje, što dodatno slabi razvojne resurse Slavonije i Baranje.
Ovakav razvoj kao i neke druge pojave omogućile su provođenje nepravedne i nemoralne privatizacije, jačanje kriminala i korupcije, legalizaciju nepravednih političkih i drugih privilegija, nepostojanje svrhovitog gospodarskog razvoja, što je imalo za posljedicu porast nezaposlenosti, pad društvenog standarda, nestanak srednjeg građanskog sloja i opće osiromašenje građana.
Ovom stanju pogodovalo je i izmještanje odlučivanja o razvoju ovoga područja izvan njega.
Riječ je o konceptu visokocentraliziranog upravljanja.
Centralizam, kao metoda ujednačavanja i otklanjanja različitosti, sredstvo je homogenizacije državnoga prostora.
U određenom vremenu, osobito u trenutku nastanka nove države ili onom ratnom, on je potreban i poželjan, ali u dužem vremenskom razdoblju on polučuje suprotne efekte, rađa otporima i djeluje dezintegracijski.
Pogotovo što centralizam prati i proces metropolizacije odnosno periferizacije i marginalizacije drugih područja izvan središta.
Postojeći sustav lokalne i područne samouprave nedostatno je snažan i neosposobljen da bitno utječe na promjenu stanja u pozitivnom smjeru.
Sustav vezanosti zastupnika u Hrvatskom saboru stranačkim stegama ne omogućava vjerodostojno zastupanje interesa područja s kojeg su izabrani u postupcima donošenja odluka od značaja za položaj i razvoj sredine u kojoj su birani.
Sve mjere poduzete temeljem različitih zakona i drugih propisa nisu zaustavile trend regionalnog razvojnog raslojavanja u Republici Hrvatskoj.
Štoviše, sva istraživanja ukazuju da se ono povećava.
Očito je da sustav, njegove institucije i instrumenti ne daju zadovoljavajuće odgovore na otvorena pitanja razvoja i nazadovanja, periferizacije i marginalizacije.
Unatoč tomu, posljednjih desetak godina regionalni razvojni pristup je bio politički ograničavan, a povremeno i diskreditiran.
Uzroci tome su prije svega političke prirode uvjetovani potrebom političke homogenizacije u procesu osamostaljenja i stvaranja države te Domovinskog rata koji je vremenski pratio ovaj proces.
Problemi neuravnoteženog regionalnog razvoja koji destabilizira sustav kao i standardi pristupanja europskim integracijama, zahtijevaju novi i drugačiji pristup i u odnosu na ova pitanja.
U oblikovanju nove razvojne strategije koja će u bitnome promijeniti nezadovoljavajuće stanje, nužno je prevladati ograničenja postojećeg sustava.
To zahtijeva aktiviranje svih potencijala koji su postojećim sustavom onemogućeni u djelovanju, ambicioznije i djelotvornije povezivanje znanja i prakse, znanosti, gospodarstva i politike.
Potrebno je stvoriti sustav koji omogućava samoorganizaciju umjesto centralističkog upravljanja „odozgo“, jer svaki građanin i svaki stanovnik ovoga područja raspolaže znanjima i sposobnostima čije ugrađivanje u zajedničku akciju pridonosi pokretanju kotača razvoja.
Toj svrsi treba služiti i Hrvatski demokratski savez Slavonije i Baranje kao politička stranka spremna da tomu da svoj doprinos.
II. CILJEVI HRVATSKOG DEMOKRATSKOG SAVEZA SLAVONIJE I BARANJE
Svrha slobodnog osnivanja političke stranke Hrvatski demokratski savez Slavonije i Baranje (HDSSB) kao izraza demokratskoga višestranačkog sustava kao vrednote ustavnog poretka Republike Hrvatske, je okupljanje, angažiranje i političko djelovanje građana u skladu s ciljevima utvrđenima ovim Programom, Statutom i programima svekolikog napretka regije Slavonije i Baranje, te oblikovanja i izražavanja političkih, socijalnih, gospodarskih, nacionalnih, kulturnih, obrazovnih i ekoloških uvjerenja i ciljeva te drugih interesa ovoga područja, unutar Republike Hrvatske, s ciljem povećanja kvalitete življenja na području Slavonije i Baranje.
Ciljeve svoga političkog djelovanja stranka izražava poticanjem, potporom i poduzimanjem aktivnosti kojima se osigurava:policentričan, ravnomjeran, skladan i održivi razvoj Republike Hrvatske te oblikovanje i provođenje politike regionalnog razvoja kojom se to ostvaruje,
aktiviranje vlastitih razvojnih potencijala u pokretanju razvoja koji otvara perspektive osobito mladim naraštajima, zaustavlja iseljavanje, osobito stručne radne snage,
povećanje poduzetničke aktivnosti
i smanjivanje nezaposlenosti,
jačanje demokratskih oblika sudjelovanja građana u oblikovanju razvojne politike i odlučivanju o uvjetima vlastitog življenja,
povezivanje i suradnja s drugim političkim strankama u Republici Hrvatskoj u izgradnji građanskog (civilnog) društva kao čimbenika demokratizacije i razvoja,
jačanje lokalne i regionalne samouprave,
decentralizacija državnih nadležnosti od lokalnog i regionalnog interesa koji primjenom načela podrednosti (supsidijarnosti) pripadaju jedinicama lokalne i regionalne samouprave te pripadajućih financijskih sredstava za njihovo izvršavanje,
reforma upravnoteritorijalnog ustrojstva usmjerena stvaranju jedinica lokalne i regionalne samouprave sposobnih za preuzimanje decentraliziranih funkcija i osobito zadaća regionalnog razvoja,
racionalizacija i modernizacija uprave radi osuvremenjivanje njezina djelovanja, povećanja djelotvornosti i smanjenja troškova,
uključivanje hrvatskih regija u procese jačanja prekogranične suradnje i europskih integracija,
promicanje vrednota povijesne, kulturne i vjerske baštine Slavonije i Baranje i regionalnog identiteta.
III.TEMELJNA OBILJEŽJA I USMJERENJA HRVATSKOG DEMOKRATSKOG SAVEZA SLAVONIJE I BARANJE
Hrvatski demokratski savez Slavonije i Baranje (HDSSB) utemeljuje i provodi svoju djelatnost na moralnim, etičkim i socijalnim vrijednostima i najvišim vrednotama ustavnog poretka Republike Hrvatske kao polaznoj osnovici izgradnje i funkcioniranja društvene zajednice i njezinih institucijskih oblika.
Hrvatski demokratski savez Slavonije i Baranje (HDSSB) politička je stranka, koju u bitnome obilježavaju sljedeće značajke i usmjerenja:Regionalna Hrvatski demokratski savez Slavonije i Baranje (HDSSB) je politička stranka građana demokratskog usmjerenja koja promiče i zastupa razvojne interese regije Slavonije i Baranje kao društvene cjeline u sklopu Republike Hrvatske i zahtjeve njenog stanovništva za povećanjem kvalitete življenja na ovom području.
Ona se temelji na shvaćanju da su regionalne razlike Hrvatske njezina razvojna prednost pa, stoga, cilj upravljanja prostorom treba biti optimalan razvoj svakog područja koji se oslanja na njegove razvojne potencijale.
Resursi i novostvorena vrijednost na području regije trebaju biti korišteni prvenstveno na dobrobit njezinog stanovništva, za potrebe njezinog razvoja i podizanja kvalitete života.
Neprihvatljivo je pretvaranje ovih vrijednosti u sirovinsku osnovicu razvoja drugih područja unutar i izvan zemlje.
To ne isključuje međuregionalnu solidarnost unutar države kao nužan preduvjet njezinog uravnoteženog regionalnog razvitka.
Stanovništvo ovoga područja mora imati mogućnost sudjelovanja u odlučivanju o bitnim pitanjima njegovog razvoja od presudnog značenja za kvalitetu njihova života.
Neprihvatljivo je da se o tim pitanjima odlučuje izvan i mimo građana i samoupravnih institucija regije na koju se odnosi.
Regiju Slavoniju i Baranju, kao svoj zavičaj, Hrvatski demokratski savez Slavonije i Baranje (HDSSB), razumije samo kao dio domovine Hrvatske.
Nacionalna
Hrvatski demokratski savez Slavonije i Baranje (HDSSB) je politička stranka nacionalnog usmjerenja.
Ona interes cjelovite Hrvatske pretpostavlja političkim i svim drugim partikularizmima.
Domovina Hrvatska u prostornom, nacionalnom i kulturnom smislu temeljna je vrijednost njenog djelovanja.
Njena regionalna usmjerenost sastavni je dio nacionalnog interesa Republike Hrvatske koji se izražava u spoznaji da regionalno neuravnoteženi razvitak otežava homogenizaciju prostora pa aktivnosti usmjerene smanjivanju postojećih značajnih razlika u razvoju snaže gospodarsku i društvenu koheziju kao preduvjeta uravnoteženog razvoja i stabilnosti svakog društva.
Republika Hrvatska jedinstvena je i nedjeljiva država.
Hrvatskom demokratskom savezu Slavonije i Baranje (HDSSB) je stran svaki regionalistički nacionalizam koji bi bio usmjeren prema dezintegraciji Hrvatske kao države i nacije.
Hrvatski demokratski savez Slavonije i Baranje (HDSSB) je protiv koncepta federalizacije Republike Hrvatske i autonomaštva.
Proeuropska
Hrvatski demokratski savez Slavonije i Baranje (HDSSB) je politička stranka europskog usmjerenja koja se zalaže za primjereniji i samostalni pristup Republike Hrvatske Europskoj uniji.
Hrvatski demokratski savez Slavonije i Baranje (HDSSB) potiče i podupire euroregionalnu i prekograničnu suradnju s ciljem uspostavljanja i razvoja međusobnih odnosa stanovništva i institucija kao pretpostavke boljeg poznavanja, razumijevanja, suradnje i prijateljstva,
potpunije zaštite nacionalnih manjina,
stvaranja uvjeta za uspješniji protok iskustava i znanja i njihovu primjenu na dobrobit razvitka ukupnog područja,
oblikovanja koncepta održivog razvitka korištenjem zajedničkih i posebnih materijalnih resursa uz očuvanje vrijednosti prirodnih dobara i zaštitu okoliša,
utvrđivanja zajedničkih razvojnih interesa te poticanja i pospješivanja ostvarivanja međudržavnih i regionalnih projekata kao i razvitka međusobnih gospodarskih odnosa u zajedničkom razvoju.
Demokratska
Hrvatski demokratski savez Slavonije i Baranje (HDSSB) politička je stranka, osnovana kao izraz demokratskoga višestranačkog sustava Republike Hrvatske, kao vrednote ustavnog poretka Republike Hrvatske.
Demokratsko obilježje potvrđuje svojim demokratskim programom, demokratskim ustrojstvom i načinom djelovanja.
Svoju demokratsku usmjerenost Hrvatski demokratski savez Slavonije i Baranje (HDSSB) izražava zalaganjem za jačanje pravne i socijalne države,
zaštitu ljudskih i manjinskih prava,
te razvoj lokalne i regionalne samouprave u sustavu demokratski konstituirane vlasti zasnovane na pravu građana da odlučuju o uvjetima vlastitog življenja.
Čovjek, njegovi interesi i potrebe izvorište su i smisao ustrojavanja i djelovanja vlasti na svim razinama društvenog organiziranja.
Ustavom utvrđene slobode i prava čovjeka i građanina temelj su konstituiranja demokratskog političkog sustava.
Nacionalna država politički je prostor unutar kojega se ostvaruje i jamči vladavina osobne slobode, građanske jednakosti i društvene pravednosti,
te se sukladno tome oblikuje i sustav lokalne i regionalne samouprave.
IV.PODRUČJA DJELOVANJA HRVATSKOG DEMOKRATSKOG SAVEZA SLAVONIJE I BARANJE
Gospodarska politika
Naglašavajući da je razvoj gospodarstva pretpostavka uklanjanja nagomilanih problema i podizanja razine kvalitete življenja, Hrvatski demokratski savez Slavonije i Baranje (HDSSB) se zalaže za:
gospodarsku politiku socijalnotržišnog gospodarstva,
politiku regionalnog gospodarskog razvoja posebice područja od posebne državne skrbi i nerazvijenih područja regije,
politiku otvaranja novih radnih mjesta i zapošljavanja,
propitivanje postupka pretvorbe i privatizacije trgovačkih društava,
podizanje razine poduzetničke klime i pogodovanje novim poduzetničkim poduhvatima,
politiku osnivanja i razvoja malih i srednjih poduzeća sa sjedištem na području regije,
razvoj gospodarstva temeljenog na znanju,
podizanje razine konkurentnosti regionalnog gospodarstva,
stvaranje povoljnih uvjeta za ulaganje novog kapitala u regiju,
izgradnju pouzdanog sustava zemljišnoknjižnih evidencija vlasništva nad nekretninama i drugim stvarnim pravima kao elementa sigurnosti investitora o ulaganju kapitala,
politiku racionalnog gospodarenja poljoprivrednim zemljištem te s tim povezane projekte osposobljavanja poljoprivrednog zemljišta za visokoproduktivnu i ekonomski isplativu proizvodnju, što uključuje i njegovo melioracijsko uređenje,
razvojnu politiku poljoprivrede kao dijela proizvodnog ciklusa proizvodnje hrane a ne sirovina,
politiku modernizacije seoskih gospodarstava i njihovog osposobljavanja za visokoproduktivnu i kvalitetnu proizvodnju radi podizanja njihove konkurentnosti na domaćem i svjetskom tržištu,
gospodarskosocijalnu zaštitu seljaka u odnosima seljak država u slučaju otkupa i plaćanja poljoprivrednih proizvoda,
valorizaciju turističkih potencijala regije i razvoj ruralnog, zdravstvenog, vjerskog i drugih oblika kontinentalnog turizma,
reformu poreznog sustava u funkciji razvoja gospodarstva i poticanja poduzetništva u regiji,
propitivanje i redefiniranje sustava poticaja u gospodarstvu,
a osobito u poljoprivredi,
interesno povezivanje proizvođača u oblikovanju zaokružene i kvalitetne ponude kako na domaćem tako i na svjetskom tržištu,
politiku integracije hrvatskog gospodarstva na regionalnoj i državnoj razini u globalne integracijske procese,
izgradnju potrebne gospodarske infrastrukture (prometnica, komunikacija i dr.).
Socijalna sigurnost i socijalna politika
Usmjeren izgradnji Republike Hrvatske kao socijalne države, Hrvatski demokratski savez Slavonije i Baranje (HDSSB) se zalaže za:oblikovanje politike osiguranja egzistencijalnog minimuma svakog građanina,
dogradnju sustava socijalnog zbrinjavanja građana,
osobitu zaštitu obitelji, materinstva, djece i mladeži,
zaštitu prava hrvatskih branitelja i njihovih obitelji,
posebnu skrb o invalidnim osobama,
reformu zdravstvenog sustava,
reformu mirovinskog sustava,
razvoj socijalnog partnerstva kao najprimjereniju politiku dijaloga između udruga poslodavaca, posloprimaca i vlasti,
socijalni dijalog radi boljeg i djelotvornijeg usklađivanja općih i pojedinačnih interesa.
Obrazovanje i znanost
U funkciji podizanja razine obrazovanosti stanovništva na području regije i razvoja znanosti kao poluge razvoja, Hrvatski demokratski savez Slavonije i Baranje (HDSSB) se zalaže za:
jednakopravni  pristup  osoba  svim  obrazovnim  institucijama,
otvorenost  i  kompatibilnost  sustava  odgoja  i  naobrazbe  spram  europskih  standarda  i  iskustava;
osiguranje  uvjeta  za  kvalitetno  obrazovanje  na  svim  stupnjevima,
stvaranje  uvjeta  za  razvoj  darovitih  učenika  i  studenata,
razvoj  Sveučilišta  i  veleučilišta  prema  najboljim  europskim  standardima, kao  žarišta  znanja  primjenjivog  razvojem  akademskog  poduzetništva,
razvoj  znanstvenih  institucija  kao  središta  izvrsnosti  i  izvorišta  znanja  primjenjivog  u  oblikovanju  strategije  razvoja  regije.
Kultura
U području kulture, Hrvatski demokratski savez Slavonije i Baranje (HDSSB) se zalaže za:razvoj svih oblika kulture i kulturnog djelovanja,
razvoj kulturnih institucija na području regije državnog i regionalnog značenja,
očuvanje kulturnog i nacionalnog identiteta u procesima globalizacije,
promicanje i razvoj regionalnog srednjoeuropskog kulturnog identiteta Slavonije i Baranje kao sastavnice hrvatske kulture,
zaštitu i promicanje kulturne baštine.
Šport
Hrvatski demokratski savez Slavonije i Baranje (HDSSB) se zalaže za stvaranje organizacijskih i materijalnih uvjeta za:razvoj športa i uspješno djelovanje organizatora športskih djelatnosti,
podizanje opće tjelesne, zdravstvene i športske kulture građana a osobito djece i mladeži,
razvoj vrhunskih športaša te postizanje vrhunskih športskih rezultata,
izgradnju športske infrastrukture, a posebice kapitalnih objekata, po europskim standardima kao temeljnog preduvjeta organiziranja velikih športskih priredbi.
Zaštita okoliša
Svjestan da je prirodni okoliš uvjet opstanka ljudske civilizacije, Hrvatski demokratski savez Slavonije i Baranje (HDSSB) se zalaže za:razvijanje  svijesti  o  potrebi  zaštite  okoliša  i  promicanje  potrebe  zaštite  okoliša,
očuvanje  ekološkog  sklada  i  stabilnosti  te  kakvoće  žive  i  nežive  prirode,
racionalno  korištenje  prirode  i  njenih  dobara,  zaštitu  prirodnih  bogatstava  i  optimalno  upravljanje  pojedinim  dijelovima  okoliša,  a  posebice  zaštićenim  dijelovima  prirode,
očuvanje  vrijednosti  prirodnih  izvora,
poticanje  korištenja  obnovljivih  prirodnih  izvora  i  energije  i  racionalno  korištenje  prirodnih  izvora  i  energije  na  najpovoljniji  način  za  okoliš.
unaprjeđenje  stanja  okoliša  kao  osnovnog  uvjeta  zdravog  i  održivog  razvoja,  sprječavanje  onečišćenja  i  saniranje  oštećenih  dijelova  okoliša  radi  promicanja  kvalitete  življenja  i  zdravlja  ljudi,
očuvanje  i  obnavljanje  kulturnih  i  estetskih  vrijednosti  krajolika.
Informacijski i komunikacijski sustav
Držeći da je ubrzani razvitak informacijskog i komunikacijskog sustava zasnovanog na informatičkoj tehnologiji preduvjet napretka u svim područjima društvenog života i rada, Hrvatski demokratski savez Slavonije i Baranje (HDSSB) se zalaže za:
izgradnju  informacijskog  i  komunikacijskog  sustava  koji  će  osigurati  pravovremeni pritok i protok informacija značajnih za ostvarenje funkcije upravljanja  regionalnim  razvojem  u  svim  njenim  fazama,
oblikovanje  i  izgradnju  koncepta  e-gospodarstva  i  e-governmenta  na  području  Slavonije  i  Baranje,
povezivanje  stručnjaka  i  stručnih  institucija  u  oblikovanju  i  razvoju  informatičkog  i  protočnog  komunikacijskog  sustava,
izgradnju  referalne  regionalne  informatičke  agencije,
razvitak i  primjenu  informacijske  i  informatičke  tehnologije  u  svim  djelatnostima.
V. REGIONALNA RAZVOJNA POLITIKA I REGIONALNA SAMOUPRAVA
Polazeći od spoznaje da je regija povoljan teritorijalan okvir oblikovanja razvojne politike, a regionalna razvojna politika kojom se osigurava uravnoteženi razvitak cjelokupnog državnog područja bitan element prevladavanja zaostajanja Slavonije i Baranje i drugih perifernih područja, Hrvatski demokratski savez Slavonije i Baranje (HDSSB) ističe:
• značenje regionalizacije i regionalne razvojne politike
Regija je optimalna teritorijalna razina na kojoj se konzistentnije uspostavljaju zakonitosti razvitka i uočavaju interakcije i gdje se lakše uspostavlja zajedništvo koje se na višim razinama uopćava, a na nižim gubi.
S toga se teritorijalnog okvira omogućava održavanje razvojne ravnoteže i uspješnost kontakata općih i pojedinačnih interesa.
Regionalni okvir je prikladna forma za uspješno povezivanje društvenoga, gospodarskog i prostornog planiranja, te odgovarajući planski i razvojni okvir za javne službe u području obrazovanja, športa, prometa, zapošljavanja i dr.
Brojna znanstvena istraživanja i praksa razvijenih fleksibilnih gospodarstava potvrđuju da je korištenje regionalnih razvojnih resursa valjana osnovica nacionalnih strategija razvoja, rasta zaposlenosti i blagostanja.
Republika Hrvatska je mala zemlja što zahtijeva mobilizaciju svih nacionalnih resursa s ciljem postizanja nacionalne konkurentnosti i blagostanja u zemlji.
U tom sklopu neophodno je omogućiti razvoj svih regija te smanjiti regionalnu neravnotežu.
Uloga regionalne razvojne politike je u tome da omogući svim regijama da ostvare svoj potencijal i iskoriste mogućnosti za svoj održiv razvoj.
Regionalizacija stimulira ekonomski razvoj čineći regionalne vlasti odgovornima za stvaranje odgovarajuće poduzetničke klime za pokretanje novih poslova u regiji i porast nedostajućih financijskih sredstava namijenjenih razvoju.
Regionalizacija pridonosi većoj ekonomskoj učinkovitosti na način koji odražava želje lokalnog stanovništva njihovim uključivanjem u mehanizam pripreme i provedbe razvojnih programa te jačanjem duha suradnje u tom procesu.
Regionalizacija revitalizira gospodarski i kulturalni život regije i time sprječava odliv intelektualne elite u metropolu i druge razvijenije sredine.
Upravo stoga regionalizacija je proces promoviran, potican i podržavan od strane europskih institucija koje vode proces europske integracije, dio je strategije pristupanja Europskoj uniji odnosno pretpostavka korištenja njezinih sredstava koncentriranih u njezinim fondovima.
• značenje procesa decentralizacije
Lokalna i regionalna samouprava bolje razumije potrebe ljudi od centralizirane države.
Stoga se sukladno načelu podrednosti (supsidijarnosti) kao jednom od temeljnih načela konstituiranja nove Europe, obavljanje određenih poslova povjerava onoj najnižoj razini vlasti najbližoj građanima koja je to u stanju djelotvorno i ekonomično izvršavati, odnosno gdje će se raspoloživi resursi koristiti najučinkovitije i najekonomičnije te najbolje upravljati javnim službama na dobrobit građana.
Ovo načelo temeljni je pokretački motiv i u procesu regionalizacije.
Decentralizirano upravljanje promovira sudjelovanje građana u upravljanju, bolje prepoznaje njihove potrebe i u stanju je bolje pronaći njima prihvatljiva rješenja, u mogućnosti je prilagoditi njihovo zadovoljenje lokalnim uvjetima i djelotvornije je u obavljanju službi kojima se te potrebe zadovoljavaju.
Decentralizacija se osobito nameće i kao cilj i kao sredstvo razvojne, a posebno regionalne razvojne politike.
Tempo decentralizacije ovisi o razini razvijenosti i sposobnosti pojedinih područja da barem djelomično preuzmu upravljanje svojim razvojem.
• razvoj regionalne samouprave
Mogućnost, ali i uspjeh decentralizacije odnosno prijenosa nadležnosti na nižu razinu ovisi o sposobnosti jedinica te razine da djelotvorno izvršavaju povjerena ovlaštenja, prvenstveno ovisi o fiskalnom kapacitetu tih jedinica, te o raspoloživim ljudskim i materijalnim resursima.
Postojeće županije kao oblici područne (podregionalne) samouprave nedostatno su osposobljene za preuzimanje značajnijih decentraliziranih ovlaštenja, preuske su i stoga bez mogućnosti vođenja razvojne politike koja zahtijeva regionalni obuhvat.
Odgovornost države je stvoriti stimulativne uvjete te odgovarajući okvir za regionalni razvoj.
S druge strane, tijela regionalne i lokalne samouprave moraju sama preuzeti inicijativu i odgovornost za vlastiti razvoj i postati aktivni partneri u oblikovanju strategije i politike regionalnog razvoja.
Tek regionalno povezivanje omogućava iskorištavanje svih potencijala koje Slavonija i Baranja ima, a na koje nema dovoljno utjecaja.
Polazeći od zahtjeva za osnaživanjem struktura za upravljanje regionalnim razvojem, a sukladno danim preporukama za povećanje konkurentnosti Hrvatske, potrebno je racionalizirati strukturu državne uprave na nižim razinama,
a funkcionalna preklapanja sustava državne uprave i lokalne samouprave kao i unutar samoga sustava državne uprave ukloniti i izgraditi suvremenu regionalnu samoupravu s temeljnim ciljem poticanja regionalnog razvoja.
Iz ovih razloga postupnom reformom županije treba povezati u područne zajednice regije.
Regija je snažnija jedinica podesna za značajniji prijenos državnih nadležnosti, dakle, provedbu stvarne decentralizacije (devolucije) uz primjenu načela supsidijarnosti i pretpostavka suvislog oblikovanja politike regionalnog razvoja.
Hrvatski demokratski savez Slavonije i Baranje (HDSSB) se zalaže za novi regionalni ustroj Republike Hrvatske koji će odgovoriti naznačenim potrebama.
Zamjena državnog centralizma regionalnim, neprihvatljiva je.
Demokratski izabrana tijela trebaju osigurati razvoj i afirmaciju svih dijelova svoga područja.
Sjedišta regionalnih institucija bili bi gradovi s područja regije prema vlastitim usporednim prednostima.
Regionalna samouprava treba biti oslonac lokalnoj samoupravi osobito u oblikovanju i ostvarivanju strategije i politike razvoja, a primjenom načela supsidijarnosti preuzimati samo one lokalne poslove koji nadilaze mogućnosti i kapacitete tih jedinica.
Regionalna samouprava treba poticati i podupirati oblike suradnje jedinica lokalne samouprave te njihove zajedničke poduhvate u obavljanju javnih službi i zadovoljavanju razvojnih i drugih potreba.
Regionalna upravna tijela moraju biti racionalno ustrojena, stručno osposobljena, suvremeno opremljena i djelotvorna u izvršavanju povjerenih im zadaća.
Svjesni težine problema s kojim se suočavaju, privrženi svojoj domovini Hrvatskoj i Slavoniji i Baranji kao svom zavičaju, članovi političke stranke «Hrvatski demokratski savez Slavonije i Baranje (HDSSB)» stavljaju svoje znanje, sposobnosti i energiju u funkciju oblikovanja i provođenja programa naznačenih ovim Programom, koji će pridonijeti prevladavanju tih problema razvojem Slavonije i Baranje i Republike Hrvatske kao cjeline, te povećanju kakvoće življenja njenih stanovnika na ovom prostoru.
