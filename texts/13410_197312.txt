Politisk ledelse  For anden gang er et S-SF-styre brudt sammen på kort tid.  En ændret politisk ledelse er nødvendig. Den skal skabe de holdbare løsninger, som landet mere end nogensinde har brug for, afstemt efter hvad der er råd til.  At få hold på den økonomiske udvikling kræver en flerårig, målbevidst indsats. Det er ikke nok med enkelte indgreb.  Forudsætningen for at løse denne opgave er et folketing sammensat så et bredere samarbejde bliver muligt. Det Radikale Venstre vil med den styrke, vælgerne giver det ved valget, arbejde for at sikre et sådant samarbejde.  Offentlig virksomhed  Arbejdet i det nye folketing må i første række tage sigte på sanering af den offentlige virksomhed. Dette er øjeblikkets vigtigste opgave.  Det Radikale Venstre har siden sidste valg fremsat en række forslag, som giver væsentlige bidrag til løsning af denne opgave.  • Vi foreslår i et 25-punkts program gennemgribende ændringer på social- og sundhedsområdet, som er det helt dominerende udgiftsområde. Forslagene er udformet, så stigningen i udgifterne begrænses uden skade for den sociale balance.  • Vi foreslår en omfordeling af de midler, der stilles til rådighed for uddannelserne, så der bliver plads til nyskabelser inden for økonomisk forsvarlige rammer.  • Vi foreslår en omlægning af statens tilskud til kommuner og amter, så der sikres en bedre anvendelse af offentlige midler, og så ulighederne mellem kommunerne formindskes. Det lokale selvstyre styrkes ved, at det økonomiske ansvar på den måde lægges, hvor beslutningerne træffes.  • Vi foreslår de boligpolitiske problemer løst som en helhed. Ingen befolkningsgruppe skal have fordele på andres bekostning. I et frit boligmarked skal sociale hensyn varetages gennem støtte til familien og ikke - som det sker i dag - som tilskud til selve boligen.  • Vi foreslår en samordning af skatter og sociale ydelser, så man undgår en urimelig behandling af indkomststigninger.  • Vi foreslår, at de store trafikinvesteringer underkastes nye overvejelser og først gennemføres, når det er samfundsøkonomisk forsvarligt.  Disse forslag må være centrale dele af den politik, som det kommende folketing og den kommende regering må udforme for at bringe styr på udviklingen.  Erhvervene  Erhvervslivets udviklingsmuligheder er en forudsætning for samfundets velstand, og tilførslen af kapital til erhvervslivet må derfor sikres. Der må ske en forenkling af de administrative opgaver, der hviler på erhvervslivet, ikke mindst af hensyn til de mange små og mellemstore virksomheder, der er en uundværlig del af dansk erhvervsliv.  Det Radikale Venstre ønsker at sikre de ansattes medindflydelse og medejendomsret i erhvervslivet på et realistisk grundlag. Alle parter, der berøres af en sådan gennemgribende reform, må inddrages i arbejdet med at udforme den. Medarbejderdemokratiet må sikres ved lovgivning og sådan, at der bliver mulighed for direkte aftaler mellem de ansatte og de enkelte virksommer.  Vækstproblemer  De senere års udvikling viser, at den økonomiske vækst rejser alvorlige problemer. Naturrigdomme og energikilder er ikke ubegrænsede. Ansvarlighed i udnyttelsen af disse ressourcer medfører international forpligtelse, som Danmark må leve op til. Kravet om øget livskvalitet og menneskelige trivselsmuligheder får på denne baggrund stadig større vægt.  Naturbeskyttelse og adgang til naturens rekreative værdier må sikres.  Gennem en fornuftig og regional planlægning må der åbnes friere adgang til valg af bolig i by eller landsbymiljø.  Internationalt samarbejde  Det Radikale Venstre fremhæver nødvendigheden af, at de rige lande forstår deres ansvar overfor de fattige lande. Uden fortsat stærk støtte til , udviklingslandene vil verdensfreden ikke kunne opretholdes. Det er en påtrængende opgave i samarbejde med udviklingslandene at finde former, der ..er den bedste udnyttelse af de anvendte midler.  I den internationale politik vil Det Radikale Venstre stadig være i forreste linje i arbejdet for afspænding og for styrkelse af det internationale samarbejde og dets organisationer, først og fremmest FN.  Det Radikale Venstre  En politik efter disse retningslinjer kræver målbevidst arbejde og evne til samarbejde. Disse krav er Det Radikale Venstre indstillet på at leve op til. Demokratiet vil komme til at stå overfor meget store udfordringer. Folkestyrets arbejdsduelighed styrkes ved at stemme radikalt. En stemme på Det Radikale Venstre er samtidig en stemme til en ændret politisk ledelse i Danmark.  De kan få mere at vide om de foran omtalte radikale forslag ved at rekvirere pjecer om de emner, der interesserer Dem mest:  1. "Lige så godt eller bedre - for færre penge" (25-punkts programmet om social- og sundhedsvæsen)  2. "Nyvurdering af uddannelserne"  3. "Mere for pengene"  (Statens tilskud til kommunerne)  4. "Boligreformen"  (Retten til frit valg af bolig og - udgift - et bedre boligmiljø)  Skriv efter den eller de pjecer, De ønsker:  Det Radikale Venstre Christiansborg, 1218 København K Tlf.: (01) 12 72 51  Det Radikale Venstre
