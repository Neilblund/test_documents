საქართვალოს კომპარტია არჩევნებში მონაწილეობს დამოუკიდებელ პოლიტიკურ ორგანიზაციად, რომელიც თავის ურთიერთობას ყველა სხვა პარტიასთან როგორც საქართველოში, ისე მის ფარგლებს გარეთ, მათ შორის საბჭოთა კავშირის კომუნისტურ პარტიასთან ამყარებს თანასწორუფლებიან, პარიტეტულ საწყისებებზე.
საქართველოს კომპარტია თავის უპირველეს და უმთავრეს მიზნად ისახავს საქართველოს დამოუკიდებელი სახელმწიფოებრიობის აღდგენას,
ისეთი საზოგადოების მშენებლობას, რომელშიც რეალურად იქნება უზრუნველყოფილი ადამიანის უფლებების,
ეროვნული
და საკაცობრიო ინტერესების უზენაესობა;
ამ მიზნის მისაღწევად უნდა შეიქმნას აუცილებელი ინსტიტუციური საფუძვლები და გარანტიები,
სახელმწიფოს მართვის დემოკრატიულ-სამართლებრივი სისტემა,
შემუშავდეს და განხორციელდეს ყოველმხრივ გააზრებული, კონსტრუქციული სახელმწიფოებრივი პროგრამები რესპუბლიკის პოლიტიკური და სოციალურ-ეკონომიკური ცხოვრების ყველა სფეროში.
საქართველოს კომპარტია დღეს არის პოლიტიკური ორგანიზაცია, რომელიც გადაჭრით იცილებს თავიდან უცოდველობის კომპლექსს, წარსულის მძიმე ტვირთს,
უკუაგდებს იდეოლოგიურ დოგმებს,
ისწრაფვის აღმოფხვრას საზოგადოების ცხოვრების ყველა სფეროში მრავალი წლის მანძილზე დაგროვილი დეფორმაციები და დამახინჯებანი,
უარი თქვა ძალაუფლების მონოპოლიაზე
და მხოლოდ კონკრეტული საქმეებით, ერის ინტერესების მსახურებით ცდილობს განიმტკიცოს ავტორიტეტი;
მიაჩნია, რომ ახალ პარლამენტში და შესაბამისად მთავრობაში ღირსეულად უნდა იყოს წარმოდგენილი რესპუბლიკის ყველა პროგრესული საზოგადოებრივ-პოლიტიკური ძალა.
საქართველოს სახელმწიფოებრივი სტატუსის, სხვა სახელმწიფოებთან ურთიერთობების ხასიათისა და ფორმების განსაზღვრა, რაც საქართველოს უზენაესი საბჭოს პრეროგატივაა, უნდა მოხდეს მხოლოდ და მხოლოდ ხალხის ნების სრული გათვალისწინებით.
საქართველოს კომპარტია საზოგადოებრიობის ყურადღებას მიაპყრობს იმ გარემოებას, რომ არჩევნების დემოკრატიულ ვითარებაში ჩასატარებლად
აუცილებელია საზოგადოების განახლებისა და საერთო-ეროვნული ინტერესები აერთიანებდეს მთელ პროგრესულ ძალებს.
სწორედ ისინი უნდა დავაყენოთ ყოველი პარტიის, ჯგუფისა და პიროვნების ინტერესებზე მაღლა.
ეს არის ეროვნული თანხმობის მიღწევის უმთავრესი წანამძღვარი, ურომლისოდაც საერთო მიზანს ვერ მივაღწევთ.
საქართველოს კომპარტია მომავალ პარლამენტში იქნება ეროვნული ინტერესების,
რესპუბლიკის მთელი მოსახლეობის სულისკვეთების აქტიურად გამომხატველი,
მოითხოვს და ყოველმხრივ დაუჭერს მხარს ისეთი უმნიშვნელოვანესი საკითხების გადაწყვეტას, როგორიც არის: სახელმწიფოებრივ-პოლიტიკურ სფეროში:საქართველოს ახალი კონსტიტუციის შემუშავება და მიღება;
საქართველოს სრული სახელმწიფოებრივი დამოუკიდებლობის აღდგენა სათანადო კონსტიტუციური მექანიზმის შემუშავებისა და რეალიზაციის გზით;
საქართველოს ტერიტორიული მთლიანობის განუხრელი დაცვის მტკიცე სახელმწიფოებრივი გარანტიების უზრუნველყოფა;
ეროვნული პოლიტიკური ინსტიტუტების დამკვიდრება;
საქართველოს მოქალაქეობის შემოღება;
პარტიების შესახებ კანონის მიღება;
ადგილობრივ თვითმმართველობაზე გადასვლა;
მბრძანებლურ-ბიუროკრატიული სისტემების სრული დემონტაჟი,
ადმინისტაციული რეფორმების გატარება
და ყველა დონეზე ხელისულების განახლებული სტრუქტურების შექმნა;
კანონიერების, საზოგადოებრივი წესრიგის დაცვის
და სახელმწიფო უშიშროების ეროვნული სამსახურების შექმნა;
ეროვნული საჯარისო შენაერთების ჩამოყალიბება;
სათანადო საკანონმდებლო აქტის მიღება რესპუბლიკის მოქალაქეების მიერ სავალდებულო სამხედრო სამსახურის საქართველოს ტერიტორიაზე გავლის შესახებ;
დამოუკიდებელი საგარეო-პოლიტიკური და ეკონომიკური ურთიერთობების სისტემის შექმნა;
საქართველოს რეალური აღიარება საერთაშორისო სამართლებრივ სუბიექტად.
გაერთიანებული ერებისა და სხვა საერთაშორისო ორგანიზაციების წევრად მიღების მიღწევა;
საქართველოს სახელმწიფოებრივი სუვერენიტეტის დაცვის საკანონმდებლო აქტების მიღება და მათი პრაქტიკული რეალიზაცია.
სოციალურ სფეროშისაქართველოს მოქალაქეთა ინტერესების დაცვა, მათი უფლებებისა და პირად თავისუფლებათა სრული რეალიზაცია
საერთაშორისო სამართლებრივი ნორმებისა და პრინციპების გათვალისწინებით;
საბაზრო ეკონომიკაზე გადასვლის პერიოდში მოსახლეობის სოციალური დაცულობის უზრუნველსაყოფად საგანგებო სამთავრობო პროგრამის შემუშავება და განხორციელება;
დროებით უმუშევრებისთვის მტკიცე სოციალური და ეკონომიკური გარანტიების უზრუნველყოფა.
მუშა-მოსამსახურეთა დასაქმების,
ხელახალი სწავლებისა და გადამზადების მოქნილი სისტემის შექმნა;
უსამართლო სოციალური შეღავათებისა და პრივილეგიების ლიკვიდაცია ნებისმიერი თანამდებობისა და რანგის მუშაკთათვის;
ჯანმრთელობის დაცვის ორგანიზაციის რადიკალური გაუმჯობესება;
დედათა და ბავშვთა სოციალური გარანტიების პრიორიტეტული დაცვა;
პენსიონერების,
ინვალიდების,
მარტოხელა მოხუცებისა და დედების,
მრავალშვილიანი ოჯახების მიმართ საგანგებო ყურადღებისა და მზრუნველობის გამოჩენა,
შესაბამისი სამთავრობო პროგრამების შემუშავება და რეალიზაცია.
სტუდენტი ახალგაზრდებისთვის ცხოვრების ისეთი სოციალური და ეკონომიკური პირობების შექმნა, რომლებიც ხელს შეუწყობენ მათ დამოუკიდებლად იცხოვრონ, შექმნან ოჯახები;
მუშა-მოსამსახურეთა შრომის ანაზღაურების არსებული სისტემის დეცენტრალიზაცია,
ეკონომიკის მაღალეფექტიანი ფუნქციონირებისათვის აუცილებელი პირადი მატერიალური დაინტერესების ქმედითი მექანიზმის შექმნა;
სახელმწიფოს მიერ შრომის ანაზღაურების მხოლოდ გარანტირებული საარსებო მინიმუმის საკანონმდებლო წესით განსაზღვრა და მისი განუხრელი უზრუნველყოფა;
მეცნიერულად დასაბუთებული ეკოლოგიური პოლიტიკის შემუშავება და განხორციელება,
დამოუკიდებელი ეკოლოგიური ექსპერტიზის სამსახურის შექმნა, შესაბამისი საკანონმდებლო აქტების მიღება;
დემოგრაფიული ვითარების გასაუმჯობესებლად ეროვნული დემოგრაფიული პოლიტიკის, საერთო-სახელმწიფოებრივი და რეგიონული პროგრამების შემუშავება და რეალიზაცია,
მიგრაციული პროცესების რაციონალური რეგულირება;
სახალხო მეურნეობის დარგების ადგილობრივი შრომითი რესურსებით უზრუნველყოფა;
სახელმწიფო, კოოპერატიული და ინდივიდუალური ბინათმშენებლობის თანამედროვე მატერიალურ-ტექნიკური ბაზის შექმნა,
კომუნალური საბინაო ფონდის მოსახლეობისათვის უსასყიდლოდ ან შეღავათიან პირობებში გადაცემა;
მომსახურების სფეროში ორგანიზაციულ-სტრუქტურული ცვლილებების განხორციელება,
ამ დარგების საწარმოთა პრივატიზაცია;
ეკონომიკის სფეროში
საქართველოს ტერიტორიაზე არსებული მთელი ეროვნული სიმდიდრის მხოლოდ და მხოლოდ რესპუბლიკის საკუთრებად აღიარება და შესაბამისი საკანონმდებლო აქტების შემუშავება;
საბაზრო ურთიერთობათა დამკვიდრება
და მეწარმეობის თავისუფლება;
ეკონომიკის სუბიექტების - პიროვნების, მეწარმის, საწარმოს, ორგანიზაციის მაქსიმალური თავისუფლება,
მათი საკუთრების უფლების აღიარება
და ხელშეუხებლობის მტკიცე სამართლებრივი გარანტიების შექმნა;
საკუთრების ყველა ფორმის, მათ შორის კოოპერატიული და კერძო საკუთრების განვითარებისთვის თანაბარი პირობების შექმნა;
საკუთრების უფლების რეალიზაცია სახელმწიფო ქონების მნიშვნელოვანი განსახელმწიფოებისა და პრივატიზაციის, მოქალაქეთათვის გადაცემის გზით.
სახელმწიფო ქონების ერთი ნაწილის ადამიანთა მიერ უკვე ანაზღაურებულად ჩათვლა და მათთვის უფასოდ გადაცემა.
რესპუბლიკის ეკონომიკის პრინციპულად ახალი დარგობრივი სტრუქტურის ჩამოყალიბება
და პრიორიტეტულად მხოლოდ იმ დარგების განვითარება, რომლებიც შეესაბამება რესპუბლიკის მოსახლეობის საარსებო ინტერესებს, მსოფლიო ბაზრის კონიუქტურას, არსებულ და პერსპექტიულ სანედლეულო და გადამამუშავებელ ბაზას.
სახალხო მეურნეობის ყველა დარგის ძირფესვიანი ეკონომიკური რეფორმების განხორციელება;
ჩრდილოვანი ეკონომიკის არსებობის სოციალური და ეკონომიკური საფუძვლების ამოფხვრა;
საქართველოს ტერიტორიაზე არსებული ყველა საკავშირო დაქვემდებარების საწარმოო, სოციალური სფეროსა და სხვა ობიექტების რესპუბლიკის დაქვემდებარებაში გადმოცემა;
აგრარული რეფორმის დაუყოვნებელი განხორციელება,
მიწისა და მიწათსარგებლობის ახალი კანონმდებლობის მიღება;
გლეხური, საოჯახო და ფერმერული მეურნეობების შექმნა;
დამოუკიდებელი საფინანსო და საკრედიტო სისტემების ჩამოყალიბება,
საკუთარი საბანკო სისტემისა
და ეროვნული ვალუტის შემოღება;
საქართველოს მთიანეთის,
აგრეთვე შავიზღვისპირეთის პრიორიტეტული ათვისება და განვითარება,
მათი ეკოლოგიური ვითარების გაჯანსაღება;
დამოუკიდებელი სახელმწიფოებრიობის აღდგენის უკვე გარდამავალ ეტაპზე საქართველოს განკარგულებაში იმ ვალუტის დატოვება, რაც რესპუბლიკაში წარმოებული პროდუქციით იქმნება ან იზოგება,
აგრეთვე, ოქროს რეზერვების საქართველოს კუთვნილი წილის განსაზღვრა;
სუვერენულ რესპუბლიკებთან, საზღვარგარეთის ქვეყნებთან თანასწორი და ურთიერთსარგებლიანი ეკონომიკური კავშირების განვითარება;
უცხოური კაპიტალის მოზიდვა,
ერთობლივი საწარმოების შექმნა და ეკონომიკური ურთიერთობის სხვა ფორმების განვითარება საქართველოს ინტერესების ყოველმხრივ გათვალისწინებით;
ყველა სამეურნეო სუბიექტის უფლების აღიარება, დაამყაროს საერთაშორისო ეკონომიკური კავშირები;
რეალური სამართლებრივი და პრაქტიკული გარანტიების შექმნა, რათა ჩვენი ახალგაზრდა თაობა იმთავითვე შინაგანი ინტერესით, სათანადო მოტივაციითა და მამულიშვილური პასუხისმგებლობით ჩაებას შრომითი საქმიანობის ნებისმიერ სფეროში.
სწორედ ეს, ილიასეული შრომის სუფევა უნდა ჩაითვალოს საქართველოს ეკონომიკური და ზნეობრივი აღორძინების უმნიშვნელოვანეს წანამძღვრად;
რესპუბლიკის ეკონომიკური სუვერენიტეტის დაცვის საკანონმდებლო აქტების მიღება და პრაქტიკული რეალიზაცია;
სულიერი განვითარების სფეროში
განათლების ეროვნული სისტემის ჩამოყალიბება,
საამისოდ სათანადო მატერიალურ-ტექნიკური ბაზის შექმნა
და კადრების მომხადება;
ქართული ენისა და საქართველოს ისტორიის სწვალებისა და კვლევის სახელმწიფო პროგრამების რეალიზაციისათვის განუხრელი ზრუნვა;
მეცნიერების განვითარების აუცილებელი პირობების შექმნა
და რესპუბლიკის სამეცნიერო-ტექნიკური პოტენციალის არსებითი ამაღლება;
მეცნიერების ეროვნული დარგების პრიორიტეტული განვითარება;
საზღვარგარეთის ქვეყნებთან ეფექტიანი სამეცნიერო-ტექნიკური თანამშრომლობისთვის საქართველოს სამეცნიერო, ინტერელქტუალური პოტენციალის პრაქტიკული გამოყენების სახელმწიფო პროგრამების შემუშავება და განხორციელება;
ლიტერატურისა და ხელოვნების თავისუფალი განვითარება,
საკაცობრიო საწყისების საფუძველზე
ისტორიული ტრადიციებისა და ეროვნული თვითმყოფადობის გაღრმავება;
განათლების, მეცნიერებისა და კულტურის მძლავრი, მაღალპროფესიული რეგიონული კერების აღორძინება და შექმნა;
მატერიალური და სულიერი კულტურის ძეგლთა დაცვა,
საქართველოს ფარგლებს გარეთ არსებული ეროვნული მნიშვნელობის მატერიალური და სულიერი ღირებულებების დაბრუნებისათვის ზრუნვა;
საქართველოს მთავრობის ძალისხმევით, ფართო საზოგადოებრიობის, საწარმოო დაწესებულებათა, საზოგადოებრივ ორგანიზაციათა აქტიური მხარდაჭერით, რესპუბლიკის მოსახლეობის ფიზიკური გაჯანსაღების გადაუდებელ ღონისძიებათა გატარება,
საერთაშორისო სპორტულ ორგანიზაციებში საქართველოს სრულუფლებიანი წარმომადგენლობის მიღწევა;
ნებისმიერი რელიგიური აღმსარებლობის სრული თავისუფლების კანონმდებლობის განმტკიცება ახლადარჩეული პარლამენტის მიერ;
თავისუფალი სულიერი განვითარების მაქსიმალურად ხელშემწყობი საკანონმდებლო აქტების მიღება და პრაქტიკული რეალიზაცია;
ერთაშორის ურთიერთობების სფეროში
საქართველოში მცხოვრები ყველა ხალხის წარმომადგენელთა მიერ რესპუბლიკის სუვერენული, კონსტიტუციული უფლების აღიარება და მხარდაჭერა,
სახელმწიფო ენის,
ქართული კულტურის, ისტორიისა და ტრადიციების პატივისცემა;
ავტონომიური ფორმირებების, აგრეთვე, საქართველოში მცხოვრებ სხვა ხალხთა წარმომადგენლების პოლიტიკური, ეკონომიკური, სოციალური და კულტურული გარანტიების დეკლარაციის მიღება;
საქართველოში მცხოვრებ ყველა ეროვნებათა წარმომადგენლების ენის, ტრადიციებისა და კულტურის პატივისცემა,
მათი კულტურული მოთხოვნილებების დაკმაყოფილების სათანადო პირობების შექმნა;
ერთაშორის თანხმობის უზრუნველყოფა,
ერთაშორის დაპირისპირების გამომწვევი მიზეზების აღმოფხვრისკენ მიმართულ ქმედით ღონისძიებათა გატარება;
საქართველოს გარეთ მცხოვრებ თანამემამულეებთან კულტურულ-საგანმანათლებლო კავშირების გაფართოება;
კულტურული კავშირების განმტკიცება ყველა სხვა ხალხთან და ქვეყანასთან;
ერთაშორის ურთიერთობების სფეროში საკანონმდებლო აქტების შემუშავება და პრაქტიკული რეალიზაცია;
პარტიის შემოთავაზებული პროგრამა, მისი მიზნები და ამოცანები არ შეესაბამება კომუნისტური პარტიის ტრადიციულად, სტერეოტიპულად გაგებულ შინაარსს.
ამდენად, ბუნებრივად დადგა საკითხი პარტიის ორგანიზაციული წყობის, მუშაობის ფორმებისა და მეთოდების რადიკალური შეცვლის, იდეური მემკვიდრეობის,
სახელწოდების, მის საქმიანობაში საკაცობრიო ღირებულებათა სრულად ასახვის შესახებ, რაც მნიშვნელოვანწილად უკვე განხორციელდა.
საქართველოს კომპარტია, რომელიც მტკიცედ დგას ეროვნულ ნიადაგზე,
კვლავაც შეუწყობს ხელს ყველა მოქალაქის ინტერესთან თანხმობას,
ყოველმხრივ შეეცდება სხვა პოლიტიკურ ძალებთან კონსტრუქციული თანამშრომლობით ააშენოს დემოკრატიული,
ჰუმანური და სამოქალაქო საზოგადოება
და სამართლებრივი სახელმწიფო.
ამომრჩევლების პასუხისმგებლობაზეა დამოკიდებული, თუ რამდენად ღირსეული ადამიანები შევლენ საქართველოს ახალ პარლამენტში, როგორი იქნება სამშობლოს აწმყო და მომავალი.
პოლიტიკური პარტიებისა და ორგანიზაციების პასუხისმგებლობაზეა დამოკიდებული, თუ რამდენად მშვიდ, სტაბილურ, დემოკრატიულ ვითარებაში ჩაივლის მომავალი არჩევნები.
მიგვაჩნია, რომ უზენაესი საბჭოს პრეზიდიუმმა და ცენტრალურმა საარჩევნო კომისიამ უნდა შეიმუშაონ არჩევნების ობიექტურად ჩატარების საკონტროლო მექანიზმი საერთაშორისო ზედამხედველობის ჩათვლოთ.
იმედი გვაქვს, რესპუბლიკის მოქალაქენი პიროვნულ მოტივებზე, პარტიულ უთანხმოებებსა და სხვა გარეშე ფაქტორებზე მაღლა დადგებიან,
გააკეთებენ სწორ არჩევანს საქართველოს სრული სახელმწიფოებრივი სუვერენიტეტის,
ეროვნული და ერთაშორისი თანხმობის,
სოციალურ-ეკონომიკური და პოლიტიკური აღმავლობის სასიკეთოდ.
