Nova snaga IZBORNI PROGRAM SDP-a 2007.
Mi želimo Hrvatsku sigurnosti, solidarnosti i prosperiteta.
To je danas nasušna javna potreba, potreba naših obitelji i svih nas ponaosob.
Ostvarivanje toga cilja je glavna zadaća socijaldemokracije jer su to i vrijednosti same socijaldemokracije.
To je i svrha našeg političkog djelovanja.
Bez socijalne demokracije nema socijalno odgovorne vlasti, bez SDP-a nema socijaldemokracije.
Zato SDP može i mora preuzeti odgovornost vlasti.
Sigurna, solidarna i prosperitetna Hrvatska - to je Hrvatska u kojoj možemo ostvariti naše radne i stvaralačke sposobnosti te s povjerenjem gledati u našu vlastitu i zajedničku budućnost: budućnost stabilnog gospodarskog razvitka, osnažene demokracije, vladavine prava, europskog standarda i života za sve hrvatske građane.
Zadatak demokratske vlasti je pomoći, podržati i zaštititi svoje građane u ostvarivanju takve perspektive.
Vlast koja nije socijalno osjetljiva, pravična i solidarna ne osigurava perspektivu.
Ona vlada nad građanima, ali ne za građane.
Današnja vlast u Hrvatskoj ne vlada u korist svojih građana, nego u korist svojih stranačkih dužnosnika i klijenata.
Solidarnost i pravednost u svijetu rada,
poticajnost poduzetništva i odgovornost vlasništva,
šanse za školovanje i obrazovanje,
pomoć u ostvarivanju stambene sigurnosti obitelji i pojedinca,
zaštita zdravlja kao briga države,
zaštićena mladost i dostojanstvena starost,
briga društva za slabije i nezaštićene,
obzirnost prema drugima i drugačijima kao bogatstvu društva - to je SDP-ov program za modernu Hrvatsku.
SDP je 2000. godine okrenuo prve stranice novog početka Hrvatske.
Krenuli smo prema visokom gospodarskom rastu i stabilnosti,
demokratskim vrijednostima i europskim perspektivama,
prema većoj socijalnoj i pravnoj sigurnosti građana,
prema poštenju kao vrijednosti javnog i političkog života.
Na tom putu bilo je i pogrešaka, ali put je bio jasan, a greške ispravljive i ispravljane.
Sadašnja vlast izgubila je sam put; njene greške nisu puke greške, nego njene namjere.
Ta vlast Hrvatsku ne vodi, nego je troši.
Put perspektive prekinut je 2004. godine lažnim obećanjima koja su poslužila beskrupuloznim pojedincima da ostvare vlastite, a ne nacionalne interese.
Za četiri godine stara vlast nas je vratila na stare probleme: niže stope rasta u gospodarstvu, porast inflacije, obnavljanje unutarnjih dugovanja i porast vanjskog duga, nelikvidnost koje je izvor sama država, korupcijske afere, pogodovanje podobnima i kažnjavanje nepodobnih, obnavljanje stranačkih kriterija umjesto kriterija sposobnosti i znanja, bahatost moćnih uz stvaranje sve većeg broja nemoćnih, bogatstvo nedodirljivih a korumpiranih, siromaštvo poniženih a nemoćnih.
SDP je iz iskustva u Vladi i u oporbi mnogo naučio.
SDP je sposoban učiti jer je sposoban zadržati i okupiti kvalitetne ljude.
To nije slučajna sposobnost ovog ili onog vodstva stranke, nego rezultat zahtjeva socijaldemokracije da traži i daje socijalnu i demokratsku alternativu političkog razvitka modernog društva.
SDP je spreman služiti ovoj zemlji i njenim građanima: SDP zna da uspješno vladati ne znači vladati nad ljudima, nego vladati zajedno s njima.
Postoje prepreke ostvarivanju sigurnosti, solidarnosti i prosperiteta - te su prepreke i politički organizirane.
Postavili su ih oni koji žele izboriti nesrazmjerne koristi za sebe umjesto razmjernih koristi za sve.
Ne smijemo dopustiti da se korupcija organizira kao vlast.
Takva vlast nije naš politički rival, ona je naš politički protivnik; ne samo naš, nego protivnik Hrvatske kao prosperitetne europske zemlje.
Korupcija i njeni nositelji glavna su prepreka razvitku jer korupcija prijeti postati općim ekonomskim, društvenim i političkim odnosom.
Korupcija truje i kvari naš život i naše perspektive, kriminalizira naše gospodarstvo, pretvara se u organizirani kriminal i prijeti našoj sigurnosti; u takvim prilikama rad i stvaralaštvo gube smisao.
Korupcija uništava demokratske institucije, sije strah i nepovjerenje i u samu vlast.
Moć države u rukama poštene vlasti jedino je oružje protiv korupcijske nemani.
SDP će spriječiti da nam budućnost otmu oni koji nezakonito stječu bogatstva zloporabom javnih ovlasti, korupcijom otimaju imovinu i prava nezaštićenim građanima, a politički se organiziraju kao klijentela na vlasti.
SDP želi ostvariti savez vlasti i građana u borbi protiv korupcije.
Politička sigurnost bitno je vezana uz povjerenje u demokratske institucije, a ono je danas na niskim granama.
Odlučivanje u tuđe ime i za tuđe interese, ali na račun hrvatskih građana, način je djelovanja trenutačne vlasti.
Građani su zbog toga razočarani u demokraciju.
Ali, demokracija nema alternative.
Zato to stanje treba mijenjati, a to je moguće samo izgradnjom povjerenja u političko vodstvo.
Povjerenje se ne poklanja, nego se zaslužuje i provjerava - samo vlast koja je spremna za javnu provjeru može steći javno povjerenje i vratiti ga demokratskim institucijama.
Upravljanje državnim poslovima i demokratsko političko vodstvo za SDP znače partnerstvo s građanima.
Za SDP odgovornost vlasti znači staviti se na javnu provjeru i odgovarati na javnu kritiku, a ne zatvarati mogućnost javne kritike pritiscima na pojedince, javne institucije, medije i civilno društvo.
Za takvu politiku otvorenosti potrebni su časni i pošteni, sposobni ljudi.
Nisu sve stranke iste, niti su svi političari isti.
Stranke koje ne traže solidarnost, pravičnost i poštenje u društvu, ne traže to niti od vlastitih političara; stranke koje to traže imaju i takve političare.
Poštena, demokratska vlast javno je dobro za sve nas.
Ovu zemlju mogu pokrenuti i voditi samo oni koji žele služiti zajedničkom dobru.
SDP ima dovoljno takvih ljudi.
Decentralizacija i razvitak regionalne i lokalne samouprave, uključivanje građana u lokalne poslove, osnovni su uvjeti stabilnog i ravnomjernog razvitka te sigurnosti same demokracije.
Naše zajednice bit će toliko jake koliko ih mi sami učinimo, a ne koliko to odobri državna stranačka mašinerija.
Zbog toga SDP želi ostvariti snažnu lokalnu demokraciju, financijski čvrstu i sposobnu da brine o svojim potrebama i razvitku na korist svojih građana, i zajedno s njima.
Decentralizacija se i mjeri udjelom građana u vlasti na svim razinama.
Radi jačanja regionalne i lokalne samouprave, suzbijanja političke korupcije, trgovine političkim funkcijama i svih oblika netransparentnog ponašanja koje skriva aktere samovoljnog odlučivanja, SDP će se založiti za neposredan izbor čelnika regionalne i lokalne samouprave.
Pristup Hrvatske Europi nije sam sebi svrhom, niti je hrvatski pristup Europi bespogovorno izručenje hrvatskih interesa interesima drugih.
Takvo shvaćanje nameću oni koji sami u njemu imaju vlastite interese - interese da (poslije svih kojima su se okoristili “u ime Hrvatske”) izvrše još jednu rasprodaju Hrvatske - ovoga puta u ime Europe.
To, međutim, Europa ne traži.
Europa nije samo njihova - ona je i naša - socijaldemokratska.
Naša Europa ne traži pljačku Hrvatske.
Ona se bori protiv pljačke u Europi, kao što se mi borimo protiv pljačke u Hrvatskoj.
Država mora zaštititi svoje građane.
Hrvatsko članstvo u EU mora biti na korist svima, a ne samo njima.
Socijaldemokratska Hrvatska to može.
Nama je naša Europa partner u razvitku Hrvatske, njima je njihova Europa ortak u interesu njih samih.
Ljudske sposobnosti, znanje i obrazovanje, to su glavni potencijali suvremenog razvitka i prosperiteta.
Snaga ljudi proistječe iz njihovih sposobnosti da se suoče s novim izazovima i da djeluju u njima.
Živjeti i napredovati u suvremenom svijetu sve je složenije i rizičnije.
Unutar okruženja globalnog tržišta i globalnih integracija, masovne kulture i masovnih komunikacija, otuđenih oblika političkih i korporacijskih moći, socijalna i radnička prava, stečena prava socijalnih skupina, pa i identiteti čitavih nacija često se gube.
Samo aktivna i sposobna nacionalna politika može voditi zemlju tako da se ona koristi tekovinama globalnog društva, a da ne postane njegovom žrtvom.
Takvu politiku pak mogu voditi samo i upravo oni koji su okrenuti izgradnji modernog društva, koji gledaju prema budućnosti te okupljaju građane ujedinjujući njihove sposobnosti, a ne oni koji građane podvajaju i ekstremiziraju bojeći se njihovih sposobnosti.
Stranka koja ne razvija ljudske potencijale ne može pratiti razvoj; ona postaje strankom koja se bori protiv razvoja, jer u njemu sama nema perspektivu.
Globalizacija donosi i mogućnosti i prijetnje, ali nije zadana i nedodirljiva.
Globalizacija je proces na koji organizirana država svojim gospodarstvom, sindikatima i civilnim društvom te političkim strankama može i mora utjecati.
U tom procesu neki rade i stvaraju, a neki se njime koriste za vlastiti račun.
Naša Hrvatska, Hrvatska rada i stvaralaštva, saveznica je isto takvoj Europi, kao što je hrvatska socijaldemokracija saveznica europskoj socijaldemokraciji.
Mi imamo prijatelja jer se borimo za iste vrijednosti.
Samo takva, demokratska savezništva povećavaju sigurnost opstanka vlastitog identiteta kao i zajedničkih demokratskih vrijednosti, socijalnih, građanskih i ljudskih prava, slobode i demokracije.
Zato građani u SDP-u imaju pouzdanu političku potporu za izazove novog milenija.
Krenuti putem sigurnosti, solidarnosti i prosperiteta znači pokrenuti građane i ustanove, gospodarstvo i poduzetništvo, obrazovanje i znanost, sindikate i civilno društvo, radnike i zemlju koju su gradili, branitelje i zemlju koju su obranili - sve ljudske potencijale da se okupe na političkoj platformi za novi razvitak koji može ostvariti samo socijalna i demokratska Hrvatska.
Taj razvitak označen je potrebom promjene - na budućim izborima mora biti IZBORA - izbora između besciljnosti nazadovanja i puta napretka.
Gubitak povjerenja u demokraciju i izbore značio bi odricanje od demokratskog prava na odlučivanje - tog jedinog načina promjene nezadovoljavajućeg stanja.
Zbog toga SDP nudi jasan, stručan, utemeljen i pobjednički izborni program - program za pobjedu 2007. godine.
To je naša nova snaga i zajednički program za Hrvatsku - program sigurnosti, solidarnosti i prosperiteta.
GOSPODARSKA POLITIKA Gospodarski rast - uvjet za bolji život
Bez visokog gospodarskog rasta nema društvenog razvitka, nema sigurnosti pojedinca, pa ni same države.
U našim prilikama koje karakterizira usporavanje gospodarskog rasta i nezaposlenost, neefikasnost investicija i porast nelikvidnosti, samo visoke stope gospodarskog rasta mogu stvoriti uvjete za razvoj koji omogućuje sigurnost sadašnjim i osigurava budućnost novim generacijama.
Niže stope rasta koje je donijela ekonomska politika sadašnje Vlade ne znače samo nesposobnost poticanja gospodarstva, nego i kukavičluk spram političkog rizika.
To je gospodarska politika koja daje prednost mešetarenju, a oduzima perspektivu radu i zarađivanju.
Povećanjem domaće proizvodnje (nasuprot proizvodnje nelikvidnosti),
ubrzanim razvojem energetskog sektora (nasuprot sadašnjoj stagnaciji ili kašnjenju s već započetim projektima u plinifikaciji),
razvojem transporta, napose željezničkog prometa (nasuprot zaustavljanju već postojećih projekata),
korištenjem i učinkovitom zaštitom vlastitih, posebice prirodnih resursa i potencijala (nasuprot njihovom obeshrabrivanju u korist stranih),
poticanjem ekološke proizvodnje i obnovljivih izvora energije,
moguće je i nužno ostvariti visoke stope gospodarskog rasta.
Hrvatska nije na prodaju - nije to niti njezina zemlja, more, šume, niti vode.
To je imovina od posebnog nacionalnog značaja.
I poljoprivreda je poduzetništvo.
Štititi i poštivati mali posjed i proizvodnju za osobnu potrošnju, znači uklopiti taj posjed i tu proizvodnju u ukupne gospodarske potencijale.
Ako postoje interesi da se privatizira poljoprivredno zemljište u državnom vlasništvu, čemu se protivimo, onda postoje i interesi da država očuva to zemljište u javnom vlasništvu, za što se zalažemo.
U tome su potencijali organizirane i konkurentne proizvodnje na velikim površinama, čiji je komplementaran i posebno kvalitetan dio individualna proizvodnja na malim površinama.
Do sada su državni poticaji poljoprivredu samo liječili, a stvar je u tome da poticaji i poduzetničke politike trebaju poljoprivredu ozdraviti kao sastavni dio ukupnog gospodarskog razvitka zemlje.
Naši planovi rasta gospodarstva zasnivaju se na povjerenju u mogućnosti Hrvatske, oslobađanju njezinih potencijala, i zaštiti njezinih posebnosti i interesa.
Zato naši planovi nisu samo proizvod želja, nego su zasnovani na volji, sposobnosti, povjerenju u znanje i mogućnosti gospodarske aktivnosti koju treba osloboditi da bi djelovala.
To može samo socijalno obzirna i poduzetnički kreativna vlast.
Naš prvi cilj je gospodarski rast od najmanje 6 posto u prvoj godini vlasti,
te za 4 godine dostići stopu od 8 posto.
Takve stope gospodarskog rasta omogućit će veću zaposlenost i veće plaće,
bolji život za radnike,
bolje mirovine i bolji život za umirovljenike,
proširiti besplatne zdravstvene usluge
te osigurati dodatna sredstva znanosti i obrazovanju.
Politika gospodarskog rasta temelji se na modelu “4 x 4”.
U svakom dijelu Hrvatske treba izgraditi fizičku i institucionalnu infrastrukturu za najmanje četiri djelatnosti koje izvorno stvaraju dodanu vrijednost, imajući u vidu prirodna bogatstva, postojeću infrastrukturu i kapacitete, a osobito strukturu i interese stanovništva.
To znači u svakoj djelatnosti stvoriti uvjete za razvoj najmanje četiri kompanije.
Ovakvim pristupom osigurat će se ravnomjeran, dugoročno stabilan razvoj svakog dijela Hrvatske i svih djelatnosti za koje postoje uvjeti.
Ulaganja u fizičku infrastrukturu bit će koncentrirana na željeznički transport zbog transportnih, gospodarskih, energetskih i ekoloških razloga.
Ulaganja u cestovnu infrastrukturu bit će usmjerena na povećanje kvaliteta održavanja cesta s ciljem povećanja sigurnosti na cestama i rješavanje “uskih grla” na prometnicama.
Razvoj energetskog sektora je prioritet.
Hrvatskom gospodarstvu i stanovništvu treba osigurati stabilnu i sigurnu opskrbu energijom, uzimajući u obzir i budući gospodarski rast i društveni razvoj Hrvatske.
Izgradnje energetskih objekata će smanjiti hrvatsku ovisnost o uvozu energije, potaknut će tehnološki razvoj i povećati konkurentnost hrvatske elektroindustrije na svjetskom tržištu.
Razvoj ove djelatnosti, osim ostvarivanja strateškog cilja sigurnosti dobave energije, imat će snažan pozitivan utjecaj na razvoj gospodarstva, zapošljavanje i izvoz.
Politika gospodarskog rasta, industrijska, odnosno strukturna politika, jest politika i na kratki i na dugi rok.
U kratkom roku, mjerama ekonomske politike, prije svega izgradnjom institucionalne infrastrukture, potaći će se povećanje proizvodnje u postojećim djelatnostima u kojima postoje neiskorišteni kapaciteti, odnosno potencijali.
Ti potencijali postoje skoro u svim djelatnostima.
Počevši od poljoprivrede, prehrane, preko tekstilne, drvne, metalne, elektro i kemijske industrije, pa sve do turizma i informatičke djelatnosti.
Prema svakoj djelatnosti će biti primijenjen projektni pristup koji će uvažavati njene specifičnosti: kako potencijale, tako i prepreke da se ti potencijali iskoriste.
Mjere ekonomske politike bit će prilagođene i usmjerene otklanjanju prepreka povećanju proizvodnje u postojećim poduzećima u svakoj od pojedinih djelatnosti.
Razvitkom institucionalne infrastrukture i različitim vrstama financijskih proizvoda i potpora stvarat će se pogodniji uvjeti za razvoj poduzetništva, a osobito malih i srednjih poduzeća, uvjeti za njihov lakši pristup tržištu, novim tehnologijama i povezivanju s većim domaćim i svjetskim kompanijama.
Politikom gospodarskog rasta ubrzat će se povećanje domaće proizvodnje, zapošljavanje i izvoz.
Na taj način počet će se rješavati osnovni problemi s kojima je suočeno hrvatsko društvo: domaća potrošnja veća od domaće proizvodnje, visoka nezaposlenost i visoki vanjski dug.
Uz energetiku, poljoprivredu, prehrambenu industriju i pomorsku orijentaciju također svrstavamo u strateške ciljeve razvitka.
Strategija razvoja poljoprivrede temelji se na sljedećim načelima: svo poljoprivredno zemljište treba biti korišteno;
struktura poljoprivredne proizvodnje treba biti optimirana uvažavanjem regionalnih prednosti i potražnje za poljoprivredno-prehrambenim proizvodima;
poljoprivredna politika treba biti usklađena s europskom zajedničkom poljoprivrednom politikom;
za okrupnjavanje posjeda nije nužno i vlasničko okrupnjavanje;
zemljište se ne prodaje nego se daje u koncesiju;
subvencijama povećavati efikasnost proizvodnje;
sankcije za neiskorišteno zemljište;
poseban, socijalno osjetljiv pristup starijim poljoprivrednim gazdinstvima.
Brodogradnja je od posebnog značaja za hrvatsko gospodarstvo.
Zbog postojećih kapaciteta, znanja, iskustva, imidža koji ima na svjetskom tržištu i porasta globalnog načina proizvodnje koji traži sve više brodova, brodogradnja zahtijeva poseban pristup.
Istodobno, sa saniranjem postojećih i “ugovorenih” gubitaka, počet će se s restrukturiranjem brodogradnje ka povećanju efikasnosti i profitabilnosti njene proizvodnje.
Cilj politike gospodarskog rasta za dugi rok je stvaranje uvjeta (fizičke i institucionalne infrastrukture) za nove djelatnosti koje proizvode veće dodane vrijednosti, a time i veći bruto domaći proizvod po stanovniku.
U novim djelatnostima dominantnu ulogu imat će usluge, prije svega proizvodne usluge: istraživanje i razvoj, industrijsko oblikovanje, projektiranje, financiranje, marketing itd.
Na taj način počet će kontinuirano i dugoročno mijenjanje strukture hrvatskog gospodarstva - usklađeno s promjenama u globalnom gospodarstvu, a temeljeno na novim tehnologijama, novom znanju i zaštititi okoliša.
Temelj ovih dugoročnih strukturnih promjena je obrazovanje.
Fiskalni sustav dogradit će se prema načelima da porezni obveznici plaćaju porez prema ekonomskoj snazi i da svi dohodci (od rada, kapitala i imovine) imaju isti porezni tretman.
Time će se proširiti porezna baza, a porezno opterećenje postojećih poreznih obveznika smanjiti.
Fiskalnom decentralizacijom povećat će se udio lokalne samouprave u ukupnim fiskalnim prihodima na više od 20%, a zamjenom komunalnih naknada porezima povećat će se transparentnost i efikasnost korištenja ovih izdataka.
Proračunska potrošnja bit će usklađena s politikom kratkoročnih i dugoročnih strukturnih promjena.
Udio proračunske potrošnje u bruto domaćem proizvodu kontinuirano će se smanjivati.
RADNIČKA PRAVA Zaštita rada i radnika - bitan uvjet razvitka i prosperiteta
Nema takvog prosperiteta, ni socijalnog ni gospodarskog, koji bi se zasnivao na obezvrjeđivanju rada.
Čovjek proizvodi robe, ali sam čovjek nije roba.
Mi jesmo za tržišnu ekonomiju, ali nismo za tržišno društvo.
Vjerujemo u poštenu plaću za pošten rad.
Danas, nasuprot tome, mnogi poslodavci prijavljuju zaposlene na takozvani minimalac, isplaćujući im dio dohotka na crno, čime izravno zakidaju financiranje javnih usluga ali, što je još gore, i buduće mirovine svojih zaposlenika.
Kod nas su zasad zakonom propisani samo minimalni doprinosi, ali ne i minimalne plaće, što neki poslodavci iskorištavaju tako da radnike plaćaju još manje.
Mi ćemo uvesti obvezu poslodavaca da isplaćuju minimalnu plaću, a lažne prijave “na minimalac” ukinuti.
Najveća povreda prava radnika je nezaposlenost.
Država ima ključnu ulogu u potpori svima koji traže zaposlenje.
To se može ostvariti gospodarskim razvojem i posebnim mjerama poticaja otvaranju radnih mjesta.
Omogućavanjem cjeloživotnog učenja i usavršavanja osigurava se i mogućnost prilagodbe radnika potrebama tržišta rada i tehnološkom razvoju, njegova vlastita sigurnost.
Država mora biti jamac radničkih prava.
Želimo promijeniti stanje u kojem “na papiru” dobar zakon u praksi ne pruža odgovarajuću zaštitu radnika i svakodnevno dovodi do grubih kršenja radničkih prava kao što su nezakoniti otkazi, uskrata plaća, neplaćanje poreza i doprinosa, neplaćanje prekovremenog rada, neplaćanje rada nedjeljom i blagdanom, rad na određeno vrijeme i kada za to nema opravdanja, rad na crno i u uvjetima gdje stradava zdravlje radnika.
Svi su pozvani svojim sposobnostima doprinositi radu i stvaralaštvu.
Samo pluralno i solidarno društvo može ostvariti komplementarni razvitak, a samo je takav razvitak razvitak za sve.
Protivimo se bilo kojoj diskriminaciji na osnovi spola i roda, dobi, nacionalnosti, svjetonazorskog ili bilo kojeg drugog izbora.
Sigurnost radnika treba biti zaštićena kvalitetnim zakonima, brzim i djelotvornim pravosuđem, neovisnom inspekcijom rada, sindikatima koji podržavaju radnike i radnicima koji podržavaju sindikate.
Nitko ne voli kažnjavanje, ali oni koji kažnjavaju druge kršenjem njihovih prava i sami moraju biti kažnjeni.
Sudjelovanje radnika u upravljanju tvrtkama u kojima rade oblik je suvremenog partnerstva rada i kapitala koji jamči pravičnost uzajamnih odnosa, socijalni dijalog, sigurnost rada i motivaciju za rad.
Takva participacija jača solidarnost i zajedništvo samih tvrtki.
SDP se zalaže za nove forme radničke participacije i njihovo ozakonjenje.
Usklađenost obiteljskog i profesionalnog života dio je socijaldemokratskog pristupa radu.
Žena mora imati ravnopravne uvjete pristupa i sudjelovanja na tržištu rada, muškarac treba ravnopravno sudjelovati u obiteljskom životu.
SOCIJALNA POLITIKA Socijalno obzirno, pravedno i solidarno društvo
Naš cilj je socijalna obnova hrvatskog društva.
Hrvatsko društvo doživjelo je socijalni rasap: ekstremnu podjelu na mali broj bogatih i golem broj siromašnih, uz slabljenje srednjeg sloja na kojem počiva socijalna stabilnost.
Vladajući sloj, nova klasa vlasnika, potrla je socijalnu politiku kao vlastiti nepotreban trošak.
Socijalna je politika zamijenjena politikom korumpiranja pojedinih socijalnih skupina, od slučaja do slučaja, s povremenim povećavanjem davanja i naknada u zamjenu za političku podršku vlasti.
Reforma socijalnog sustava je zaustavljena.
Dva ministarstva koja djeluju u ovom području, umjesto jednog i efikasnog, kadrovski i stručno su neekipirana, a politički nezainteresirana.
Izmišljena zbog političkih potreba stranke na vlasti, ona su podijelila socijalnu neodgovornost umjesto odgovornosti.
Temeljna značajka takvog stanja je kaotičnost i nered, razlike u dostupnosti socijalnih prava, promašeno zakonodavstvo, rastuća socijalna isključenost i siromaštvo.
Naša je politika, nasuprot raspadu, rad na jačanju socijalne kohezije, rad na smanjivanju nejednakosti i uspostavi pravičnosti, poticanje širokog sklopa akcija za smanjivanje socijalne isključenosti.
Temelj socijalne politike svakako je zaštita rada i radnika, politika zapošljavanja te općeg gospodarskog i socijalnog razvitka.
Ali socijalna politika, počevši od ustavnih obaveza vlasti, mora biti neposredno usmjerena i prema skrbi za djecu i mlade, obitelji u nesigurnom životnom položaju, osobito jednoroditeljske, migrante, etničke i dr. socijalne manjine, osobe s invaliditetom, starije osobe, osobito one koje žive bez obiteljske podrške.
Naša su rješenja obnova i izgradnja socijalnih institucija i socijalnih službi, izrada zakona i sustava opće društvene solidarnosti s novim shvaćanjem socijalnih obaveza društva i države.
Umjesto postojećih ministarstava treba ustrojiti Ministarstvo rada, obitelji i socijalnih poslova (socijalne skrbi) kao središnje državno upravno tijelo za socijalne poslove koje vodi cjelovitu brigu,
od problema rada i radnih odnosa, zapošljavanja, plaća i mirovina,
putem sustava socijalne zaštite siromašnih, djece, mladih, starijih, osoba s invaliditetom,
do zaštite obitelji i aktivne obiteljske i demografske politike sa sustavom socijalnih pomoći,
do politike socijalnog stanovanja.
Način donošenja odluka i vođenja socijalne politike mora biti utemeljen na znanstvenim, stručnim i demokratski potvrđenim podlogama.
Potrebno je iznova osnovati Zavod za socijalni rad koji je sadašnja vlast suspendirala, ali i Institut za rad i mirovine, Ured za socijalno uključivanje, institucije bez kojih nije moguće voditi uspješnu socijalnu politiku.
Napose, potrebno je osigurati šire društveno partnerstvo organizacija civilnog društva, sindikalnih, poduzetničkih, vjerskih i drugih udruga s tijelima lokalnih i državnih vlasti: takav Hrvatski socijalni forum nosio bi politiku socijalnog dijaloga kao širokog oslonca istinske socijalne politike i socijalne države uopće.
Centralizirani sustav socijalnih službi koji je udaljen od socijalnih potreba građana treba financijski i upravljački decentralizirati da bi se lokalnim sredinama omogućio brži ustroj socijalnih službi, na razini na kojoj se javljaju i socijalne potrebe.
Osnažit ćemo fiskalne kapacitete jedinica područne samouprave radi osnivanja potrebnih ustanova,
uvest ćemo porezne olakšice za privatne investitore koji zasebno, ili zajedno s lokalnim zajednicama proširuju kapacitete socijalnih usluga, od domova za stare i nemoćne, do hospicija ili njege u kući.
Nije nam potrebna centralizacija, ali nam je potrebna integracija socijalnih usluga, od uvođenja jedinstvene evidencije putem socijalne iskaznice na korist potrebitih, do onih elemenata jedinstvenih poslovno-organizacijskih oblika rada koji mogu biti lokalnim zajednicama na korist.
Mladi su budućnost, ali i sadašnjost
Mladi su danas posebno marginalizirana, a za razvoj društva najznačajnija skupina.
Marginalizacija mladih najgori je oblik trošenja društvenog kapitala; to je neodgovornost prema sadašnjosti i odricanje od same budućnosti zemlje.
Sadašnja vlast provela je takvu marginalizaciju.
Odustalo se od Nacionalnog programa djelovanja za mlade koji je usvojen u Hrvatskom saboru 2002. godine, Operativni plan za njegovo provođenje nije zaživio, institucionalna briga za mlade svedena je na odsjek “za djecu i mlade” unutar jednog ministarstva.
Mladi se shvaćaju kao društveni problem, a ne kao društveni potencijal, o njima se govori prvenstveno u kontekstu ekscesa, delinkvencije, ovisnosti - društvenih problema uopće.
Nisu mladi društveni problem, nego je pomanjkanje društvenog interesa za mlade društveni i politički problem.
Ova vlast je povećala nedostupnost obrazovanja za mlade, ona je dopustila da stopa nezaposlenosti mladih od 32% bude jedna od najvećih u Europi.
Isključujući mlade iz perspektive samostalnog rješavanja stambenih i drugih životnih problema, zapošljavanja i vlastitog rješavanja vlastite budućnosti, ta je vlast isključila mlade i iz sudjelovanja u političkom odlučivanju o njihovoj i općoj društvenoj perspektivi.
Pasivizacija i nezainteresiranost mnogih mladih za politiku samo je posljedica njihove isključenosti iz politike i svih procesa donošenja političkih odluka.
Kao što to čini u stranci, SDP će i u društvu osigurati mladima politički i upravljački prostor za sudjelovanje u donošenju odluka.
To sudjelovanje ne shvaćamo samo kao “sektorsko” suodlučivanje mladih o mladima, nego i njihovo suodlučivanje o svim političkim pitanjima, jer su sva politička pitanja ujedno i pitanja njihove i naše zajedničke budućnosti.
Cilj SDP-a je bitno povećati zaposlenost i vrednovanje rada mladih, što znači obvezivanje javnog i poticanje privatnog sektora na njihovo zapošljavanje, od volonterstva s obvezatnošću zapošljavanja te kvota za mlade pri samom zapošljavanju, do poreznih i drugih olakšca i stimulacija.
Mladi nisu samo budućost, oni su sadašnjost bez koje nema budućosti.
To znači, uz osiguranje dostojnih uvjeta života, osigurati što veći udio mladih u gospodarstvu i poduzetništvu, to znači i otvaranje prema novim zanimanjima i znanjima koje donose mladi, prema pomlađivanju ukupne strukture zaposlenih kao glavnog uvjeta i poluge suvremenog razvitka.
Založit ćemo se za sustav stambenog zbrinjavanja mladih, od socijalnih i javnih najamnih stanova do jamstava za stambene kredite bez učešća za kupnju prvog stana mlade obitelji.
Zalažući se za aktivno sudjelovanje mladih u procesima odlučivanja, SDP će pokrenuti zakonodavna, upravna i druga rješenja koja će i neposredno osigurati odgovarajuću institucionalnu potporu takvom uključivanju, od Savjeta za mlade s osposobljenim Uredom za mlade na razini države, preko Nacionalne agencije za mlade, do savjeta i vijeća mladih na razini regionalne i područne samouprave.
Sigurna i dostojanstvena starost
Čovjek je svrha, a ne sredstvo.
Umirovljenici trebaju dostojno živjeti i onda kad ne glasaju.
Poslije pljačke umirovljenika, SDP je prvi, već 2000. godine započeo vraćati dug umirovljenicima, i u četiri godine vratio 17 milijardi kuna duga.
Ali onima koji ne mogu organizirati gospodarstvo kao izvor socijalnih davanja preostaju samo lažna obećanja.
Osim što je iz povrata duga danas isključeno 350 tisuća umirovljenika, rast realnih mirovina od 2000. do 2003. godine bio je preko 8% godišnje, dostižući rast realnih plaća, a od 2004. godine taj je rast ispod 1% i rast plaća ne dostiže.
Naš je cilj da prosječna mirovina iznosi barem 45% prosječne plaće i raste s njom.
SDP se obvezuje osigurati pristojne mirovine svima, uz očuvanje njihove vrijednosti;
osigurat ćemo dvije milijarde kuna godišnje za porast mirovina od 10% već u prvoj godini mandata.
Za jednak staž i plaću - jednaka mirovina!
Novi umirovljenici oštećeni novim načinom obračuna mirovina - uz osobnu mirovinu - dobivat će i državnu mirovinu u visini do tisuću kuna.
Tako će mirovine “starih” i “novih” umirovljenika biti izjednačene odmah.
Naš je cilj zajamčena mirovina u visini 70% plaće ostvarene tijekom radnoga vijeka za sve koji u mirovinu polaze s punim stažom.
Svi stariji od 66 godina, bez prava na mirovinu i drugih prihoda, dobivat će socijalnu mirovinu.
Umirovljenici koji su mirovinu ostvarili izvan Hrvatske dobivat će dodatak na svoje preniske mirovine.
Sigurnije mirovine za buduće umirovljenike: povećat ćemo izdvajanja u drugi stup mirovinskog sustava na 7%.
Različitim olakšicama potaknut ćemo dobrovoljnu štednju za buduću mirovinu.
Krov nad glavom za svaku obitelj
Aktivna stambena politika je i socijalna politika, ali ona je i politika razvitka društva.
SDP će osigurati kreiranje, organiziranje i provođenje prve cjelovite stambene politike u Hrvatskoj koja treba osigurati model prikladnog stambenog zbrinjavanja: onih koji mogu kupiti vlastiti stan - da to učine sa što nižim troškom, i onih koji bez izdašne potpore ne mogu doći do vlastitog stana, i onih koji do vlastitog stana ne mogu doći ni uz tu potporu - ali mogu plaćati održivu stanarinu, kao i onih koji ne mogu plaćati niti tu stanarinu pa im treba pomoći subvencijama za stanovanje, pa i beskućnika bez primanja koji imaju ljudsko pravo na čovjeku dostojan smještaj.
Usklađenim djelovanjem države, lokalne samouprave, banaka, civilnog sektora i privatne inicijative uz potporu europskih fondova mi ćemo izgraditi hrvatski model stanovanja i ostvariti naše ciljeve.
ZDRAVSTVENA POLITIKASveobuhvatno, solidarno i svima dostupno zdravstvo
Država mora skrbiti o zdravlju svojih građana, a zdravstvene usluge pod jednakim uvjetima moraju biti dostupne svim građanima.
Zdravstvena politika sadašnje Vlade zasniva se pak na prebacivanju troškova financiranja s države na građane, s bogatih građana na siromašne, s onih zdravih na bolesne.
Posljedica toga danas je, upravo u zdravstvu najizraženija, nejednakost građana Hrvatske.
Upravo stoga mi ne možemo prihvatiti sadašnja opredjeljenja i zakonska rješenja po kojima prava na zdravlje, kvalitetnu zdravstvenu skrb i lijekove najviše ovise o financijskoj moći pojedinca.
Naime, ako zdravstvena politika nije socijalna i solidarna, onda ne postoji nikakva zdravstvena politika.
Naša socijalna zdravstvena politika zasniva se na dvostrukoj solidarnosti - solidarnosti zdravih s bolesnima i solidarnosti bogatih sa siromašnima.
Upravo takvo, sveobuhvatno, solidarno i svima dostupno zdravstvo ostvarit ćemo uz pomoć sljedećih mjera: (1) ukidanjem administrativne pristojbe;
(2) povratkom konceptu javnog zdravstva i kontinuiranim javnozdravstvenim aktivnostima;
(3) proširenjem osnovne liste lijekova;
(4) proširenjem osnovnog paketa zdravstvenih usluga;
(5) značajnom promjenom financiranja i organizacije primarne zdravstvene zaštite;
(6) preustrojem hitne medicinske pomoći;
(7) značajno većim ulaganjima u preventivu;
(8) prilagođavanjem rada zdravstvenih ustanova pacijentima;
(9) razvojem dnevnih bolnica;
(10) informatizacijom cijelog zdravstvenog sustava i uvođenjem “bespapirnog zdravstva”;
(11) smanjivanjem i objavljivanjem lista čekanja radi ostvarivanja uvjeta ravnopravnosti građana i u zdravlju i bolesti;
(12) brigom o radnom i sveukupnom okolišu;
(13) promicanjem zdravijih načina življenja - smanjenjem i uklanjanjem zdravstvenih rizika.
Ulaganjem u obrazovanje medicinskog osoblja i svih ostalih djelatnika u zdravstvenom sustavu, izgradnjom (tamo gdje je potrebno) i obnovom bolnica te ostale zdravstvene infrastrukture podići ćemo kvalitetu zdravstvenih usluga u svim dijelovima Hrvatske.
Budući da građani Hrvatske solidarno financiraju i održavaju zdravstveni sustav, njihovo je pravo dobiti najviše što je moguće za svoj novac.
Njihovo je pravo imati i potpuni uvid u način njegova trošenja.
Stoga je nužan veći utjecaj građana odnosno udruga pacijenata na donošenje ključnih odluka zdravstvene politike,
a zdravstvena skrb za samog bolesnika mora u osnovi biti besplatna.
Zdravlje je ključni faktor kvalitete života svakog pojedinca, gospodarskog i svakog drugog razvoja društva pa stoga i ulaganje u zdravlje treba biti temeljna hrvatska investicija.
Zdravlje građana bogatstvo je države.
OBRAZOVNA POLITIKA Znanje i obrazovanje - sredstvo i cilj razvitka
Glavni faktori suvremenog razvitka u svijetu već dugo nisu sirovine i prirodni resursi, nego su to ljudi i ljudski potencijali, građeni na znanju i obrazovanju.
Hrvatska već dugo ne koristi te potencijale gdje ih ima, i ne stvara nove potencijale gdje ih nema.
Za prvo je kriva politika stranke koja odbacuje kompetentne i sposobne stručnjake jer su oni kritični prema postojećem stanju, a za drugo je kriva postojeća Vlada koja nedovoljno ili pogrešno potiče razvitak obrazovanja, korištenje znanja i znanstvenih potencijala.
Zbog restriktivne politike sadašnje Vlade prema školstvu i obrazovanju, prema ulaganju u znanje i znanost, Hrvatska zaostaje za razvitkom suvremene Europe i svijeta.
Znanje i vještine najbolja su sredstva za osobni i društveni prosperitet.
Da bi Hrvatska postala prosperitetna zemlja zadovoljnih ljudi, potrebno je stalno podizati razinu obrazovanosti stanovništva, a obrazovanje usmjeriti prema društvu znanja i gospodarskom razvitku.
Stoga ulaganje u obrazovanje ne smatramo troškom, nego ulaganjem u vlastiti razvoj i bolju budućnost.
Obrazovanje ćemo usmjeriti prema najboljim europskim i svjetskim praksama, ali ćemo zadržati ono najbolje iz hrvatskog obrazovnog sustava.
Najboljim studentima osigurat ćemo pristup najkvalitetnijim svjetskim ustanovama, osnažit ćemo međunarodnu suradnju kako bismo se što izravnije uključili u svjetsku znanstvenu zajednicu.
Promjene u obrazovanju provodit ćemo razvojnim obrazovnim fondom, kojim ćemo proračunska sredstva za obrazovanje i znanost u četverogodišnjem mandatu povećati za polovicu sadašnjih.
Snažan proračunski rast ulaganja u znanost i obrazovanje samo je početni, ali ne i jedini element razvitka ovog područja.
Društvo znanja je naš put do bolje i uspješnije Hrvatske.
Ali društvo znanja ne postiže se političkom retorikom, nego konkretnim djelovanjem i javnim konsenzusom, punom suradnjom državne i lokalne uprave s roditeljima, učenicima, nastavnicima i poslodavcima.
Vrednovanje obrazovnih promjena i njihovih učinaka povjerit ćemo stručnjacima i stručnim ustanovama.
Donijet ćemo pedagoške i visokoobrazovne standarde,
organizirat ćemo mrežu obrazovnih programa (a ne škola).
Uvest ćemo programiranje ishoda učenja te poštovati autonomiju i kreativnost nastavnika.
Stimulirat ćemo osuvremenjivanje nastave koju treba graditi na znanstvenim spoznajama (seksualni i rodni odgoj, etika, obrazovanje za zaštitu okoliša, odgoj i obrazovanje za aktivno demokratsko građanstvo, poduzetništvo i dr.).
Uspješni obrazovni sustavi počivaju na dobro osposobljenim i zadovoljnim nastavnicima.
Profesorsko, učiteljsko i odgajateljsko zanimanje mora opet postati društveno cijenjeno, a nastavnici adekvatno plaćeni.
Sustavno ćemo ulagati u obrazovanje i cjeloživotno učenje nastavnika, da bi se osposobili za prenošenje najnovijih znanstvenih spoznaja i da bi mogli stručno napredovati.
Znatno ćemo povećati broj studenata i posebno poticati efikasnost studiranja, što skoriji i uspješan završetak studija te raznovrsne oblike cjeloživotnog učenja.
Poreznim olakšicama stimulirat ćemo ulaganje u obrazovanje i znanost.
Gospodarskim subjektima za troškove školovanja njihovih uposlenika i znanstvenorazvojnih istraživanja, a pojedincima za troškove poslijediplomskih studija, učenje stranih jezika, informatičko usavršavanje, regulirano (akreditirano) cjeloživotno učenje.
Sistematski ćemo investirati u gradnju vrtića, škola i sveučilišta, u suvremenu opremu i nastavna pomagala, u knjižnice.
Radit ćemo na tome da svako dijete dobije mjesto u vrtiću,
stvarat ćemo uvjete za ukidanje treće školske smjene,
brinut ćemo da svaki student ima svoje “radno mjesto” u predavaonici, laboratoriju i seminaru.
Samo temeljito restrukturirano i kvalitetno obrazovanje te cjeloživotno učenje dostupno svima, a ne samo bogatima - od predškolskog uzrasta do poslijediplomskog usavršavanja - omogućuju društveni razvitak.
Samo ljudi obrazovani prema najvišim obrazovnim standardima omogućit će nam ravnomjerno uključivanje u globalne procese.
Samo visokokvalitetno strukovno obrazovanje može pratiti potrebe gospodarstva.
Samo dosljedno provođeni standardi izvrsnosti u znanstvenoistraživačkome radu i obrazovanju omogućuju unaprjeđivanje gospodarstva, njegovu inovativnost i konkurentnost.
Zalažemo se za obavezno obrazovanje do prvog zanimanja ili do mature.
Redovito obrazovanje u našem će mandatu biti besplatno.
Bolje obrazovanje temelj je bolje budućnosti pojedinaca i zajednice.
Stoga socijaldemokracija obrazovanju posvećuje posebnu političku, financijsku i organizacijsku pažnju.
PRAVOSUĐE I DRŽAVNA UPRAVA Pravosuđe - zaštita sigurnosti i prosperiteta
Hrvatsko pravosuđe ne ispunjava funkciju brzog, zakonitog i pravičnog rješavanja sporova među građanima i pravnim osobama
te zadaću progona i kažnjavanja kriminaliteta.
Neefikasnost pravosuđa, koja kod građana izaziva osjećaj nemoći, straha i nepovjerenja, odlučno utječe na njihova prava i slobode, kao i na razvoj gospodarstva.
Hrvatski pravosudni sustav je glomazan i nefunkcionalan.
Danas je Hrvatska zemlja s ponajviše sudova i sudaca u Europi, ali i zemlja s ponajviše neriješenih predmeta.
Mnogi od oko milijun i pol neriješenih predmeta stariji su od deset, dvadeset pa i trideset godina.
Pravosuđe treba temeljitu reformu koju će nova SDP-ova Vlada provesti bez kompromisa.
SDP će učiniti sve da neovisno, stručno i odgovorno pravosuđe bude pravi zaštitnik prava, sloboda i sigurnosti građana.
Racionalizirat ćemo mrežu sudova, učiniti ih efikasnijim,
a specijalizacijom sudova (radni sporovi, financijski sporovi, obiteljsko pravo i dr.) podići stručnu razinu sudačkih odluka.
Samo najmoralniji i najstručniji mogu biti suci.
Stranačka politika vladajućih sredinom devedesetih kadrovski je devastirala pravosuđe.
Umjesto iskusnog i kvalitetnog sudačkog i državnoodvjetničkog kadra, došli su i mnogi neiskusni; bilo je i nestručnih pa i onih za koje je izražena sumnja u korupciju.
SDP će tražiti da jedino moralne i visokostručne osobe budu suci.
Izbor i napredovanje sudaca temeljit će se isključivo na rezultatima rada.
Insistirat ćemo na jasnim kriterijima odgovornosti i napredovanja.
Pravda mora biti dostupna građanima.
Pravda mora biti dostupna svakome, neovisno o njegovom imovinskom stanju.
Posebno u brojnim slučajevima kršenja prava radnika, pravda je prespora i preskupa.
SDP će proširiti pravo na besplatnu pravnu pomoć siromašnima.
Pravda mora biti brza.
Suđenje u razumnom roku ustavno je pravo građana.
SDP će osigurati kadrovske, zakonske i tehničke uvjete da građani više ne čekaju desetljeće i više na sudske odluke.
Presude koje se odnose na posebno ugrožene kategorije građana, uključivši djecu, donosit će se u primjerenom roku.
Građani moraju imati povjerenje u pravosuđe, a sada ga nemaju.
Sumnjiče ga za nerad, korupciju i nestručnost.
Ali, taj dojam nameće relativno mali broj nesolidnih sudaca.
Transparentnost, brzina postupanja, moralni i stručni autoritet sudaca, trebaju biti temeljom povjerenja u pravosuđe i njegove uspješnosti.
Suci zaslužuju naše povjerenje, a moraju ga opravdati savjesnim i poštenim radom.
Sucima treba osigurati uvjete za rad.
Promjenom procesnih propisa treba ih rasteretiti od svih tehničkih poslova i dati im da sude.
Osigurat ćemo uvjete i organizaciju rada, tehničku opremu, primanja i sve drugo što je neophodno za neovisnost i stručnost sudaca.
Sucima će se omogućiti i edukacija, posebno u granama prava za koje su se specijalizirali.
Štoviše, edukacija će biti uvjet obavljanja sudačke dužnosti.
Udruga sudaca i suci sami trebaju biti partneri politici u reformi pravosuđa.
Nema reforme pravosuđa bez sudjelovanja samih sudaca.
Borba protiv korupcije nije samo borba za sigurnost građana, nego je to i borba za opći prosperitet, za vrednovanje rada i zalaganja.
To je borba protiv mešetarenja i pljačke tuđeg rada koje obeshrabruju pošten rad i stvaralaštvo, a obezvrjeđuju javno dobro.
SDP-ova politika prema korupciji je samo jedna - politika nulte tolerancije.
Za svaki, pa i najblaži oblik korupcije nužno je snositi zakonske posljedice, a u politici to znači i nečastan odlazak s političke scene.
Zahvaljujući pretvorbi i privatizaciji prema nemoralnim zakonima iz devedesetih, gotovo trećina hrvatskih tvrtki otišla je u stečaj, a tisuće su radnika ostale bez posla.
SDP-ova je vlast donijela Zakon o reviziji pretvorbe i privatizacije.
Temeljem tog zakona utvrđene su nepravilnosti u 95% slučajeva pretvorbe i privatizacije.
SDP se trajno zalaže za primjenu najstrožih mjera kojima trebaju biti kažnjeni profiteri i kriminalci - taj krimen ne smije zastarjeti.
Mito i organizirani kriminal moraju biti prokazani.
SDP će stvoriti uvjete da se oni iskorijene radom efikasne policije i pravosuđa.
Znamo da ćemo u toj borbi imati podršku građana, ali i samih institucija i sustava u kojima djeluju pojedinci koji ih kompromitiraju.
Naša je podrška u golemoj većini poštenih sudaca, liječnika, policajaca, državnih službenika i drugih kojima je stalo do sigurne i poštene zemlje, kojima je stalo do vlastitog ugleda, ugleda struke i službe koju sramote nečasni pojedinci.
Javna uprava u službi razvitka
Provedba svih željenih promjena sadržanih u izbornome programu SDP-a u najvećoj mjeri ovisit će od učinkovitosti državne uprave te njenih službenika i dužnosnika.
Današnji način funkcioniranja hrvatske javne uprave pokazuje tromost i birokratiziranost.
Ona je skupa, opsegom velika, a građani u nju nemaju povjerenja.
Građani stoga žele promjene ponašanja i djelovanja državnih službenika i institucija kojima će se osposobiti učinkovitiji upravni sustav.
Temeljni cilj tih promjena je stvaranje manje, stručnije, učinkovitije, u cjelini jeftinije, ali bolje plaćene javne uprave koja će biti sposobna u mandatu nove Vlade prijeći dugi put od vladanja i upravljanja do služenja građanima.
Reformirana i moderna državna uprava morat će biti sposobna obaviti tri važna zadatka: ravnopravno sudjelovati u administrativnom djelovanju u okviru institucija Europske Unije, istodobno pokazati osnaženu sposobnost predlaganja i provedbe zakonodavnih rješenja i upravnih postupaka na nacionalnoj razini te napokon zakonito, otvoreno i pravovremeno komunicirati s korisnicima administrativnih usluga.
Novi model javne uprave korespondirat će s osnovama programa nove Vlade i biti u funkciji njegove provedbe.
Stoga će nova struktura i karakter državne uprave biti određeni i sadržajem međusobno povezanih procesa:
decentralizacije tj. prepuštanja velikog dijela državnih ovlasti i financijskih sredstava lokalnim i regionalnim samoupravama;
dekoncentracije javnih ovlasti, tj. prenošenja javnih ovlasti s ministarstava na agencije, javne službe i tijela regionalne i lokalne samouprave s ciljem približavanja javnih usluga građanima koji ih koriste;
europeizacije dijela državnih ovlasti radi zajedničkog ostvarivanja prenesenog dijela ovlasti s drugim javnim institucijama na razini Europske Unije;
delegiranja i privatizacije pojedinih javnih službi u cilju veće učinkovitosti i boljeg financiranja.
Pri tome će se uvijek voditi računa o primjeni načela supsidijarnosti, tj. da se svi poslovi javne uprave obavljaju na onoj razini funkcionalno-organizacijskog ustroja na kojoj mogu dati najbolje rezultate.
SDP će postaviti javnu upravu tako da ona bude stručna, efikasna i racionalno organizirana, a to podrazumijeva i kontinuirano obrazovanje i stručno usavršavanje djelatnika javne uprave.
Za realizaciju navedenih ciljeva i zadataka bit će potrebno podići stručnu i obrazovnu razinu državnih službenika,
kvalitetu i međusobnu usklađenost zakonodavstva,
srediti javne evidencije,
pojednostavniti upravne postupke,
uvesti stimulativan sustav nagrađivanja državnih službenika,
ojačati vanjski i unutarnji inspekcijski nadzor rada upravnih tijela
te omogućiti otvorenost za sugestije i utjecaj civilnog društva.
HRVATSKA U MEĐUNARODNIM ODNOSIMA
Vanjska politika
Aktivna i uspješna vanjska politika sastavni je dio sigurnosti države, očuvanja njenog nacionalnog identiteta i sigurnosti njenih građana.
Aktivna politika ne znači ući u Europu i tu stati kao posljednji, iza zaključanih europskih vrata.
Svatko može u nečemu biti prvi.
I Hrvatska mora biti prva u onome u čemu može, da bi bila značajna i respektirana, da bi bila europska.
Ona to može biti po aktivnoj političkoj ulozi u svom okruženju u regiji, po svom istodobno srednjeeuropskom i mediteranskom karakteru, po svom povijesnom nasljeđu na razmeđu različitih kultura koje poznaje, a napose po svojim vrijednostima, povijesnoj baštini i ljudskim potencijalima.
Hrvatska je ostvarila svoju državnu samostalnost u okvirima globalne pobjede demokracije, ali i vlastitim demokratskim pokretom i plebiscitom njenih građana.
Hrvatska je istodobno sama morala braniti i demokraciju i vlastitu državnu samostalnost - i obranila ju je u Domovinskom ratu.
Danas Hrvatska ima snage, ljude i institucije koje tada nije imala.
Jačanje vanjskog demokratskog ugleda zemlje izgradnjom demokracije u njoj samoj,
povezivanje vlastitih i drugih demokratskih snaga te mirotvorna uloga u regiji,
unaprjeđivanje gospodarskih, kulturnih i drugih odnosa sa susjednim i drugim zemljama, to su temelji na kojima se danas gradi samostalnost i sigurnost.
Samostalnost danas znači sposobnost za uključenost, a ne izolaciju.
Hrvatska vanjskopolitička orijentacija ne smije biti jednostrana, naš geopolitički položaj omogućuje višestruka partnerstva - mediteranska, podunavska, balkanska, srednjeeuropska.
Hrvatska u svojem okruženju ne treba biti ni lider niti regionalna supersila, nego partner i dobar susjed.
Hrvatska dosad nije imala vanjskopolitičku strategiju zaštite nacionalnih interesa, a takva strategija mora biti plod rasprave šire i stručne javnosti i hrvatskog parlamenta te mora sadržavati ključne odrednice vanjske politike i konkretne mjere za poboljšanje učinkovitosti državnog aparata, posebice hrvatske diplomacije.
Kvalitetno i vjerodostojno pozicioniranje Hrvatske u međunarodnim odnosima mora proizlaziti iz cjelovitog shvaćanja i osmišljenog djelovanja u cilju unaprjeđivanja njenog međunarodnog položaja.
Za takvu vanjsku politiku potrebno je osposobiti državne službe i diplomaciju, posebno osigurati mogućnost da se mladi ljudi školuju i osposobljavaju na vanjskim i domaćim sveučilištima i specijaliziranim ustanovama za preuzimanje vođenja državnih poslova u međunarodnim odnosima.
U tome Hrvatska zaostaje, i to želimo bitno promijeniti.
Mi jesmo za članstvo u svim relevantnim integracijama Europe i svijeta, ali nismo za članstvo u bilo kojoj organizaciji i integraciji koja bi od nas tražila odricanje od prava odlučivanja o vlastitim nacionalnim interesima.
Mi smo za takvo članstvo koje omogućuje ravnopravno sudjelovanje u odlučivanju o svim interesima te aktivno formuliranje i ostvarivanje vlastitih interesa.
To nije moguće postići ni kulturnom, ni gospodarskom, niti obrambenom izolacijom, nego prihvaćanjem integracije i odgovornosti suodlučivanja u donošenju odluka u međunarodnim tijelima i savezima, uključujući i obrambene.
Nacionalna sigurnost
Živjeti i napredovati u suvremenom svijetu sve je složenije i rizičnije.
Konkurentnost dalekih gospodarstava postaje domaća činjenica, krize i sukobi na drugim kontinentima imaju gotovo istovremeno lokalne posljedice.
Globalizacija, osim povezanosti i novih mogućnosti, donosi i nove prijetnje nacionalnoj sigurnosti: terorizam, širenje oružja za masovno uništavanje, organizirani međunarodni kriminal, izbjegličko-prognaničke krize, epidemije bolesti, itd.
Izvori prijetnji nacionalnoj sigurnosti mogu doći i iz neposrednog regionalnog okruženja, kao i biti proizvod nedjelovanja i nesposobnosti državnih institucija, rizičnih tehnologija i prirodnih katastrofa.
Takve vrste prijetnji nacionalnoj sigurnosti zahtijevaju međunarodno savezništvo i partnerstvo.
Zbog toga se SDP zalaže za članstvo Hrvatske i u Europskoj Uniji,
i u NATO-savezu.
Novi ciljevi i zadaci NATO-a sukladni su nacionalnim interesima Hrvatske.
Članstvo u NATO-u ne ograničava hrvatski suverenitet niti je prisiljava na odluke i akcije suprotne nacionalnim interesima.
Ali, sva vanjskopolitička pitanja koja se na bilo koji način dotiču hrvatske suverenosti, njenog ulaska u političke i obrambene saveze u kojima se prihvaćaju državne obaveze, moraju biti predmet javnog odlučivanja svih građana.
SDP jest za ulazak Hrvatske u EU i NATO, ali je SDP ponajprije za referendum kojim će svi građani sudjelovati u odgovornosti donošenja tih odluka.
Jedan od uvjeta ostvarivanja nacionalne sigurnosti jest u demokratskom parlamentarnom nadzoru sustava obrane, sigurnosti i sigurnosnih službi kako bi one trajno ostale u službi zemlje i njenih građana, nasuprot mogućih zloupotreba, osobnih i stranačkih interesa, što je u bliskoj prošlosti isuviše dolazilo do izražaja, a čega smo svjedoci i danas.
Obrambeni sustav i Oružane snage u neposrednoj su funkciji osiguranja nacionalne sigurnosti i sigurnosne vanjske politike.
U kompleksnim sigurnosnim uvjetima Oružane snage moraju biti osposobljene i opremljene za odgovor vojnim i nevojnim prijetnjama.
Želimo podići tehnološku opremljenost Hrvatske vojske na mnogo višu razinu od sadašnje te ubrzati proces njene profesionalizacije.
Vanjska politika i nacionalna sigurnost u suvremenim uvjetima ne mogu se promatrati izdvojeno i odvojeno od unutarnjeg demokratskog stanja, kvalitete institucija političkog sustava, gospodarskih mogućnosti, političke kulture građana, itd.
Državni suverenitet, teritorijalni integritet, zaštita građana i njihova vlasništva, vitalni su nacionalni interesi koje, osim oružjem, treba braniti i ljudskim pravima, demokratskim slobodama, zdravljem i obrazovanjem građana, svime onime što donose SDPove politike za razvoj Hrvatske.
Europa u Hrvatskoj - Hrvatska u Europi
SDP-u nije svejedno kakva će Hrvatska ući u Europu: proces ulaska u članstvo Unije važan je koliko i samo članstvo, a mjerilo uspjeha nije brzina nego kvalitet.
Promjene koje građani žele provest ćemo radi boljeg života u Hrvatskoj čemu i služi članstvo Hrvatske u Europskoj Uniji.
SDP-u nije svejedno kakva će Europa ući u Hrvatsku.
Postoje dvije Europe - Europa neobuzdanog kapitala i Europa društvene solidarnosti.
SDP će braniti nacionalne interese novoga doba - interese očuvanja nacionalnog identiteta, društvene solidarnosti, odgovornosti i općega dobra, ne dopuštajući da tržišno gospodarstvo postane tržišnim društvom koje pogoduje samo bogatima.
Bit ćemo čvršći u pregovorima, odlučniji u reformama, uvjerljiviji u komunikaciji; u pregovorima, naš je cilj prvenstveno zadovoljiti interese hrvatskih građana.
Promjene, pregovori i komunikacija o Europi s građanima Hrvatske moraju teći zajedno.
Mi smo za Hrvatsku koja je partner, a ne podanik: SDP će osigurati ravnopravan i razmjeran utjecaj Hrvatske u institucijama Unije.
Hrvatska će u Europskoj Uniji očuvati svoj suverenitet, identitet, tradiciju, kulturu i jezik.
Ako građani žele da Hrvatska uđe u članstvo EU potpuno pripremljena, ako žele socijalno osjetljivu i poštenu Hrvatsku u istoj takvoj Europi, ako žele osobno sudjelovati u velikom poslu izgrađivanja europske Hrvatske, onda za njih nema dileme - sve to im može osigurati samo socijaldemokracija, ona u Hrvatskoj i ona u Europi.
SDP svoj odnos prema Europi gradi na tradicijama socijaldemokracije koje su ugrađene i u temeljne vrijednosti Europske Unije.
LJUDSKA PRAVA I SOCIJALDEMOKRATSKE VRIJEDNOSTI
Socijalna i demokratska prava su politički temelj ljudskim pravima
Ljudska prava, emancipacija čovjeka, uspon njegovih osobnih a prečesto zatomljenih moralnih osjećaja do općevažećih načela i vrijednosti javnog života, to je cilj na kojem se zasniva socijaldemokracija.
SDP kao socijaldemokratska stranka tom vrijednosnom načelu podređuje svoje političko djelovanje.
SDP se razlikuje od svih drugih političkih stranaka u Hrvatskoj po tome što se za SDP u konkretnom političkom djelovanju ljudska prava ostvaruju jedinstveno, i kao socijalna i kao demokratska prava čovjeka.
Nema demokracije bez socijalne pravde, niti socijalne pravde bez demokracije.
Za SDP stoga politika nije samo borba za pojedine i posebne društvene interese velikih socijalnih skupina, nego je politika i poziv na ostvarivanje i zaštitu vrijednosti i onih manjih društvenih skupina te vrijednosti svakog pojedinca.
Zato za SDP ostvarivanje ljudskih prava nije samo opće i svakom lako prihvatljivo načelo koje se u praksi lako i zaboravlja, nego je to konkretan poziv na ostvarivanje konkretnih ljudskih prava, konkretnih društvenih skupina i pojedinaca.
SDP će se posebno založiti za poštivanje prava onih socijalnih skupina koje su po svom spolnom/rodnom, dobnom, rasnom, nacionalnom i svakom drugom neravnopravnom socijalnom položaju izloženije pritiscima većine, predrasudama, diskriminaciji ili zanemarivanju.
Mladi su danas uvelike marginalizirana socijalna skupina.
Položaj mladih, njihov razvitak u sadašnjosti shvaćamo kao uvjet općeg prosperiteta, sigurnosti i budućnosti cijelog društva.
Mladi su cilj i poseban program djelovanja SDP-a kao stranke u čijim tijelima odlučivanja i sami sudjeluju, kao stranke koju oni prepoznaju kao vlastiti politički izbor, u okviru socijaldemokracije koju prepoznaju - u najvećoj mjeri - i kao vlastiti politički nazor.
SDP se trajno zalagao za ravnopravan, ne samo na zakonu utemeljen, nego i vrijednosno te društveno unaprijeđen položaj žena.
Uvođenje kvota ravnomjernije zastupljenosti spolova u političkom odlučivanju samo je jedan od vlastitih političkih standarda kojim je SDP unaprjeđivao i javne političke standarde društvene uloge žena.
SDP se zalaže ne samo za poštivanje postignutih zakonskih normi, nego i za uvođenje novih normi, standarda i društvenih institucija koje osiguravaju stvarnu emancipaciju žene u obitelji - u kojoj je još uvijek često potisnuta - zatim u odgoju djece - kojim je prečesto jednostrano zadužena - te napose na poslu i u javnom životu, za koji je još uvijek sputana bilo na nju prevaljenim kućnim odgovornostima, bilo konzervativnim nazorima okoline.
Prava manjina za SDP nisu izborno pitanje, pitanje političkih kalkulacija i stranačkih aranžmana, nego je to načelno i konkretno pitanje njihove zaštite, zaštite različitosti kao zaštite svake manjinske i opće nacionalne slobode i prosperiteta.
Nema slobodne nacije u kojoj se slobodno ne osjećaju i pripadnici druge nacije.
Pripadnici nacionalnih manjina u Hrvatskoj dobro znaju koja im je stranka bila i ostala privržena kada su njihova prava bila dovođena u pitanje.
Oni će znati s kojom strankom valja računati kada politička računica ne uključuje samo političke konjunkture pojedinaca.
Pitanje političkog predstavništva nacionalnih manjina u Hrvatskoj je riješeno na europskim standardima, ali pitanja zaštite njihovog identiteta, izgradnje njihovih kulturnih, obrazovnih i drugih nacionalnih institucija, njihova položaj u konkretnim uvjetima života, moraju biti brigom i interesom cijelog društva.
Te je vrijednosti SDP uvijek pronosio; zadobivanjem odgovornosti vlasti SDP će ih moći pronositi i ostvarivati.
Socijaldemokracija je ključno usmjerenje golemog dijela Europe.
Uz sve vrijednosti koje SDP dijeli s europskom socijaldemokracijom, SDP je posebno ponosan na hrvatske nacionalne i vlastite stranačke antifašističke korijene.
Ravnopravni smo onima koji su u antifašističkoj borbi u Drugom svjetskom ratu prinijeli najveće žrtve.
Ponosni smo što smo u Domovinskom ratu još jednom potvrdili da je borba za nacionalnu nezavisnost i borba za demokraciju jedna te ista borba i što danas na tim temeljima gradimo svoju europsku i vlastitu budućnost.
Hrvatska može biti jaka, socijalno i demokratski stabilna, gospodarski i razvojno perspektivna.
Hrvatska treba s ramena i tijela stresti paučinu u koju ju je zaplela interesna kratkovidnost, socijalna bezobzirnost i razvojna nesposobnost vlasti.
Ta je vlast odgovorna za svoju neodgovornost.
Njoj na izborima treba reći: ne i dosta!
SDP je već jednom, od 2000. do 2003. godine, stabilizirao gospodarske i pokrenuo razvojne procese, razvio je demokratske standarde i europske integracije.
Ako je i griješio, bio je optužen za ono što nije učinio, ali su to poslije njega učinili oni koji su ga optuživali.
Oni koji su obećavali pokrenuti Hrvatsku, zaustavili su je nakon što je bila pokrenuta.
SDP može i mora nastaviti s razvitkom Hrvatske.
On može okupiti sposobne ljude kao nositelje odgovornosti vlasti, ti ljudi mogu stati pred lice javnosti, oni mogu dobiti povjerenje za koje će biti spremni odgovarati.
To je nova snaga za Hrvatsku, za njenu sigurnost, solidarnost i prosperitet!
