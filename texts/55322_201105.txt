ΕΔΕΚ ΚΙΝΗΜΑ ΣΟΣΙΑΛΔΗΜΟΚΡΑΤΩΝ
Παίρνουμε θέση για την Κύπρο
Στις 22 Μαΐου δεν επιλέγουμε απλώς κόμμα και βουλευτές. Επιλέγουμε την πορεία της Κύπρου στα χρόνια που έρχονται.
Χρόνια κρίσιμα για την οικονομία και την ποιότητα της ζωής μας.
 Χρόνια καθοριστικών εξελίξεων στην πορεία λύσης του Κυπριακού.
Δυστυχώς, οι προσδοκίες που δημιούργησε η κυβέρνηση Χριστόφια, έχουν διαψευστεί.
Ο εφησυχασμός, η αδράνεια και η έλλειψη αποφασιστικότητας της κυβέρνησης, οδήγησαν την Κυπριακή οικονομία σε κρίση, με αρνητικά αποτελέσματα και για τα δημοσιονομικά μεγέθη της χώρας μας και -πολύ περισσότερο -για τα νοικοκυριά και τους πολίτες.
Η έλλειψη αποτελεσματικότητας των κυβερνώντων συσσωρεύει προβλήματα στην ασφάλεια, την παιδεία, την υγεία.
Η αδιαφάνεια ρίχνει βαριές σκιές σε κρίσιμες αποφάσεις.
Η έλλειψη ανοχής στην κριτική υποβαθμίζει την ποιότητα της δημοκρατίας μας.
Η λανθασμένη στρατηγική και οι απαράδεκτες παραχωρήσεις του Προέδρου της Δημοκρατίας, έχουν φέρει την Ελληνοκυπριακή πλευρά σε δυσμενέστερη θέση από εκείνη που είχαμε όταν ξεκίνησαν οι απ'ευθείας διαπραγματεύσεις.
Στις 22 Μαΐου μπορούμε να αλλάξουμε αυτή την πορεία.
Να επιλέξουμε λύση δημοκρατική, λειτουργική και βιώσιμη.
Άμεση απόσυρση της εκ περιτροπής προεδρίας με σταθμισμένη ψήφο, της παραμονής 50.000 εποίκων, του περιορισμού του δικαιώματος στην ιδιοκτησία.
Να επιλέξουμε οικονομική πολιτική που διασφαλίζει ανάπτυξη και κοινωνική δικαιοσύνη.
Κατάργηση της φοροεπιδρομής, που πλήττει τα μεσαία και χαμηλά εισοδηματικά στρώματα.
Να επιλέξουμε δράσεις που αναβαθμίζουν την ποιότητα ζωής για μας και την οικογένεια μας.
Στις 22 Μαΐου παίρνει θέση κάθε Κύπρια και κάθε Κύπριος.
Δυναμώνει, με την ψήφο του, τη φωνή της ΕΔΕΚ.
Τη δική σου φωνή.
ΕΘΝΙΚΗ ANAΓKH Η ΑΛΛΑΓΗ ΣΤΡΑΤΗΓΙΚΗΣ ΣΤΗ ΔΙΑΧΕΙΡΗΣΗ ΤΟΥ ΚΥΠΡΙΑΚΟΥ
Η διαχείριση του Κυπριακού τα τελευταία χρόνια έχει οδηγήσει σε δραματικά αδιέξοδα και φοβερούς κινδύνους.
Η λανθασμένη στρατηγική και τακτική του Προέδρου της Δημοκρατίας, οδήγησαν την Ελληνοκυπριακή πλευρά σε χειρότερη και την Τουρκοκυπριακή πλευρά σε καλύτερη θέση, από αυτές που είχαν όταν ξεκίνησαν οι απευθείας διαπραγματεύσεις.
Η Τουρκία οδηγεί τις συνομιλίες σε αδιέξοδο.
 Ο κίνδυνος να επιρριφθούν στις δύο πλευρές ίσες ευθύνες και να δρομολογηθεί η αναβάθμιση του ψευδοκράτους, είναι ορατός.
Η αλλαγή τακτικής στις διαπραγματεύσεις και στρατηγικής στη συνολική διαχείριση του Κυπριακού, αποτελούν εθνική ανάγκη.
Προτείνουμε: Να διαμορφωθεί περίγραμμα λύσης του Κυπριακού, με βάση το κοινό ανακοινωθέν του Εθνικού Συμβουλίου τον Σεπτέμβριο του 2009 και να παρουσιαστεί επίσημα στο Γ.Γ. του ΟΗΕ, τα μόνιμα μέλη του Συμβουλίου Ασφαλείας, τα Ευρωπαϊκά Συλλογικά Θεσμικά Όργανα, τους Αρχηγούς Κρατών της ΕΕ και το Ευρωπαϊκό Κοινοβούλιο.
Να αποσυρθούν οι προτάσεις για εκ περιτροπής προεδρία, σταθμισμένη ψήφο, παραμονή 50.000 εποίκων.
Να προωθηθεί αίτημα για υιοθέτηση δέσμης αρχών λύσης του Κυπριακού σε ένα προσεχές Ευρωπαϊκό Συμβούλιο.
Να διατυπωθεί στην Ε.Ε. αίτημα διορισμού πολιτικής προσωπικότητας, ως απεσταλμένου για το Κυπριακό.
Να αναληφθεί έντονη διαφωτιστική εκστρατεία, ώστε να καταστεί σαφές ότι οι Τουρκικές προτάσεις βρίσκονται απολύτως εκτός του πλαισίου λύσης που έχει συμφωνηθεί.
Να διασαφηνιστεί ότι δεν πρόκειται η Κύπρος να επιτρέψει άνοιγμα οποιουδήποτε νέου κεφαλαίου στον ενταξιακό διάλογο Τουρκίας -Ε. Ε, εάν η Τουρκία δεν συμμορφωθεί με τις δεσμεύσεις που έχει αναλάβει απέναντι στην Ε.Ε. και την Κύπρο.
Να προωθηθούν διαβήματα εντός της Ε. Ε. για επιστροφή της Αμμοχώστου,
για την παραβίαση των δικαιωμάτων των εγκλωβισμένων
και για τον σφετερισμό των ελληνοκυπριακών περιουσιών.
Να αναπροσανατολίσουμε την εξωτερική μας πολιτική με ιδιαίτερη έμφαση στην αξιοποίηση των ριζικών γεωστρατηγικών ανακατατάξεων που συντελούνται ως αποτέλεσμα της ρήξης Ισραήλ -Τουρκίας και της ανακάλυψης τεράστιων κοιτασμάτων στις ΑΟΖ Ισραήλ και Κύπρου.
Η ΕΔΕΚ δεν πρόκειται να συμβιβαστεί με τη σημερινή, ζημιογόνα πορεία.Συνεχίζουμε να αγωνιζόμαστε για λύση δημοκρατική, λειτουργική και βιώσιμη, στηριγμένη στις αρχές του Διεθνούς και του Ευρωπαϊκού Δικαίου.
Για λύση που θα διασφαλίζει τη φυσική και εθνική επιβίωση του Κυπριακού Ελληνισμού.
ΓΙΑ ΜΙΑ ΝΕΑ ΚΟΙΝΩΝΙΚΗ ΣΥΜΦΩΝΙΑ: ΑΝΑΠΤΥΞΗ ΜΕ ΑΛΛΗΛΕΓΓΥΗ ΚΑΙ ΕΠΙΚΕΝΤΡΟ ΤΟΝ ΑΝΘΡΩΠΟ
Το πρόγραμμα της ΕΔΕΚ αποτελεί μία ολοκληρωμένη πρόταση που απαντά στα ζητούμενα της κοινωνίας και διασφαλίζει τις προοπτικές της οικονομίας.
Προτείνουμε στο λαό μια νέα κοινωνική συμφωνία: Αναμόρφωση και εκσυγχρονισμό του Κράτους
και δημοκρατικό έλεγχο κάθε εξουσίας.
Να συγκρουστούμε με κάθε κατεστημένο που νέμεται ασύδοτα τη θέση του σε βάρος των συμφερόντων του λαού.
 Να συγκρουστούμε με τη διαπλοκή, τη διαφθορά και τη σήψη στη δημόσια ζωή.
Όχι με κηρύγματα ηθικολογίας, αλλά με δημοκρατικό έλεγχο και κοινωνική λογοδοσία.
 Με μέτρα κατά της γραφειοκρατίας.
Με συνεχείς ελέγχους όλων όσων διαχειρίζονται την περιουσία και τον πλούτο του λαού μας.
Ανταγωνιστική και κοινωνικά προσανατολισμένη οικονομία.
 Θέλουμε κράτος αξιόπιστο,
 θέλουμε αγορά που να λειτουργεί με όρους ανταγωνισμού
αλλά και αυστηρούς ελεγκτικούς μηχανισμούς που να προστατεύουν το κοινωνικό σύνολο και το περιβάλλον
και δημιουργούν ισότητα ευκαιριών και δυνατοτήτων.
 Προτεραιότητες μας: Κατάργηση της πρόκλησης των πολλαπλών συντάξεων και της ταυτόχρονης παραχώρησης σύνταξης και μισθού.
Φορολόγηση του αδρανούς πλούτου.
Επιβολή τέλους στις Τράπεζες ανά συναλλαγή με βάση το ενεργητικό ή παθητικό τους.
Εκσυγχρονισμός της φορολογίας του στοιχήματος.
Ένταση των ελέγχων και υιοθέτηση αποτρεπτικών ποινών για όσους φοροδιαφεύγουν.
Σύνδεση των αυξήσεων στη Δημόσια Υπηρεσία με την παραγωγικότητα.
Αναπροσαρμογή του τρόπου παραχώρησης της ΑΤΑ, ώστε να δίνεται μεγαλύτερη στους χαμηλά σε σύγκριση με τους υψηλά αμειβόμενους.
Ευρεία εφαρμογή της εναλλαξιμότητας για περιορισμό των προσλήψεων στη Δημόσια Υπηρεσία με την ενοποίηση και ομαδοποίηση των σχεδίων υπηρεσίας.
Κατάργηση εκείνων των Ημικρατικών Οργανισμών που αποπροσανατολίζουν το κράτος από τον κοινωνικό του ρόλο
και σταδιακή διάθεση μέρους του μετοχικού κεφαλαίου άλλων στον ιδιωτικό τομέα, η οποία δεν θα τους καταστήσει ιδιωτικούς, αφού πέραν του 50% των μετοχών θα παραμείνει στο κράτος το οποίο θα ασκεί τον έλεγχο.
Ενθάρρυνση της επιχειρηματικότητας στους νέους
και στήριξης των μικρομεσαίων επιχειρήσεων,
 ειδικότερα με ενισχύσεις για πρόσληψη και κατάρτιση προσωπικού.
Ανάπτυξη εναλλακτικών πηγών ενέργειας
και ενθάρρυνση της πράσινης οικονομίας.
Εφαρμογή νέας στρατηγικής για την ανάπτυξη του τουρισμού με τη δημιουργία θεματικού τουριστικού προϊόντος.
Κατάργηση των μεταβιβαστικών τελών για ιδιοκατοίκηση.
Προώθηση της εκπαιδευτικής μεταρρύθμισης,
 αύξηση των επενδύσεων στην έρευνα,
εισαγωγή και διάδοση των νέων τεχνολογιών και προγραμμάτων δια βίου εκπαίδευσης.
Εφαρμογή του Γενικού Σχεδίου Υγείας
 και δημιουργία Ιατρικής Σχολής στο Πανεπιστήμιο Κύπρου
Αγροτική και περιφερειακή ανάπτυξη,
διαφύλαξη του περιβάλλοντος
και ανάδειξη του πολιτισμού της χώρας μας.
Με την εμπιστοσύνη και την υποστήριξη σας, αυτή η νέα κοινωνική συμφωνία, μπορεί και πρέπει να πραγματωθεί.
Με την ισχυρή παρουσία της ΕΔΕΚ στη νέα Βουλή.
Με την αποφασιστική παρέμβαση μας στη διαμόρφωση πολιτικής και στη λήψη , αποφάσεων.
Στις 22 Μαΐου ψηφίζουμε ΕΔΕΚ
Τώρα είναι για όλους η ώρα της υπέρβασης.
Τώρα είναι η ώρα να ψηφίσουμε ΕΔΕΚ.
Δεν φτάνει η αναγνώριση της συνέπειας και της αξιοπιστίας.
Δεν αρκεί η συμπάθεια.
Με την εμπιστοσύνη και την ψήφο μας, η ΕΔΕΚ θα έχει αποφασιστικό ρόλο στη διαμόρφωση της κοινοβουλευτικής πλειοψηφίας. Θα έχει μεγαλύτερη δύναμη, για λογαριασμό και προς όφελος του πολίτη.
Δυνατή ΕΔΕΚ σημαίνει λύση δημοκρατική, λειτουργική και βιώσιμη, σύμφωνη με τη βούληση της πλειοψηφίας.
Απόσυρση των απαράδεκτων προτάσεων για εκ περιτροπής προεδρία, σταθμισμένη ψήφο, παραμονή 50 χιλιάδων εποίκων.
Δυνατή ΕΔΕΚ σημαίνει δίκαιη οικονομική πολιτική.
 Φορολόγηση του αδρανούς πλούτου και όχι των μεσαίων και χαμηλών εισοδημάτων.
 Περιορισμός της σπατάλης.
Ισχυρότερη προστασία στις πιο αδύναμες εισοδηματικά ομάδες συμπολιτών μας.
Δυνατή ΕΔΕΚ σημαίνει εγγύηση για διαφάνεια και αξιοκρατία.
Αυξημένη προστασία του περιβάλλοντος.
 Καλύτερη ποιότητα ζωής.
6+1 Προτάσεις για καλύτερη ζωή
Ημερομηνία Καταχώρησης: 06/04/2011
Η έλλειψη αποτελεσματικότητας της κυβέρνησης ΑΚΕΛ – ΔΗΚΟ συσσωρεύει προβλήματα στην ασφάλεια, την παιδεία, την υγεία.
Η αδιαφάνεια ρίχνει βαριές σκιές σε κρίσιμες αποφάσεις.
Η ποιότητα της ζωής μας υποβαθμίζεται.
Απαιτούνται αποφάσεις, ΤΩΡΑ. 1. Άμεση εφαρμογή του Γενικού Σχεδίου Υγείας
και παροχή πρωτοβάθμιων υπηρεσιών υγείας επί 24ώρου βάσεως.
2. Δημιουργία Ιατρικής Σχολής στο Πανεπιστήμιο Κύπρου.
3. Καθιέρωση του θεσμού του Επιτρόπου Καταναλωτή, για συγκράτηση των τιμών και προστασία των νοικοκυριών από την αισχροκέρδεια.
4. Δημιουργία ανθρώπινου και δημιουργικού σχολείου, που θα αναπτύσσει την κριτική σκέψη, θα προετοιμάζει τους μαθητές για να ζήσουν σε ένα τεχνολογικά εξελιγμένο περιβάλλον και θα προάγει τη δια βίου μάθηση.
5. Ολοκληρωμένη μεταναστευτική πολιτική, με άξονες την ενσωμάτωση των νόμιμων μεταναστών
και την μηδενική ανοχή σε όσους βρίσκονται παράνομα στην Κύπρο.
6. Εκσυγχρονισμός της νομοθεσίας για την προστασία του περιβάλλοντος.
 και καθιέρωση εκπαιδευτικών προγραμμάτων για τη δημιουργία περιβαλλοντικής συνείδησης
6 + 1 Καθιέρωση συνεχών ελέγχων σε όλους όσους διαχειρίζονται χρήματα του Κυπριακού λαού και δημόσια περιουσία.
Στις 22 Μαΐου αλλάζουμε πορεία.
Δυναμώνουμε τη φωνή της ΕΔΕΚ για καλύτερη παιδεία, υγεία για όλους, διαφάνεια, αξιοκρατία, αυξημένη προστασία του περιβάλλοντος, καλύτερη ποιότητα ζωής.
ΕΔΕΚ ΔΥΝΑΤΗ ΚΥΠΡΟΣ ΔΥΝΑΤΗ
6 +1 Προτάσεις για το Κυπριακό
Ημερομηνία Καταχώρησης: 07/04/2011
Προτείνουμε: 1. Διαμόρφωση και κατάθεση περιγράμματος λύσης του Κυπριακού, με βάση το κοινό ανακοινωθέν του Εθνικού Συμβουλίου του Σεπτεμβρίου 2009.
2. Απόσυρση προτάσεων για εκ περιτροπής προεδρία, σταθμισμένη ψήφο, παραμονή 50.000 εποίκων.
3. Προώθηση υιοθέτησης δέσμης αρχών λύσης του Κυπριακού σε προσεχές Ευρωπαϊκό Συμβούλιο.
4. Διατύπωση αιτήματος διορισμού πολιτικής προσωπικότητας, ως απεσταλμένου της ΕΕ για το Κυπριακό.
5. Παρεμπόδιση ανοίγματος οποιουδήποτε νέου κεφαλαίου στον ενταξιακό διάλογο Τουρκίας – ΕΕ, εάν η Τουρκία δεν συμμορφωθεί με τις δεσμεύσεις που έχει αναλάβει απέναντι στην Ε.Ε. και την Κύπρο.
6. Προώθηση διαβημάτων στην Ε.Ε. για επιστροφή της Αμμοχώστου,
παραβίαση των δικαιωμάτων των εγκλωβισμένων,
 σφετερισμό των ελληνοκυπριακών περιουσιών.
7. Τροποποίηση των προτάσεων της πλευράς μας στο περιουσιακό, ώστε να διασφαλίζονται πλήρως τα δικαιώματα του νόμιμου ιδιοκτήτη.
10 + 1 Προτάσεις για την Οικονομία
Ημερομηνία Καταχώρησης: 15/04/2011
Η ΕΔΕΚ καλεί την κυβέρνηση, το ΑΚΕΛ και το ΔΗΚΟ, να κάνουν άμεσα στροφή σε μια αναπτυξιακή οικονομική πολιτική, με έμφαση στην ενίσχυση της ανταγωνιστικότητας της Κυπριακής οικονομίας.
Απαιτείται δημοσιονομική εξυγίανση, με ήπια προσαρμογή
και τη μέγιστη δυνατή προστασία στα χαμηλά και μεσαία εισοδήματα.
 Δεν είναι τα φορολογικά μέτρα, που θα λύσουν το πρόβλημα. Αντίθετα, μπορεί να οδηγήσουν σε μεγαλύτερη κοινωνική αδικία, φυγή κεφαλαίων και ακόμη μεγαλύτερη ύφεση.
Και βέβαια απαιτείται απόφαση για αυστηρό έλεγχο των δημοσίων δαπανών.
Για την ΕΔΕΚ κυρίαρχος στόχος παραμένει η ενίσχυση της κοινωνικής οικονομίας της αγοράς
και η αντιμετώπιση της κρίσης μέσα από τη δημιουργία των προϋποθέσεων για βιώσιμη ανάπτυξη.
Η ανταγωνιστικότητα της οικονομίας μας μπορεί να επιτευχθεί μέσα από την ανάπτυξη νέων παραγωγικών κλάδων στον τομέα των υπηρεσιών, τη δημιουργία σύγχρονων βιομηχανικών μονάδων με άξονες την καινοτομία και τις σύγχρονες τεχνολογίες και την έμφαση στην πράσινη οικονομία.
 Προς την κατεύθυνση αυτή, προτείνουμε:1. Αυστηρό έλεγχος των δημοσίων δαπανών με: Πρόσθετη μείωση των λειτουργικών δαπανών του Δημοσίου (με εξαίρεση τις δαπάνες για τη μισθοδοσία) κατά 5% το χρόνο.
Μείωση των μη παραγωγικών δαπανών του Δημοσίου.
Εκτεταμένη εφαρμογή του συστήματος της εναλλαξιμότητας, με στόχο την περισσότερο αποδοτική και παραγωγική αξιοποίηση του προσωπικού.
Κατάργηση της πρόκλησης των πολλαπλών συντάξεων και της ταυτόχρονης παραχώρησης σύνταξης και μισθού.
Οροφή μισθοδοσίας για το δημόσιο και τον ημιδημόσιο τομέα ώστε κανένας υπάλληλος να μην έχει μισθό μεγαλύτερο από το 90% του βασικού μισθού του προέδρου της Δημοκρατίας.
Κατάργηση των καθολικών επιδομάτων και αντικατάσταση με στοχευμένα επιδόματα νέου τύπου.
Κατάργηση Ημικρατικών Οργανισμών που δεν υπηρετούν καμία λογική ή σκοπιμότητα και σταδιακή διάθεση μέρους του μετοχικού κεφαλαίου άλλων στον ιδιωτικό τομέα, με διατήρηση της πλειοψηφίας των μετοχών από το Δημόσιο.
2. Δημοσιονομική εξυγίανση με: Υιοθέτηση τριετούς προγράμματος δημοσιονομικής εξυγίανσης και βιώσιμης ανάπτυξης, το οποίο να τηρηθεί χωρίς καμία παρέκκλιση.
Ταυτόχρονη κατάθεση της φορολογικής πολιτικής της κυβέρνησης με τους κρατικούς προϋπολογισμούς.
Αύξηση της παραγωγικότητας στο δημόσιο τομέα, με τον προσδιορισμό μετρήσιμων στόχων, ώστε να αξιολογείται κάθε υπηρεσία, και παροχή κινήτρων για αύξηση της παραγωγικότητας.
Προώθηση και ενίσχυση του εποπτικού ρόλου του κράτους και ενίσχυση της επικουρικότητας όπου η οικονομία έχει ανάγκες.
Πάταξη της φοροαποφυγής και της φοροδιαφυγής, μέσω σύνδεσης του μηχανογραφικού συστήματος των Κοινωνικών Ασφαλίσεων με το ΤΕΠ,
αναθεώρησης της πολιτικής για την υποβολή δήλωσης προσωρινής φορολογίας και εκσυγχρονισμός της φορολογίας για το στοίχημα.
3. Αναπτυξιακή οικονομική πολιτική με:
Ενθάρρυνση της επιχειρηματικότητας, με τη θέσπιση 5ετούς αφορολόγητης περιόδου για δημιουργία νέων επιχειρήσεων από άτομα έως 35 ετών.
Ενίσχυση της ανάπτυξης στους τομείς των νέων τεχνολογιών
και των εναλλακτικών πηγών ενέργειας,
 με τη θέσπιση αφορολόγητης περιόδου 3 ετών για καινούριες επιχειρήσεις.
Διεύρυνση της χρήσης του μοντέλου «Κατασκευή - Λειτουργία – Μεταφορά», ώστε να προχωρήσει άμεσα και χωρίς δαπάνες του κράτους η κατασκευή έργων κρίσιμων και χρήσιμων για την οικονομία, που διασφαλίζουν την ανάπτυξη και οδηγούν στη δημιουργία θέσεων εργασίας.
Προγραμματισμός και υλοποίηση από το κράτος αναπτυξιακών έργων ανταποδοτικού χαρακτήρα.
4. Περιορισμό της ανεργίας με: Φορολογικά κίνητρα για την πρόσληψη νέων ανέργων.
Ενίσχυση του προσωπικού των δημόσιων υπηρεσιών απασχόλησης, για περισσότερο αποτελεσματική διαχείριση της προσπάθειας επανένταξης ανέργων στην αγορά εργασίας.
Στήριξη μικρομεσαίων επιχειρήσεων με άτοκα ή χαμηλότοκα δάνεια και φοροελαφρύνσεις για 5 χρόνια, για να δημιουργήσουν νέες θέσεις εργασίας.
Επέκταση του προγράμματος κατάρτισης των ανέργων.
Καταβολή επιδόματος ανεργίας για 9 μήνες, αντί για 6 και πληρωμή του το αργότερο σε 4εβδομάδες μετά την υποβολή αίτησης.
Η ΕΔΕΚ δεν διεκδικεί το αλάθητο. Διεκδικεί, όμως, το καλύτερο.
Η αντιμετώπιση της κρίσης, αποτελεί πρώτης προτεραιότητας ζήτημα και για το κράτος και για τους πολίτες.
Η ΕΔΕΚ καταθέτει τις προτάσεις της και δηλώνει έτοιμη να στηρίξει κάθε μέτρο που κινείται στη σωστή κατεύθυνση.
Συνεχίζουμε να αγωνιζόμαστε για δίκαιη οικονομική πολιτική.
Φορολόγηση του αδρανούς πλούτου και όχι των μεσαίων και χαμηλών εισοδημάτων.
 Περιορισμό της σπατάλης.
Ισχυρότερη προστασία στις πιο αδύναμες εισοδηματικά ομάδες συμπολιτών μας.
Καλούμε κάθε Κύπρια και κάθε Κύπριο να μελετήσει τις προτάσεις μας για την οικονομία. Να κρίνει το σωστό. Να δυναμώσει τη φωνή της ΕΔΕΚ. Για μια Κύπρο πιο δυνατή.
Απόφαση για την Oικονομία και την Aνάπτυξη
Ημερομηνία Καταχώρησης: 13/12/2010
Η επιδίωξη μιας βιώσιμης και λειτουργικής λύσης στο κυπριακό, περνά μέσα από μια ισχυρή Κύπρο.
Μέσα από μια οικονομία που αναπτύσσεται.
Μέσα από μια κοινωνία που ευημερεί.
Δυστυχώς, η πραγματικότητα σήμερα δεν έχει καμιά σχέση ούτε με την ανάπτυξη, ούτε με την ευημερία.
Αντίθετα. Η οικονομία βυθίζεται όλο και πιο βαθιά στην κρίση, ενώ η κοινωνία πιέζεται, περιορίζεται, αγωνιά.
Οι αριθμοί είναι απολύτως χαρακτηριστικοί.
 Το δημοσιονομικό πλεόνασμα του 3.5% κατέληξε σε έλλειμμα 6.5%.
 Το δημόσιο χρέος από 48,4% του ΑΕΠ ξεπέρασε το 63%.
 Ο ρυθμός οικονομικής ανάπτυξης από 4.5% μειώθηκε στο 0.5%,
ενώ ο πληθωρισμός από1.2 έφθασε στο 3.6%.
 Η ανεργία έφτασε σε πρωτοφανή για την Κύπρο δεδομένα και τρέχει με ρυθμούς που κυμαίνονται γύρω στο 7%, ενώ στους νέους το ποσοστό είναι διπλάσιο.
Περισσότερο χαρακτηριστικό όμως, είναι αυτό που ζούμε καθημερινά στην κοινωνία. Την απόγνωση νέων ανθρώπων που δεν μπορούν να βρουν δουλειά.
Το άγχος των εργαζομένων για το μέλλον τους.
Τη στενοχώρια της νοικοκυράς για εκείνα που πρέπει να περιορίσει, ώστε να τα βγάλει πέρα.
Την αβεβαιότητα του επαγγελματία και του μικρομεσαίου για την επόμενη μέρα.
Απέναντι στα προβλήματα της οικονομίας, η κυβέρνηση επέλεξε για μήνες ρόλο παρατηρητή.
Συζητούσε, διαβουλευόταν χωρίς να κάνει ουσιαστικά τίποτε.
Οι ευθύνες με τα συγκυβερνώτα κόμματα ΑΚΕΛ – ΔΗΚΟ είναι βαρύτατες. Και γιατί δεν συνειδητοποίησαν το μέγεθος της κρίσης. Και γιατί δεν κατάλαβαν τις συνέπειες της για την Κύπρο. Και γιατί δεν πήραν έγκαιρα τα σωστά μέτρα, με συνέπεια όσα τώρα αποφάσισαν να είναι περισσότερο επώδυνα από αυτά που θα μπορούσαν να είχαν αποφασιστεί πριν 8 ή 10 μήνες.
Αλλά και γιατί τα μέτρα που τελικά ανακοίνωσαν είναι κοινωνικά άδικα και οικονομικά ατελέσφορα.
Κοινωνικά άδικα, γιατί συνιστούν φοροεπιδρομή σε βάρος των μη προνομιούχων και μόνον. Αντί για φορολόγηση του αδρανούς πλούτου και της μεγάλης ακίνητης περιουσίας, αντί για έκτακτο – εφ άπαξ– τέλος κοινωνικής αλληλεγγύης στα κέρδη των μεγάλων επιχειρήσεων, η κυβέρνηση επέβαλε φόρο κατανάλωσης στα καύσιμα, φορολογία στα τρόφιμα και τα φάρμακα, αύξηση της τιμής του νερού και μείωση του επιτοκίου στις αποζημιώσεις των απαλλοτριώσεων.
Τον εφησυχασμό, την αναβλητικότητα και την αναποτελεσματικότητα της κυβέρνησης, πληρώνουν σήμερα τα μεσαία και χαμηλά στρώματα του λαού μας.
Αντί για μέτρα που θα διασφαλίζουν δημοσιονομική εξυγίανση, μέσα από διαρθρωτικές αλλαγές ούτως ώστε να δημιουργηθούν προϋποθέσεις ανάπτυξης, το συνταξιοδοτικό παραμένει ανέγγιχτο, οι δομικές αλλαγές παραπέμπονται στις καλένδες, και η περιστολή των δαπανών αποτελεί περισσότερο ευχολόγιο παρά πραγματικότητα.
Η ΕΔΕΚ επιμένει. Η δημοσιονομική εξυγίανση δεν επιτυγχάνεται με αύξηση φόρων στα είδη πρώτης ανάγκης.
Επιτυγχάνεται με μείωση του κόστους και αύξηση της παραγωγικότητας της δημόσιας υπηρεσίας.
Με φορολόγηση του αδρανούς πλούτου.
Με δράσεις που οδηγούν στην ανάπτυξη.
Δυστυχώς στο βωμό της προσπάθειας να διατηρηθεί η κυβερνητική συμμαχία, θυσιάστηκε η προοπτική εξόδου από την κρίση
και η κοινωνική δικαιοσύνη.
Η ΕΔΕΚ δεν πρόκειται να συναινέσει στα μέτρα αυτά. Ως σοσιαλιστικό Κόμμα, το οποίο έχει στο επίκεντρο της πολιτικής του την προάσπιση των μικρο – μεσαίων στρωμάτων του λαού και των μη προνομιούχων, προτείνουμε σήμερα λύσεις για την αντιμετώπιση των προβλημάτων της κυπριακής οικονομίας.
Παράλληλος στόχος μας είναι η ενίσχυση της κοινωνικής συνοχής
και η επανένταξη στον κοινωνικό ιστό των χαμηλών εισοδηματικών στρωμάτων τα οποία βρίσκονται κάτω ή στο όριο της φτώχειας.
Προτείνουμε για τη μείωση των κρατικών δαπανών:
Κατάργηση της συμπερίληψης των επιδομάτων των ανώτερων αξιωματούχων στον ευρύτερο δημόσιο τομέα και των ανεξάρτητων αξιωματούχων της Κυπριακής Δημοκρατίας στις συντάξιμες απολαβές.
Η υπάρχουσα κατάσταση προκαλεί το αίσθημα της κοινωνίας και ως εκ τούτου, το προτεινόμενο μέτρο θα πρέπει πρώτα να εφαρμοστεί στον Πρόεδρο της Δημοκρατίας, Υπουργούς και βουλευτές.
Κατάργηση της πρόκλησης των πολλαπλών συντάξεων και της ταυτόχρονης παραχώρησης σύνταξης και μισθού.
Δημιουργία ανεξάρτητων σωμάτων καθορισμού της παραγωγικότητας του ευρύτερου δημόσιου τομέα, επί τη βάση της οποίας να καθορίζεται ο αριθμός των νέων θέσεων εργασίας.
Σύνδεση των αυξήσεων στη Δημόσια Υπηρεσία με την παραγωγικότητα κατά τμήμα ή και κατ’ άτομο.
Αναπροσαρμογή του τρόπου παραχώρησης της ΑΤΑ έτσι ώστε να δίνεται μεγαλύτερη ΑΤΑ στους χαμηλά σε σύγκριση με τους υψηλά αμειβόμενους υπαλλήλους.
Ευρεία εφαρμογή της εναλλαξιμότητας για περιορισμό των προσλήψεων στη Δημόσια Υπηρεσία με την ενοποίηση και ομαδοποίηση των σχεδίων υπηρεσίας.
Στόχευση των επιδομάτων με βάση μισθολογικά και αντικειμενικά κριτήρια.
Για την αύξηση των εσόδων του Κράτους προτείνουμε: Φορολόγηση της μεγάλης ακίνητης περιουσίας μέσω της αναπροσαρμογής των τιμών των ακινήτων στα σημερινά δεδομένα της αγοράς.
Επιβολή τέλους στις Τράπεζες ανά συναλλαγή με βάση το ενεργητικό ή παθητικό τους.
Εκσυγχρονισμό της φορολογίας του στοιχήματος
Υιοθέτηση αποτρεπτικών ποινών για όσους φοροδιαφεύγουν.
Κατάργηση ορισμένων Ημικρατικών Οργανισμών που αποπροσανατολίζουν το κράτος από τον κοινωνικό του ρόλο.
 Δεν μπορούμε ως σοσιαλιστές να δεχθούμε το Κράτος να παραμένει μέτοχος σε εταιρείες που έπαυσαν να είναι φυσικά μονοπώλια ή είναι ζημιογόνες.
 Κρατική Εταιρεία Αρτοποιών, Οργανισμός Γαλακτοκομικής Βιομηχανίας, Συμβούλιο Ελαιοκομικών Προϊόντων δεν έχουν λόγο ύπαρξης.
 Ούτε μπορεί στο όνομα της ύπαρξης εθνικού αερομεταφορέα, ο Κύπριος Φορολογούμενος να καλείται να επωμίζεται τις συνεχώς διογκούμενες ζημιές της Εταιρείας.
Επιβάλλεται άμεσα η υιοθέτηση σχεδίου εξυγίανσης και η αναζήτηση στρατηγικού επενδυτή.
Εξ άλλου απάντηση στο δημόσιο χρέος είναι και η σταδιακή διάθεση μέρους του μετοχικού κεφαλαίου ορισμένων Ημικρατικών Οργανισμών στον ιδιωτικό τομέα, η οποία δεν θα τους καταστήσει ιδιωτικούς, αφού πέραν του 50% των μετοχών θα παραμείνει στο κράτος το οποίο και θα ασκεί τον έλεγχο.
Για την ΕΔΕΚ κυρίαρχος στόχος παραμένει η προοπτική της βιώσιμης ανάπτυξης και της ευημερίας των εργαζομένων με την προώθηση ενός σύγχρονου μοντέλου ανάπτυξης της κοινωνικής οικονομίας της αγοράς.
Προς την κατεύθυνση αυτή προτείνουμε: Ενθάρρυνση της επιχειρηματικότητας στους νέους
και στήριξη των μικρομεσαίων επιχειρήσεων, ειδικότερα με ενισχύσεις για πρόσληψη και κατάρτιση προσωπικού.
Εφαρμογή σύγχρονης βιομηχανικής πολιτικής με άξονες τις νέες καινοτομίες και τις σύγχρονες τεχνολογίες.
Ανάπτυξη εναλλακτικών πηγών ενέργειας
και ενθάρρυνση της πράσινης οικονομίας.
Ενθάρρυνση των επενδύσεων για τη δημιουργία νέων θέσεων απασχόλησης σε νέους τομείς υπηρεσιών, όπως η εκπαίδευση, οι ιατρικές και θεραπευτικές υπηρεσίες, οι κοινωνικές υπηρεσίες φροντίδας παιδιών και ατόμων τρίτης ηλικίας.
Εφαρμογή νέας στρατηγικής για την ανάπτυξη του τουρισμού με τη δημιουργία θεματικού τουριστικού προϊόντος.
Κατάργηση των μεταβιβαστικών τελών για ιδιοκατοίκηση.
Μετατροπή της Κύπρου σε περιφερειακό κέντρο ιατρικών υπηρεσιών.
Από αυτό το Προγραμματικό Συνέδριο διαμορφώνουμε μια κοινωνική συμφωνία, ένα συμβόλαιο με τους πολίτες, επίκαιρο, σύγχρονο και προοδευτικό.
Βασικοί μας στόχοι: Μια κοινωνία συνοχής, αξιοπρέπειας και αλληλεγγύης.
Προτεραιότητα στην παιδεία, την έρευνα, την τεχνολογία και τη δια βίου εκπαίδευση.
Σύγκρουση με τη διαπλοκή, τη διαφθορά και τους αδιαφανείς μηχανισμούς στη δημόσια ζωή.
Μια νέα αποτελεσματική πολιτική για το περιβάλλον.
Υψηλού επιπέδου ιατροφαρμακευτική περίθαλψη για το σύνολο του πληθυσμού, με εφαρμογή του Γενικού Σχεδίου Υγείας και παροχή πρωτοβάθμιων υπηρεσιών υγείας επί 24ωρης βάσης.
Μια νέα πολιτική για την ύπαιθρο και τους αγρότες μας.
Θεμελιακή μεταρρύθμιση στο χώρο της Τοπικής Αυτοδιοίκησης στη βάση του τρίπτυχου, Αποκέντρωση –Διοικητική Αυτοτέλεια - Οικονομική Αυτοδυναμία.
Μια άλλη πολιτική για τις γυναίκες και τη νέα γενιά, για να πάρουν τη θέση που τους αξίζει στην Κυπριακή Κοινωνία.
Στρατηγική για την πολιτιστική αναγέννηση και την προώθηση του αθλητισμού ως καθολικού αγαθού προσβάσιμου σε όλους.
Ολοκληρωμένη μεταναστευτική πολιτική. Επιβάλλεται να γίνει κατανοητό ότι υπάρχουν δικαιολογημένες ανησυχίες στους πολίτες για το πρόβλημα της μετανάστευσης.
Ασφαλώς η απάντηση δεν είναι ούτε τα γκέτο, ούτε η ξενοφοβία, αλλά οι αληθινές μεταρρυθμίσεις που θα διασφαλίσουν την ενσωμάτωση
και θα επιδείξουν μηδενική ανοχή στη λαθρομετανάστευση, την μαύρη εργασία και την εμπορία ανθρώπων.
