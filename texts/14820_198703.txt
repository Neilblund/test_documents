KÖYHYYS ON POISTETTAVA  1. Köyhyys poistettava  Jokaiselle on turvattava perustoimeen tuloturva vähintään 100 markkaa päivässä. Muutos parantaa 600 000 ihmisen toimeentuloa tai eläkettä.  MITEN TÄMÄ TOTEUTETAAN?  SMP katsoo, että jokapäiväisen elämän aiheuttamat kustannukset edellyttävät, että jokaisella on käytettävissään tuloa vähintään 100 markkaa päivässä. Mikäli tätä ei kerry palkasta tai eläkkeestä, on yhteiskunnan huolehdittava että tämä toimeentuloturvavaatimus toteutuu. Sairaus- ja äitiyspäivärahan sekä työttömyysturvan vähimmäispäiväraha on korotettava 100 markkaan. Verottomaksi vähimmäiseläkkeeksi on turvattava vähintään 3 000 markkaan kuukaudessa. Rintamalisä on korotettava 500 markkaan kuukaudessa. Lasten kotihoidon tuki on korotettava kotiinjäävälle puolisolle vähintään 3 000 markkaa kuukaudessa ja ulotettava koskemaan kaikkia perheitä, joissa on alle 7-vuotias lapsi. Toimeentulotukea on parannettava niin, että 100 markan päivittäinen perustoimeentulovaatimus täyttyy. On luotava edellytykset kansalaispalkkajärjestelmän toteuttamiseksi niille, jotka tekevät työtä, josta ei saa muualta korvausta.  2. Työnoikeus ja työpaikan turva jokaiselle  Uusi työllisyyslaki pannaan tehokkaasti täytäntöön koko laajuudessaan. Käytetään kaikkialla maassa uusia toimivia työllistämiskeinoja. Pysäytetään suurteollisuuden harjoittama työvoiman supistamislinja. Estetään keinotteluluontoiset osake- ja yrityskaupat. Pääomat on pantava luomaan uusia työpaikkoja. Näin luodaan 150000 uutta työpaikkaa.  MITEN TÄMÄ TEHDÄÄN?  SMP pitää välttämättömänä, että perustuslaillisen työnoikeuden turvaava uusi työllisyyslaki pannaan tehokkaasti täytäntöön. Tämän lain avulla voidaan luoda kymmeniätuhansia uusia työpaikkoja yrityksiin sekä valtion ja kunnan tehtäviin. Erityisesti huolehditaan välittömästi siitä, että nuorten ja pitkäaikaistyöttömien työttömyys estetään.  Toteutetaan työvoimaministeri Urpo Leppäsen työttömyyden poisto-ohjelma, jolla luodaan 1987-1990 150000 uutta työpaikkaa. Samalla kytketään suurteollisuudelle menevä yhteiskunnan tuki työllistämisvelvoitteeseen siten, että yhteiskunta tukee vain sellaista yritystä, joka kantaa vastuunsa työpaikoistaan.  Uudistetaan sosiaaliturvamaksujärjestelmä siten, että se tukee työvoiman käyttöä eikä edesauta yritysten pääomavaltaistumista. Velvoitetaan pääomavaltainen yritteliäisyys ja tuonti kantamaan oma vastuunsa työllisyydestä ja maamme sosiaaliturvasta. Rajoitetaan pääomien vientiä ulkomaille erityisveron tai vientimaksun avulla.  3. Uudistetaan verotus pientä ihmistä hyödyttävällä tavalla.  Toteutetaan tuloverotuksen kokonaisuudistus, jolla yksinkertaistetaan verotusta, kevennetään pieni- ja keskituloisten verotaakkaa ja saatetaan suuret pääomatulot ja -voitot verolle. Toteutetaan pienyrittäjille liikevaihtoveron perusvähennys. Uudistetaan yritysverotus pieniä yrityksiä ja ammatinharjoittajia tukien. Oikaistaan maatalousverotuksen, metsäverotuksen, perintöverotuksen ja valmisteverotuksen epäkohdat.  MITEN TÄMÄ TOTEUTETAAN?  SMP vaatii, että nykyinen monimutkainen, raskas ja epäoikeudenmukainen verojärjestelmämme on kokonaisuudessaan uudistettava. Verotuksen tasoa eli kokonaisveroastetta on laskettava nykyisestään erityisesti pieni- ja keskituloisten kohdalla. Perustoimeentulon edellyttämä tulo on vapautettava veroista. Verotuksen vähennykset ja sosiaaliset tulonsiirrot on yhdistettävä niin, että myös pieni- ja keskituloiset sekä lapsiperheet voivat käyttää yhteiskunnan tuen täysimääräisesti hyväkseen. Verotuksen omavastuut ja katumaksut on kumottava ja luovuttava asuntoedun verottamisesta. Nykyisin verovapaat suuret pääomatulot ja -voitot on saatettava verotuksen piiriin kuitenkin tavanomaisten talletusten ja obligaatioiden verovapaus säilyttäen. Kaksinkertaisesta verotuksesta on luovuttava.  Yritysverotus on uudistettava ns. aitamallin mukaisesti, jolloin yrityksen toimintaa ei veroteta vaan verotus kohdistetaan yrityksestä ulos otettuun voittoon. Liikevaihtoverotukseen säädetään 200 000 markan perusvähennys.  Metsäverotuksessa otetaan huomioon alentunut kantohintataso sekä vaikeutunut metsän myyntitilanne. Maatalousverotus uudistetaan pien- ja perheviljelmiä hyödyttävällä tavalla.  4. Pois myrkyt ja ydinvoima yhteiskunnastamme. Maaseutu elinvoimaiseksi  Jokaisen ihmisen perusoikeus terveelliseen elinympäristöön ja puhtaisiin myrkyttömiin elintarvikkeisiin on turvattava. Tämä on kuluttajien ja pien- ja perheviljelijöiden yhteinen etu. Käynnistetään maaseudulla uudenlaista elintarviketuotantoa ja pienimuotoista elinkeinotoimintaa, mikä parantaa ainakin 30000 pientilan asemaa ja toimeentuloa.  MITEN TÄMÄ TOTEUTETAAN?  Ydinvoiman käytöstä on luovuttava. Uusien ydinvoimaloiden rakentaminen on ehdottomasti estettävä ja luovuttava viimeistään vuoteen 2000 mennessä nykyisten voimaloiden käytöstä. Energia on tuotettava luonnon ehdoilla.  Elintarviketuotantomme on rakennettava omavaraisuuden, pien- ja perheviljelmillä tapahtuvan tuotannon sekä oikeudenmukaisen maatalouden tuen varaan. Teollisuusmaisen suurtuotannon tukeminen on lopetettava ja kiellettävä elintarvikkeiden myrkylliset ja haitalliset lisä- ja säilöntäaineet. MTK:n suurtilalinjasta on luovuttava, jolloin myös veronmaksajan rasitus alenee. Perheviljelmille on turvattava riittävä mahdollisuus tuotantoon vailla kiintiörajoituksia.  Maaseudun pienimuotoista elinkeinotoimintaa tukeva laki on pantava tehokkaasti täytäntöön. Maaseutu on pidettävä elinvoimaisena ja kehittyvänä kaikkialla maassa.  SMP katsoo, että eräs tulevaisuuden tärkeimpiä edellytyksiä elämän jatkumiselle on puhdas ja terveellinen elinympäristö sekä myrkyttömät elintarvikkeet ja muut hyödykkeet. Tulevaisuutta ei saa rakentaa ympäristön tuhoutumisen ja ihmisen terveyden riskille. Teollisuuden saastepäästöt on saatava kuriin ja estettävä happosateiden ja myrkkyjen aiheuttama luontomme tuhoutuminen.  5. Asuntopula on poistettava. Jokaiselle mahdollisuus omaan asuntoon.  Jokaiselle on turvattava mahdollisuus omaan asuntoon riittävän pitkillä laina-ajoilla, matalalla korkotasolla ja alhaisella alkupääomalla. Vuokra-asuntopula on poistettava rakentamalla vähintään 50000 vuokra-asuntoa tulevalla vaalikaudella. Jokaiselle asunnottomalle järjestetään ihmisarvoinen asunto.  MITEN TÄMÄ TOTEUTETAAN?  SMP katsoo, että kunnollinen asunto on jokaisen perusoikeus, joka on korkean elintason maassamme vihdoin turvattava kaikille. Asunnottomien vuosi 1987 edellyttää, että yhteiskunta uhraa lisääntyvästi voimavaroja asuntotuotantoon sekä huolehtii, että käyttämättä jääneet varat tulevat käytetyksi.  Sekä vuokra- että omistusasuntoja on rakennettava tarpeen mukaan. Omien kotien lainojen korot on korkotukijärjestelmän avulla alennettava enintään 5 prosenttiin ja laina-ajat pidennettävä vähintään 25 vuoteen.  Vuokra-asuntoja on rakennettava ainakin 50 000 tulevan vaalikauden aikana paikkakunnille, joilla on vuokra-asuntopulaa.  Yksityisten vuokranantajien asemaa on helpotettava mm. verotuksellisin keinoin vuokra-asuntojen tarjonnan lisäämiseksi ja poistuman estämiseksi sekä vapaina olevien asuintilojen saamiseksi käyttöön. On säädettävä sekä vuokralaisten että vuokranantajien oikeutetut edut turvaava uusi huoneenvuokralaki.  Asunnottomille on rakennettava kiireesti ihmisarvoiset asunnot. Metsien asukit on saatava ihmisarvoiseen asuntoon vielä asunnottomien vuoden 1987 aikana.  SMP on isänmaallinen puolue, joka haluaa puhdistaa yhteiskuntamme väärinkäytöksistä ja rötöksistä. SMP haluaa rakentaa lähimmäisen rakkauteen ja toinen toisensa auttamiseen perustuvan inhimillisen ja oikeudenmukaisen yhteiskunnan. SMP on myös nuorten ja tulevaisuuden puolue.
