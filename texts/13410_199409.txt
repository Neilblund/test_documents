VI HAR VISIONER OM ET LEVENDE SAMFUND  Et samfund, vi kan være bekendt. Et samfund må ikke forstene. Det skal. være levende. Og når verden omkring os ændrer sig, må vi være parate til at ændre de ting, som ikke længere fungerer ordentligt. Der er ting i vort samfund, som ikke fungerer. Der bliver stadigt større skel mellem de, der har; og de, der ikke har. Mellem de, der har familie, og de, der ikke har. Mellem de, der har arbejde, og de, der ikke har. Mellem de, der har uddannelse, og de, der ikke har. Mellem de, der lever i et ordentligt miljø, og de, der ikke gør. I Det Radikale Venstre har vi vilje og visioner om at ændre tingenes tilstand.  EN SUND ØKONOMI ER NØDVENDIG  I Det Radikale Venstre har vi gennem de seneste 12 år arbejdet for at skabe en sund økonomi i Danmark. Den danske økonomi var på afgrundens rand. Det er den heldigvis ikke længere. Tværtimod! I dag er økonomien sund. En sund økonomi er et nødvendigt grundlag for at skabe et samfund, vi kan være bekendt. Et samfund, hvor der er plads til alle. Og hvor alle har mulighed for at skabe sig et godt liv. Sådan er det ikke i dag for alle. Skrøbelige og sårbare medmennesker holdes uden for fællesskabet og isoleres. I Det Radikaler Venstre har vi vilje og visioner om at ændre tingenes tilstand.  LIVSKVALITET ER VALGMULIGHEDER  I Det Radikale Venstre arbejder vi for, at alle kan få et arbejde. En pose penge giver måske mad på bordet, men ikke følelsen af at være aktiv deltager i et levende samfund. Pladsen på arbejdsmarkedet bliver knap så trang, hvis vi en gang imellem kan tage orlov for at uddanne os, for at passe vore børn eller vore gamle. Et liv med kvalitet er ikke en lang, lige motorvej, men mangfoldigt med valgmuligheder. Vi skal kunne vælge at arbejde nogle år, for så måske at efteruddanne os, så arbejde igen, og så måske passe børnene et år eller to. Det Ideelle er, at vi om nogle år selv kan bestemme arbejdstiden og selv spare op til orlov. På den måde kan vi leve et varietet og spændende liv uden at forstene. Og samfundet bliver mere dynamisk, når der bliver plads til flere på arbejdsmarkedet.  UDDANNELSE GIVER MULIGHEDER  Samfundet omkring os er i evig forandring, og vi kan kun følge med, hvis vi har den nødvendige baggrund. I dag får hver fjerde i en ungdomsårgang ikke en uddannelse. Og dermed ofte heller ikke et arbejde. Uddannelse skal være for alle. De unge skal have mulighed for at komme videre i deres liv, så derfor skal der skabes rammer, der giver denne mulighed. I et samfund, vi kan være bekendt, er der ingen langtidsledige.  MILJØ OG SIKKERHED  Alle politiske partier siger, at de vil have et bedre miljø. I Det Radikale Venstre gør vi noget ved det. Bl.a. har skattereformen, som letter skatten på arbejde og øger skatten på brug af ressourcer, et tydeligt radikalt fingeraftryk. Omlægningen bør også gælde for virksomheder, og udviklingen skal fortsættes. Det vil få os til at passe bedre på ressourcer og miljø og samtidig sætte mere arbejde i gang. Også i Europa-Parlamentet arbejder Det Radikale Venstre for et bedre miljø. Det er nødvendigt med et internationalt samarbejde, hvis bestræbelserne for alvor skal nytte. Sikkerhedspolitikken er ikke længere, hvad den har været. I dag er det menneskerettighederne, samt økonomiske og sociale forhold over hele verden, der skal forsvares. Derfor skal forsvaret ændres, så det kan løse de nye opgaver. Danmark yder en stor indsats inden for FN, og det skal vi blive ved med. Omlægningen af for svaret, skal derfor ske på en måde, så vi fortsat kan leve op til vore internationale forpligtelser. De fattige lande skal have reelle muligheder for at løse deres problemer. Derfor skal vi åbne vore markeder og yde bidrag til en fornuftig udvikling. Det er sund fornuft, at de, der har overskud, skal hjælpe dem, der ikke har.  DEMOKRATIET SKAL BRUGES OG BEDRES  Det danske demokrati skal bruges og dermed blive bedre. Alle har ret til at deltage - og deltagelse er ikke bare et kryds hvert fjerde år. Demokratiet skal bredes ud, så det er muligt for den enkelte at få større indflydelse og medbestemmelse i de organisationer og institutioner, som udgør så stor en del af vor hverdag. Det gælder f.eks. plejehjem, biblioteker, sygehuse og skoler, men også i de store fonde, der har opsamlet uhyre summer, som indskyderne ikke har indflydelse på. I Det Radikale Venstre har vi vilje og visioner om at ændre tingenes tilstand. Vi arbejder for et levende samfund - et samfund, vi alle kan være bekendt - men det kan der ikke lovgives om. Det er nødvendigt, at den enkelte tager ansvaret for både sig selv og fællesskabet, hvis vore visioner skal lykkes. Vi vil fortsat arbejde for at skabe rammerne, så alle får frihed til at vælge og muligheder for at være med. Derfor har Danmark brug for Det Radikale Venstre. Derfor har Det Radikale Venstre brug for dig.
