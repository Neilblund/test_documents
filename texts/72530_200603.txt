"ארץ ישראל לעם ישראל
על פי תורת ישראל".
תחת דגל זה קמה רשימת האיחוד הלאומי – מפד"ל לקראת בחירות 2006, כדי לחזק את כוחו הפוליטי של הימין הישראלי וליצור מנהיגות אלטרנטיבית שתשנה לטובה את פני השלטון במדינת ישראל.
1. זהות יהודית
* זהותה היהודית של המדינה צריכה להתבטא בכל מישורי החיים החברתיים, בחינוך, בתרבות, במעמד האישי ובחקיקה.
* האיחוד הלאומי – מפד"ל תקדם את העמקת ערכיה הנצחיים של תורת ישראל בחיי האומה.
* ישראל היא מדינה יהודית ודמוקרטית, וככזו היא תשמור על שוויון זכויות לכל אזרחיה.
* תישמר דמותה של השבת במדינת ישראל.
* תושב רמתם הראויה של שירותי הדת בישראל: רבנים, מקוואות, כשרות ומועצות דתיות.
* התנגדות לנישואין אזרחיים ולגיור שלא כהלכה  היא תנאי לאחדות העם.
* יישמר הסטטוס קוו בענייני דת ומדינה, אשר נועד להבטיח את צביונה היהודי של מדינת ישראל.
תוספת חקיקה בנושאים אלה תיעשה בהסכמה לאומית רחבה.
2. ארץ ציון וירושלים
* ארץ ישראל היא מולדתו של העם היהודי מכוח תורתו ומורשתו.
* האיחוד הלאומי – מפד"ל תפעל לעידוד העלייה והקליטה ולחיזוק ההתיישבות היהודית בכל שטחי ארץ ישראל.
* תוחל בהדרגה ריבונות ישראלית על כל חבלי ארץ ישראל שבשליטה ישראלית.
* יוחלו לאלתר החוק והשיפוט הישראליים על המועצות המקומיות והאזוריות ביהודה ובשומרון.
* ירושלים, בירת הנצח, תישמר כולה בריבונות ישראלית.
האיחוד הלאומי – מפד"ל תשקוד על חיזוקה ועל פיתוחה של ההתיישבות היהודית בכל חלקי העיר.
* יימנע כרסום בריבונות הישראלית ובאכיפת חוקי המדינה, בירושלים בכלל ובהר הבית בפרט.
3. חוץ וביטחון
* זכותו של העם היהודי על ארץ ישראל משולבת לבלי הפרד בזכותו לשלום ולביטחון.
* לאחר כשלון הסכמי אוסלו, וואי וחברון, פיצוץ הסדר הקבע בקמפ-דיויד ומלחמת אוסלו שגבתה קורבנות כה רבים, ולאחר עליית תנועת חמאס לשלטון, יש לראות את כל ההסכמים וההתחייבויות שחתמו ממשלות ישראל עם הרשות הפלשתינית כבטלים ומבוטלים.
* בין נהר הירדן לים התיכון לא תיכון מדינה פלשתינית.
* על מדינת ישראל לחתור להשגת הסכמי שלום עם כל שכניה, אך לא על חשבון בטחון אזרחיה.
*  האיחוד הלאומי – מפד"ל תפעל לגבש את המחנה הלאומי סביב תוכנית שלום אזורית ריאלית.
* האיחוד הלאומי – מפד"ל מגנה ומוקיעה את עקירתם וגירושם של אלפי יהודים מבתיהם בגוש קטיף ובצפון השומרון, את חורבן הקהילות המפוארות ואת שריפת בתי הכנסת.
* לא ייעקרו יישובים יהודיים ולא יימסרו חלקים מארץ ישראל לשלטון אחר.
4. חינוך
* האיחוד הלאומי – מפד"ל תעמיד את החינוך במקום הראוי לו בראש סדר העדיפויות הלאומי.
יושקעו משאבים בצמצום פערים ובשיפור רמת ההישגים של תלמידי ישראל,
תוך שימת דגש על טיפוח אישיות התלמיד ופיתוח היצירתיות.
* יועמק החינוך למורשת היהדות ולערכי המולדת בכל בתי הספר בישראל, דתיים ולא דתיים כאחד.
* יחודש מפעל ההזנה, יונהג יום לימודים ארוך במקומות המתאימים לכך.
* ישופר מעמד המורה בישראל: הטובים לחינוך.
* יבוטלו תשלומי ההורים וייאכף חוק חינוך חינם במערכות החינוך הכללי והדתי.
* יופחתו תשלומי שכר הלימוד בישיבות התיכוניות ובאולפנות.
* ייבלם יישום דו"ח דוברת.
* תימנע פגיעה בעצמאותו האידיאולוגית והמבנית של החינוך הממלכתי הדתי.
* תסוכל תוכנית שר הביטחון לסגירת ישיבות ההסדר בשנת 2008, ויימשך פיתוחן לצד המכינות הקדם-צבאיות.
* יימשך פיתוח תנועות הנוער: בני עקיבא, עזרא, נוער דתי עובד ואריאל.
5. בית המשפט העליון
* יחוזק מעמדה של הרשות המחוקקת בישראל, ויופסק הכרסום במעמד הכנסת ע"י חדירת הרשות השופטת לתחומה.
* כל עוד לא יתוקנו בחקיקה הפרות האיזונים הקיימות בין הרשויות השופטת, המבצעת והמחוקקת, תתנגד האיחוד הלאומי – מפד"ל לחוקה המקנה לבית המשפט העליון סמכות לפסול חוקים.
* האיחוד הלאומי – מפד"ל תתמוך בשינוי השיטה לבחירת שופטי בית המשפט העליון.
6. כלכלה וחברה
* כלכלה בריאה היא אמצעי לקיומה של חברה מתוקנת המושתתת על עקרונות מוסר, צדק חברתי ומניעת ניצולו של הזולת.
* האיחוד הלאומי – מפד"ל תפעל לשמירה על יציבות המשק מתוך חתירה להפחתת התלות הכלכלית של מדינת ישראל בארה"ב.
* תעוצב תוכנית להבטחת המשך תהליך הצמיחה במשק ולהגדלת הפריון והתפוקה.
יינתן סיוע ליצרנים, בעיקר לעוסקים בייצוא תעשייתי וחקלאי ובתעשיות עתירות ידע.
ישופר הטיפול במפעלים שנקלעו לקשיים.
* יושקעו משאבים בפיתוח מוקדי תיירות, בעידוד תיירות נכנסת ותיירות פנים ובתמיכה בענף התיירות הכפרית ובאתרים הארכיאולוגיים.
7. מאבק בעוני
* האיחוד הלאומי – מפד"ל תפעל לצמצום האבטלה.
* נציגי הרשימה בממשלה ובכנסת ימשיכו להיות המובילים בדאגה לקשישים, לנכים, לשכבות החלשות ולנוער מנותק.
* הם יפעלו להנהגת מס הכנסה שלילי, להגדלת שכר המינימום ולהחזרת קצבאות הזקנה לתקנן.
* תורחב ותפותח תנועת הנשים "אמונה", ייפתחו יותר מעונות יום ויוזלו באופן ניכר תשלומי ההורים למעונות.
8. סיוע לדיור
* יוגדל היצע אפשרויות הדיור במחירים סבירים למשפחות ברוכות ילדים, לזוגות צעירים, לחיילים משוחררים, לעולים חדשים ולאברכים.
* יינתנו משכנתאות בתנאים מועדפים לזוגות צעירים ששירתו בצה"ל או בשירות לאומי.
* האיחוד הלאומי – מפד"ל תעשה כל מאמץ להביא לפתרון בעיית הדיור לדור הצעיר בישראל בדרך של הפשרת קרקעות, בנייה לעמותות, ופעולות ממשלתיות להוזלת הדיור.
9. הון ושלטון
* האיחוד הלאומי – מפד"ל רואה בהגינות ובאמינות יסודות חיוניים למשטר תקין ותשאף להיות מופת של אמת, צניעות ויושר אישי וציבורי.
* כדי למנוע השחתה מוסרית של המערכת הציבורית בישראל תדאג הרשימה להגברת השקיפות ולמניעת ניגוד אינטרסים.
10. צדק
* האיחוד הלאומי – מפד"ל תפעל למחוק את בושת הפקרתו של הסוכן הישראלי יונתן פולארד, הנמק בכלא האמריקני זה 21 שנה.
* ישונה "חוק פינוי-פיצוי" ויתוקן העוול שנגרם למגורשי גוש קטיף וצפון השומרון.
* יושקע מאמץ מיידי ומרוכז בשיקום משפחות העקורים: בתעסוקה, במגורים, בחינוך ובכל הדרוש.
* האיחוד הלאומי - מפד"ל תפעל להחזרת קצבת הילדים, במסגרת הביטוח הלאומי, למשפחות ברות גיוס או שירות לאומי.
