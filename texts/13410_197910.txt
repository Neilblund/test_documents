På Det Radikale Venstres landsmøde i Nyborg 15.-16. september 1979 vedtoges følgende udtalelser:  EN ØKONOMISK LANGTIDSAFTALE  MED SOCIAL GARANTI.  Det Radikale Venstre har igennem det sidste år opfordret regeringen til at fremlægge et holdbart økonomisk program.  Det er ikke sket.  Den seneste forværring af dansk økonomi kræver handling straks i det nye folketingsår.  Det Radikale Venstre mener, at der er behov for en langtidsaftale med social garanti.  Landsmødet opfordrer derfor til indgåelse af en 4-årig rammeaftale om den samlede indkomst- og omkostningsudvikling for at bremse inflationen.  Gennem konkrete initiativer skal ydes den nødvendige sociale garanti, sikres en bedre fordeling af indkomst- og forbrug og tilskyndes til øgede erhvervsinvesteringer,  Disse initiativer må omfatte:  - lovgivning om obligatorisk overskudsdeling og medeje for de ansatte.  - en arbejdsmarkedspolitik med øget vægt på uddannelses-, omskolings- og jobtilbud på et tidligt tidspunkt under ledighed. Arbejdsløshedsdagpengenes niveau fastholdes.  - hurtig indsats for at opfylde de unges ret til erhvervsuddannelse samt bedre tilbud om uddannelse for voksne.  - større frihed for kommuner og amtskommuner til at disponere uden central detailstyring og en statslig udgiftspolitik uden planløse nedskæringer.  - forenkling af indkomstskatten med forhøjelse af proportionalstrækket, sanering og ændring af de nuværende fradragsregler. - indsats overfor samfundsskabte værdistigninger på jord og fast  ejendom.  ændring af beskatningsreglerne med det formål at øge erhvervsinvesteringerne, herunder lempelse af beskatningen vedrørende aktier.  - forbedrede finansieringsregler, der skal muliggøre opførelse af andelsboliger og lejeres overtagelse af private udlejningsbyggeri på andelsbasis.  - Øget indsats for byfornyelse og boligforbedring.  EN ANDELSBOLIGREFORM.  Det Radikale Venstres landsmøde opfordrer folketinget til at udforme den kommende andelsboligreform således, at den muliggør offentligt jordopkøb som led i etableringen af andelsboliger såvel i den eksisterende som i den fremtidige boligbebyggelse.  Gennem denne lettelse af finansieringen dæmpes stigningen i jordværdierne i de centrale byområder samtidig med, at udviklingen hen imod samfundsovertagelse af jordværdierne fremmes.  Samtidig ønsker landsmødet at gøre opmærksom på den oplagte mulighed, der i de kommende år vil være for at etablere andelsboliger, i ældre beboelsesejendomme, hvor jorden på grund af hjemfaldspligt overgår til offentligt eje.  DE MILITÆRE UDGIFTER.  Landsmødet afviser tankerne om forøgelse af bevillingerne til militære formål og anbefaler, at militærudgifterne inddrages i de aktuelle statslige besparelser.
