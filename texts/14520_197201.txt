Puhtaan ja turvatun elämän puolesta  Ketä kunnan pitäisi eniten auttaa?  Kunnallispolitiikassa pitäisi päähuomio kohdistaa lapsiin, nuoriin, äiteihin ja vanhuksiin. Työssä käyvien äitien alle kouluikäisiä lapsia varten on perustettava riittävästi päivähoitopaikkoja, joiden tulee toimia kristillisyydelle ja kodille myönteisessä hengessä. Vähävaraisille on suoritettava nykyistä suurempaa lapsilisää.  Kunnan nuorisotyön tehtävänä on johtaa nuoret terveeseen ja raittiiseen elämäntapaan. Kunnan tulee myöntää runsaasti määrärahoja nimenomaan nuorten keskuudessa suoritettavaan raittiustyöhön sekä tehtävä kaikkensa huumausaineiden leviämisen ehkäisemiseksi.  Vanhusten toimeentulon, kuntoutuksen ja viihtyvyyden turvaamiseen on kunnan kiinnitettävä entistä enemmän huomiota. Vanhusten avohuoltoa on kehitettävä  Onko Kristillisellä Liitolla tulevaisuutta?  Kristillinen Liitto ei ole itsetarkoitus. Se haluaa ajaa kansamme parasta. Se on vakuuttunut, että yhteiskuntamme monet sairausilmiöt ja vinoutumat voidaan vielä parantaa saattamalla kristillinen elämänkäsitys ja terveet tavat kansamme perustaksi. Raamatun periaatteiden mukaisesti Kristillisen Liiton kannattajat haluavat toimia rauhantekijöinä - myös politiikassa.  Suomen Kristillinen Liitto - mikä se on, mihin se pyrkii, onko sillä tulevaisuutta?  Kristillistä politiikkaa - onko sitä?  Kristillinen politiikka on Raamatun perusteitten noudattamista kaikessa yhteiskunnallisessa elämässä: taloudellisessa, sosiaalisessa, henkisessä ja hengellisessä. Kristillinen Liitto toimii yhteiskunnallisen oikeudenmukaisuuden puolesta ja ajaa sivuutettujen ja kärsivien ihmisten asiaa. Kristillinen Liitto toimii myös kristillisten arvojen puolesta, vastavoimana moraalittomuudelle ja ateismille.  Tarvitaanko tätä varten omaa puoluetta?  Kristillinen Liitto ei pyri monopolisoimaan kristillisyyttä. Iloitsemme myös muissa puolueissa toimivista kristityistä. Valitettavasti he ovat niissä supistuva vähemmistö. Toisaalta jumalankielteisyyden, huumausaineiden, alkoholinkäytön ja väkivallan uhkaava leviäminen ovat tehneet välttämättömäksi Kristillisen puolueen. Se on ainoa puolue, joka yksimielisesti vastustaa kristillisyyden ja elämän perusarvojen polkemista sekä toimii puhtaan ja turvatun elämän puolesta.  Onko Kristillinen Liitto uusi kirkon liike?  Kirkon tehtävä on julistaa evankeliumia eikä sekaantua puoluepolitiikkaan. Sensijaan yksityisillä kristityillä on oikeus ja myös velvollisuus osallistua yhteiskunnallisten asioiden hoitoon, myös omana puolueena, kun se on osoittautunut välttämättömäksi. Kristillinen Liitto on yleiskristillisellä pohjalla toimiva täysin itsenäinen puolue. Suurin osa sen jäsenistä kuuluu Ev.lut. kirkkoon, mutta yhä runsaammin on siihen liittynyt jäseniä myös vapaista suunnista ja toisesta kansankirkostamme.  Milloin Kristillinen Liitto perustettiin?  Monilla on se käsitys, että Kristillinen Liitto syntyi vasta pari vuotta sitten. Liitto on kuitenkin perustettu jo vuonna 1958, vaikka se tuli koko kansan tietoon vasta kevään 1970 eduskuntavaaleissa. Silloin siitä tuli eduskuntapuolue liiton ehdokkaan, metsänhoitaja Raino Westerholmin tultua valituksi Kymen läänistä kansanedustajaksi. Lopullisen läpimurron Kristillinen Liitto suoritti tammivaaleissa 1972, jolloin liitto sai neljä eduskuntapaikkaa. Westerholmin lisäksi liiton kansanedustajat ovat pastorit Antero Juntumaa Pohjois-Hämeestä, Olavi Ronkainen Mikkelin läänistä ja Veikko Turunen Keski-Suomen läänistä.  Ketkä Kristillistä Liittoa johtavat?  Kristillisen Liiton puheenjohtajana on vuodesta 1970 toiminut huoltopäällikkö Olavi Majlander, varapuheenjohtajana kansanedustaja Westerholm. Puolueen valtuuskunnan puheenjohtajana toimii sosiaalineuvos Usko Waismaa, pääsihteerinä pastori Eino Pinomaa ja järjestöpäällikkönä insinööri Ossi Pelanne. Kuten muissakin puolueissa ylin päätösvalta kuuluu Kristillisessä Liitossa puoluekokoukselle. Varsinaisten puoluekokousten välillä päätösvaltaa käyttää puoluevaltuuskunta, joka valitsee vuosittain puolueen hallituksen hoitamaan käytännöllisiä asioita. Liiton äänenkannattajana on Kristityn Vastuu-lehti.  Mitä Kristillinen Liitto tarjoaa?  Kristillinen Liitto tarjoaa kansallemme terveen ja positiivisen vaihtoehdon; se toimii puhtaan ja turvatun elämän puolesta. Liitto korostaa, että ihmisen elämää tulee suojella kohdusta vanhuuteen. Hänen turvallisuutensa on taattava kodeissa, kaduilla ja työpaikoilla. Vähäosaisia on autettava turvattuun toimeentuloon. Pienituloisten verotusta on lievennettävä. Kaikille on pyrittävä järjestämään työtä ja riittävä, yhtenäinen eläke. Pienyrittäjiä ja vähittäiskauppaa on tuettava. Uskonnonopetus on säilytettävä peruskoulussa nykyisessä laajuudessaan ja tunnustuksellisena. Yleisradioon tarvitaan rakentavia, puhtaita ohjelmia.  Onko kristillistä kunnallispolitiikkaa?  Kristillinen Liitto tähtää kunnallisohjelmassaan kunnan asukkaiden toimeentulon, asumisen ja viihtyvyyden edistämiseen. Tähän päämäärään pyrittäessä on otettava huomioon kunnan jokaisen asukkaan taloudelliset, sosiaaliset, henkiset ja myös hengelliset tarpeet. Kristillinen Liitto tähdentää myös kunnissa ilmenevien epäkohtien ja ristiriitojen poistamista. On luovuttava eri yhteiskuntaluokkien ja sosiaaliryhmien välisestä vastakkainasettelusta. Kunnan tulee ensisijaisesti huolehtia vähävaraisista ja todella vaikeuksiin joutuneista kansalaisista.  SUOMEN KRISTILLINEN LIITTO  - Uusi vaihtoehto yhteiskunnallisessa elämässämme - edustaa näkemystä, että yhteisiä asioita hoidettaessa tulee ohjenuorana olla Jumalan sanaan pohjautuva kristillinen usko |a elämänkatsomus.  Suomen Kristillinen Liitto tahtoo olla sillanrakentajana  - eri yhteiskuntaryhmien ja -luokkien sekä.  - eri hengellisten liikkeiden välillä.  Tähän sillä on hyvät edellytykset, koska liittoon jo nyt kuuluu jäseniä kaikista yhteiskuntapiireistä ja hengellisistä liikkeistä.  Suomen Kristillisen Liiton toiminta tähtää yleisesti ottaen mm.  - kansamme sisäiseen uudistumiseen.  - uskonnonopetuksen uudistamiseen ja sen aseman vahvistamiseen maamme kaikissa kouluissa sekä.  - kulttuurielämän tervehdyttämiseen ja sen hengen kohentamiseen.  Suomen Kristillinen Liitto pitää kunnallisessa elämässä tärkeänä mm., että  - raittiustyötä tehostetaan ja kunnan omissa tilaisuuksissa hyvää esimerkkiä näyttäen luovutaan alkoholin käytöstä sekö tuetaan alkoholismista vapaaksi pyrkiviä asunnon ja työpaikan saannissa.  - huumausaineiden leviämiselle asetetaan tehokas sulku ja että huumausaineiden väärinkäyttäjille järjestetään asianmukainen hoito yhteistoiminnassa eri järjestöjen ja nimenomaan kristillisten järjestöjen kanssa.  - kodittomien miesten ja naisten ongelmaan kiinnitetään entistä enemmän huomiota mm. heidän asuntoasioidensa hoitamiseksi ja työhön sijoittamistaan silmälläpitäen.  - avohuoltoa ryhdytään kehittämään laitoshuollon rinnalla esim. tutkimalla ja soveltuvin osin toteuttamalla kodinhoitotukea sekä tehostamalla perhepäivähoitoa, jotta saataisiin vähennettyä taloudellisesti kalliiden lastentarhojen ja -seimien laitospaikkatarvetta ja näin samalla mahdollistaa lasten normaalisti terve kehitys koti- tai sitä vastaavissa olosuhteissa.  - kotisairaanhoidon edellytyksiä parannetaan, jotta kalliiden sairaalatilojen käyttöä voidaan vähentää.  - vanhuksille, vajaakykyisille ja opiskelijoille rakennetaan riittävästi asuntoja, jolloin mm. vanhainkotien paikkatarve vähenee.  Suomen Kristillinen Liitto taistelee  PUHTAAN JA TURVATUN ELÄMÄN PUOLESTA
