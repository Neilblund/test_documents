ELEZIONI POLITICHE 2001-ITALIA DEI VALORI-PROGRAMMA
SI RIPARTE DAI CITTADINI.
Dieci proposte per far funzionare il paese.
Il Programma che presentiamo è innovatore per le seguenti ragioni:
1) Seleziona dieci problemi la cui soluzione é essenziale per far funzionare il paese e che, a nostro parere, meritano riforme radicali e non operazioni di pura cosmesi.
2) Le questioni che noi sottoponiamo ai cittadini hanno come obiettivo un Paese legale, trasparente, efficiente, sicuro, competitivo e più giusto, volto a realizzare una migliore qualità di vita per tutti i cittadini.
3) Alcuni punti di questo programma sono stati già avviati e sono contenuti in proposte di legge da noi presentate al Senato e alla Camera.
Da soli alle elezioni.
Ci presentiamo da soli perché i poli sono tre:
1) il polo delle impunità di Berlusconi.
2) il polo della legalità di Di Pietro.
3) il polo della palude e dell’opportunismo del cento sinistra.
Da soli per battere la casa delle impunità del centro destra e per sconfiggere l’opportunismo del centro sinistra.
A chi ci accusa di far vincere Berlusconi rispondiamo ricordando i fatti:
Nel 1996 Berlusconi era sconfitto, le sue aziende avevano 5000 miliardi di debiti, la sua leadership traballava, era indagato per vari reati.
Come destinatario di concessioni pubbliche non era neppure eleggibile.
Eppure il centrosinistra lo ha salvato: prima con l’accordo sulla bicamerale, poi accreditandolo di fronte alle banche creditrici.
D'Alema è stato il principale artefice del salvamento: ha fatto l'accordo sulla Bicamerale, ha nominato Marco Boato relatore sulla giustizia e punta di diamante nell'opera di delegittimazione della magistratura, ha accreditato Berlusconi di fronte alle banche creditrici (di cui tutti conoscono la sensibilità nei confronti del potere politico), ha partecipato all'assemblea di Mediaset per dire che Berlusconi  era intoccabile.
Dopo il fallimento della Bicamerale anche la Commissione Anticorruzione é stata svuotata di contenuto ed umiliata e sono state affossate tutte le proposte di legge presentate all'Aula.
Su richiesta di Berlusconi é stato riproposto l'esame del conflitto di interessi che, sottratto alla Commissione Anticorruzione, fu trasferito alla Commissione Affari Costituzionali nominando  l'onorevole Frattini nuovo relatore.
Contemporaneamente é iniziata l'approvazione di tutte le leggi sulla giustizia volute dal Polo e suggerite da Previti.
Il centro sinistra, in seguito, ha salvato Dell'Utri, Previti, Giudice e Cito dalla galera.
Sono state approvate due leggi sulle televisioni favorevoli a Berlusconi e nonostante l'impegno di mandare Rete 4 sul satellite non si è fatto niente.
Gli atti politici per demolire l'Ulivo, compiuti dal centro sinistra non sono meno gravi: la coalizione ha silurato l'Ulivo a Gargonza in nome del centro-sinistra dei partiti e, alla caduta del governo Prodi, ha accettato il diktat di Cossiga di cancellarne anche il nome.
Su queste basi é nato il governo D'Alema con Mastella e tutti gli altri personaggi della prima Repubblica, nel quale ci siamo rifiutati di entrare.
Quando siamo stati cacciati dai Democratici per avere votato contro Amato, il centro sinistra ha taciuto preferendo a noi i riciclati e gli inquisiti.
Il silenzio é stato sovrano anche di fronte alla nostra denuncia dell'utilizzo della legge Tremonti da parte di Mediaset e non abbiamo sentito una sola parola sul rapporto dell'ispettore della banca D'Italia riguardante il modo in cui Berlusconi si é arricchito.
Questi sono i fatti.
E sono così gravi da avere talmente disgustato gli elettori che, nonostante il fiume di denaro che arriverà alle Regioni e il bonus fiscale del Governo, i sondaggi danno per vincente Berlusconi.
I cittadini che hanno votato centro sinistra volevano altre cose che si chiamano: Moralità, Legalità, Trasparenza, Giustizia, Sicurezza, Merito.
Noi rimaniamo bipolaristi convinti, ma siamo costretti a giocare la partita della democrazia con le regole scritte dagli altri.
Oggi un nostro accordo con il centro sinistra significherebbe: la nostra omologazione totale e la perdita di identità;
la cancellazione della questione morale e la separazione dell'etica dalla politica;
l'approvazione di una politica che abbiamo combattuto;
la complicità con persone che hanno avuto un ruolo di primo piano nella prima Repubblica e che, a nostro parere, dovrebbero essere esclusi dalla politica.
A chi ci rivolgiamo.
A tutti coloro che non vogliono rassegnarsi e che vogliono difendere la dignità propria, della famiglia, del lavoro, della comunità, del paese.
A tutti coloro che di fronte alla questione morale hanno visto sfumare le differenze tra Destra e Sinistra perché entrambi gli schieramenti hanno fatto della politica una pura gestione del potere.
Il nostro é un movimento di valori capace di risolvere i problemi concreti.
La nostra Carta dei Valori ha nella sua matrice le grandi culture riformiste del Novecento: la cultura cattolica della solidarietà familiare e sociale, la cultura socialista del lavoro e della giustizia sociale, la cultura liberale dell'economia di mercato, della libertà individuale e del buon governo, attraversate dalle grandi tematiche dei diritti civili, della questione morale e dei nuovi diritti di cittadinanza alle quali i grandi movimenti ambientalisti, delle donne e dei giovani hanno dato un contributo essenziale.
Un patto con gli elettori:
Noi assumiamo l'impegno solenne di:
- Mettere il cittadino al primo posto.
- Dare voce a chi non ne ha.
- Restituire la dignità a coloro a cui è stata tolta con la violenza, con la potenza del denaro, con l'inganno dell'informazione, con l'abuso del potere.
- Batterci, in ogni caso, eletti o no, con tutte le nostre forze e sul nostro onore, perché i valori della vita,
legalità,
solidarietà,
giustizia,
eguaglianza,
responsabilità,
sussidiarietà,
autogoverno diventino il lievito della politica e il fondamento della gestione della cosa pubblica.
- Usare il Merito come unico criterio di promozione politica, sociale ed economica.
- Mettere al centro della nostra azione politica la Questione Morale.
In conclusione: per noi Politica ed Etica non possono essere separate.
Bioetica e scienza devono trovare un giusto equilibrio.
Noi ci battiamo per ristabilire il principio secondo il quale "la moralità pubblica è fondamentale per misurare il valore o il disvalore dei contendenti al potere".
Vogliamo una nuova Italia.
Noi pensiamo a un Paese che conservi il meglio della sua tradizione ma sappia innovare e creare innovazione, dove chi merita possa essere valorizzato senza il condizionamento dei poteri di pochi.
Un'Italia in cui per trovare lavoro non ci sia bisogno né di raccomandazioni né di segnalazioni, dove ci sia spazio per i meritevoli, in funzione delle proprie capacità, e dove i  più deboli siano effettivamente posti nelle condizione di competere con tutti gli altri.
Un Paese in cui le opportunità di lavoro e di generazione di ricchezza siano stimolate, favorendo l'imprenditorialità in contesti chiari, efficienti, certi.
Noi vogliamo un'Italia in cui le forze dell'ordine, la magistratura, gli apparati burocratici, siano vicini ai cittadini che a loro volta hanno diritto ad essere trattati con rispetto e considerazione dato che  la sovranità spetta ai cittadini, e cioè a tutti noi.
Un'Italia in cui la giustizia sia giusta, dove veramente "la legge é uguale per tutti" ed i corrotti e i criminali siano finalmente puniti e scontino le loro pene.
Un'Italia in cui le risorse fondamentali: l'ambiente,
il patrimonio artistico,
il capitale umano, la creatività dei singoli e dei gruppi, siano tutelati e valorizzati.
Un'Italia in cui i bambini e gli adolescenti siano protetti e difesi da ogni forma di violenza e crescano sani e sereni.
Dove i  giovani abbiano la gioia di vivere perché consapevoli che il futuro sarà loro.
Dove gli anziani siano rispettati e vivano con decoro la loro vecchiaia.
Un'Italia in cui i malati, gli emarginati, i deboli avvertano il calore della solidarietà e non il freddo della solitudine.
Noi vi proponiamo.
Un Programma realistico, Regole trasparenti e condivise, Comportamenti coerenti e conseguenti: una vera novità per il nostro Paese.
Un leader e una squadra, capaci di proporre obiettivi concreti, realizzabili e comprensibili a tutti.
Un leader incorruttibile che ama il proprio Paese e che lo ha dimostrato anche sulla sua pelle.
Obiettivi del Progetto.
Un paese funzionante ed efficiente, nel quale scuole, ospedali, treni, poste, carceri, tribunali, banche, informazione, fisco, imprese, siano al servizio del cittadino.
Siamo convinti che le leggi da sole non bastano.
Insieme ad esse vanno praticate l’Etica della Responsabilità, l'Etica della solidarietà, l'Etica dell'ecologia e dell'ambiente, l’Etica della politica.
E’ necessario attuare le buone leggi esistenti, abrogare quelle inutili e dannose, approvare al più presto quelle necessarie, alcune delle quali sono già state presentate da noi in Parlamento.
Capitolo 1
L'EUROPA.
A. L'urgenza e la difficoltà delle riforme - La distanza del cittadino.
Una profonda riforma dell'assetto istituzionale dell'Europa è condizione essenziale per colmare il deficit democratico ed avviare la realizzazione dell'Europa dei cittadini.
Il tema dell'Europa dei cittadini costituisce per noi l'obiettivo prioritario dell'evoluzione dell'Unione Europea a cui tutti gli altri interventi di revisione devono essere subordinati.
Centralità del cittadino e Potere costituente del Parlamento europeo sono due facce della stessa medaglia.
La scrittura della “Carta dei diritti fondamentali dell'Unione”, Carta Costituzionale del patto di convivenza civile e sociale e delle regole di cittadinanza dell'Unione, deve sancire il passaggio dall'Europa dell'Euro e della Banca centrale, all'Europa delle decisioni politiche e dei cittadini.
Auspichiamo Istituzioni trasparenti ed efficienti.
Moralità e Sviluppo sono, a nostro avviso, il legame indissolubile per far crescere l'Europa e crescere in Europa.
Noi proponiamo:
1) Forte potenziamento del ruolo e delle competenze dell'Ombudsman Europeo (attualmente insignificanti) come autentico Alto Rappresentante istituzionale dei cittadini per restituire al cittadino un accesso semplificato al diritto di tutela contro gli abusi, la corruzione e le inefficienze amministrative e per avere in Europa istituzioni migliori e cittadini migliori.
2) Europeizzazione di tutte le Autorità garanti (Authorities) attualmente operanti a livello nazionale per l’uguaglianza di trattamento di chi opera sul Mercato Unico e una certezza europea delle regole.
3) Rafforzamento della politica della giustizia comune, attraverso il coordinamento comunitario ed il rafforzamento della cooperazione transnazionale della magistratura, condizione indispensabile per creare la "libera circolazione della legalità".
4) Introduzione dell’elezione diretta del Presidente della Commissione Europea o di un Presidente dell’Unione Europea con il rafforzamento delle sue prerogative di governo in modo da dare un volto credibile ed una legittimazione alla rappresentanza dell’Unione.
5) Separazione e distinzione del potere esecutivo e del potere legislativo dell’Unione per garantire  chiarezza di funzionamento, semplificazione dei ruoli e assunzione delle responsabilità.
6) Nomina dell’Esecutivo (Commissione Europea) da parte del Parlamento Europeo con mandato vincolato alla fiducia parlamentare al fine di introdurre la legittimazione democratica dei decisori e spezzare il consociativismo di un Parlamento senza poteri.
7) Coordinamento comunitario delle politiche economiche e fiscali dell’area dell’Euro affidato alla Commissione Europea per rafforzare la moneta unica e il coordinamento delle economie dei Paesi che l’hanno adottata.
8) Abolizione del requisito dell’unanimità per le riforme istituzionali per uscire dalla paralisi dei veti incrociati e dei ricatti delle minoranze che non vogliono fare avanzare l’integrazione comunitaria.
9) Abolizione delle clausole di 'opting out' e rifiuto dell’Europa a più velocità al fine di realizzare un'Unione Europea forte, coesa, ad una sola velocità, con Stati Membri e cittadini impegnati tutti, allo stesso livello, nell’opera di integrazione comunitaria.
“O dentro o fuori”, senza le ambiguità di condizioni ‘su misura’ ritagliate a seconda delle esigenze dei singoli Paesi.
10) Fine dei privilegi parassitari dei Paradisi fiscali e bancari europei fino a giungere o alla loro inclusione a pieno titolo nell’Unione Europea oppure alla loro esclusione dall’Unione Doganale.
Non riteniamo possibile che vi siano Paesi che fruiscano dei vantaggi dell’Unione Europea senza osservarne i vincoli.
B. Politica estera, difesa e tutela della Salute.
I fatti recenti, dalla mucca pazza alla sindrome dai Balcani dimostrano che è urgente per l’Unione Europea darsi una politica comune estera, della difesa e della tutela della salute.
C. La nostra collocazione in Europa.
L'Italia dei Valori-Lista Di Pietro, aderisce al The European Liberal Democrat and Reform Party (ELDR) di cui é membro effettivo.
Il manifesto costitutivo e il programma dell'ELDR hanno molti punti in comune con la nostra Carta dei valori e con il nostro Progetto politico.
Come noi, il Partito dei democratici, liberali e riformatori europei si batte per l'Europa dei cittadini,
per il rispetto delle minoranze,
per il rafforzamento del ruolo dei consumatori e delle loro Associazioni,
per la costituzione di uno spazio giuridico europeo,
per la tutela della sicurezza dei cittadini,
per l'approvazione di norme penali comuni che favoriscano la lotta alla corruzione e alla criminalità,
per la riforma delle Istituzioni e l'allargamento dell'Unione ai paesi ex comunisti.
Altri punti fondamentali sono: lo sviluppo sostenibile nell'ambito dell'economia di mercato vecchia e nuova,
la difesa dello stato sociale senza vincoli burocratici,
il potenziamento del sapere, della ricerca
e della scuola,
la creazione di opportunità di lavoro per le donne e per i giovani.
D. Il diritto di voto e di cittadinanza degli Italiani all'estero.
Nelle elezioni Europee del 1999, gli Italiani residenti all'estero hanno tributato un gran consenso ad Antonio Di Pietro.
Dopo avere dato un contributo fattivo all'approvazione della legge costituzionale per l'esercizio del voto, siamo impegnati a sostenere l'approvazione della legge ordinaria che stabilirà le modalità di voto e la regolamentazione della campagna elettorale all'estero.
Inoltre proponiamo:
- L'estensione del diritto di voto nelle consultazioni referendarie.
- Il miglioramento del servizio delle ambasciate e dei consolati.
- Agevolazioni per l'importazione di prodotti italiani particolarmente richiesti.
- Istituzione di corsi di lingua italiana nelle scuole straniere dove la rappresentanza di immigrati italiani sia particolarmente numerosa e l'assegnazione di contributi alle scuole che inseriscano nei propri programmi l'insegnamento dell'Italiano.
- Dotazione di strutture e attività culturali all'interno delle Case D'Italia.
- Divulgazione delle leggi italiane più significative che possano riguardare le nostre comunità all’estero.
- Agevolazioni per incentivare gli scambi culturali.
- Utilizzo del servizio sanitario nazionale nei periodi di permanenza in Italia.
- Incentivi fiscali sugli immobili che si trovino in Italia, di proprietà di cittadini residenti all'estero con redditi bassi.
Capitolo 2
LO STATO.
Uno stato che costi meno e funzioni meglio.
“Più mercato, meno stato, più società civile”.
Per completare la modernizzazione del paese guidata da regole chiare e trasparenti é necessario che lo “Stato Imprenditore” ceda il passo definitivamente allo “Stato Regolatore e Arbitro”.
Bisogna procedere sulla strada delle privatizzazioni.
Privatizzazioni vere e trasparenti che si misurino con il mercato e la concorrenza.
Sarà la società civile organizzata, a costituire l'antidoto e il freno alla strapotenza del mercato e degli apparati.
Lo Stato Arbitro e Regolatore ha una funzione determinante perché le partite dei mercati finanziari, delle banche, delle assicurazioni, delle finanziarie, delle imprese si svolgano nel rispetto delle regole e non siano truccate.
Lo stesso dicasi per fare in modo che il risparmio sia premiato e i risparmiatori tutelati e che inoltre i piccoli e medi azionisti abbiano la possibilità di essere rappresentati e di avere voce in capitolo.
La Riforma federale dello Stato costituisce l'altra colonna portante dello Stato Arbitro e regolatore.
Questa riforma necessaria, ha possibilità di successo solo se accompagnata dalla riforma presidenziale della Repubblica e da un forte sentimento d'unita' nazionale che il presidenzialismo può interpretare e rappresentare.
Lo Stato Arbitro e Regolatore dovrà avere un apparato snello che offrirà servizi rapidi ed efficienti, dei quali verranno calcolati, voce per voce i costi reali e dei quali si darà conto voce per voce, con un rendiconto annuale, al Parlamento.
La stessa cosa verrà fatta per ogni Amministrazione in modo da poterne valutare le spese e le entrate per farvi fronte.
Lo Stato Arbitro e Regolatore non può essere come un castello medioevale al quale sul portone si aggiunge la parola “Internet”.
Il vecchio castello in rovina può essere recuperato ad altre funzioni ma al suo posto va costruito un palazzo moderno, ricco di nuove tecnologie, efficiente, svelto e sollecito.
A. Istituzioni.
Le Istituzioni sono vecchie e spesso superate.
Ciò significa che non sono più in grado di dare risposte rapide ai bisogni della collettività ma sono spesso un inciampo per i cittadini e un freno all'economia.
La legislatura si chiude con il fallimento totale dei due Poli sulle riforme costituzionali e sulla legge elettorale.
La Bicamerale presieduta da D'Alema é fallita e prima di essa ne erano fallite altre due presiedute da Bozzi e dalla Jotti e De Mita.
L'esperienza dimostra che é impossibile scrivere la riforma della Costituzione con commissioni composte da deputati e senatori in carica, i quali,  partecipando all'attività politica e istituzionale quotidiana, portano nel loro lavoro di Costituenti tutta la carica di polemiche e di strumentalizzazioni che in un paese come il nostro l'attività politica si trascina dietro.
E' difficile conciliare la normale attività parlamentare con quella di Costituente, che richiede invece cultura costituzionale, competenze tecniche specifiche, un alto grado di distacco dalle vicende quotidiane, oltre a doti di serenità e d'imparzialità.
Proponiamo:
1) L'elezione di un'Assemblea Costituente.
Composta da costituzionalisti, esperti di diritto amministrativo e societario, di filosofi del diritto, di giuristi, imprenditori, tecnici della comunicazione, rappresentativa di tutti i gruppi facenti parte del corpo elettorale, eletta nella stessa tornata delle elezioni politiche, con compito di elaborare una riforma della Costituzione.
2) Una legge elettorale maggioritaria
a doppio turno di collegio con primarie incorporate (di cui è già stata depositata al Senato una proposta di iniziativa popolare)
oppure una legge alla tedesca, vera e senza trucchi (sbarramento del 5% per ciascun partito e sfiducia costruttiva).
Ogni partito, per poter essere rappresentato in Parlamento, dovrà superare una percentuale minima di voti (5%).
Si dovrà fare in modo, inoltre, che non sia possibile superare questo sbarramento mediante coalizioni elettorali create apposta per aggirare la norma che fissa il tetto minimo e che si sciolgano, subito dopo le elezioni, in più partiti.
Proprio per questo motivo stiamo assistendo a una “fioritura” di liste elettorali (vedasi la Margherita, il Trifoglio, il Girasole e tutte le altre che sorgeranno) formate da partiti che nulla hanno in comune fra loro.
La lista Di Pietro-Italia dei Valori ha deciso di correre da sola.
3) Forma di Stato e riforma delle Camere.
Siamo per un semipresidenzialismo alla francese,
per una riforma federale dello Stato basata sul principio di sussidiarietà istituzionale, associativa e personale.
Riteniamo possibile la riduzione a 200 del numero dei deputati e a 100 quello dei senatori.
Siamo per l’eliminazione del bicameralismo perfetto: la Camera vota la fiducia al governo, le leggi ordinarie, le leggi di bilancio, le leggi costituzionali.
Il Senato, diventa la Camera Federale, composta anche di eletti e rappresentanti delle Regioni e dei Comuni, vota le leggi costituzionali, le leggi quadro federali, promuove i ricorsi delle opposizioni davanti alla Corte costituzionale, assicura la vigilanza sulle Autorities.
4) Revisione dell'art. 68 della Costituzione per cancellare i privilegi dei parlamentari.
i quali devono accettare di essere trattati, di fronte alla legge, come qualsiasi cittadino.
5) Statuto delle opposizioni.
Le Presidenze delle Commissioni di controllo, delle Commissioni parlamentari d'inchiesta, del Senato, vengono attribuite alle opposizioni;
Si dovrà prevedere la possibilità di ricorso alla Corte Costituzionale contro i Decreti legge del governo e, in casi di conflitti costituzionali, su iniziativa dei senatori dell'opposizione.
Riteniamo che un preciso Statuto dell'opposizione sia coerente con la democrazia bipolare e maggioritaria.
Oggi accade che chi vince le elezioni se prende tutto viene accusato di prevaricare e se tratta con le minoranze viene accusato di volere fare inciuci per cui le legislature inevitabilmente iniziano con le polemiche e le delegittimazioni reciproche.
Se le regole sono preesistenti e chiare, basta applicarle e nessuno potrà poi aprire polemiche strumentali.
6) Revisione dei regolamenti parlamentari per modificare la composizione di alcune Commissioni (es. Giustizia e Finanze) ed evitare conflitti d'interesse.
La situazione é particolarmente grave in alcune commissioni composte per oltre il 90 per cento da operatori e da professionisti della materia.
Il caso delle Commissioni giustizia é esemplare: la scrittura delle leggi diventa un fatto "privato" di addetti ai lavori e, il più delle volte, il risultato é disastroso.
7) Previsione della Riserva di regolamento nella Costituzione.
Si rende necessaria per evitare che ogni decisione venga fatta con lo strumento legislativo.
Oggi il Sindaco di una grande città e la sua Giunta possono decidere spese per svariati miliardi, mentre il Governo,  per spese molto più modesti, deve presentare una proposta di legge il cui iter di approvazione spesso é lunghissimo.
La riserva di regolamento permetterà al Governo di operare con strumenti amministrativi e, quindi, di decidere con rapidità evitando il voto delle Camere.
8) Inammissibilità di emendamenti per le leggi di bilancio.
Con questo strumento si eviterà la prassi della “democrazia degli emendamenti" che favorisce gli accordi, spesso sotterranei, tra maggioranza ed opposizione.
La maggioranza presenta la sua finanziaria e l'opposizione, se lo ritiene, ne presenta una alternativa.
Si favoriscono in tal modo la trasparenza delle responsabilità, la distinzione dei ruoli, la capacità di controllo e di governo dell'opposizione, e si eviteranno degradanti baratti.
9) Osservatorio per l'impatto legislativo e certificabilità dell'attuazione delle leggi
Si istituirà un Osservatorio per seguire il cammino di attuazione delle leggi che spesso si smarriscono per strada in modo da capire quali e dove siano gli intoppi.
L’Osservatorio dovrà anche verificare se una legge funzioni, in quanto tempo va a regime, se produce gli effetti che ne avevano consigliato l'approvazione, quali siano i costi e i benefici.
La "certificabilità" da parte del Capo del Governo o del Ministro della funzione pubblica, servirà per accertare la reale applicabilità della legge garantendone i relativi finanziamenti, le strutture, le tecnologie, il personale necessario.
10) Drastica riduzione delle leggi, scrittura dei testi unici e potenziamento della funzione di controllo dei parlamentari.
E’ necessario operare immediatamente una drastica riduzione delle leggi tale da semplificare la vita dello Stato e dei cittadini.
L'Italia, nonostante i passi avanti compiuti, continua a produrre una congerie di leggi il cui numero non ha riscontro in nessun altro Paese europeo.
Le leggi che abbiamo attualmente sono troppe, inutili, dannose, complicate, incomprensibili.
Costituiscono una giungla che nemmeno il governo di centro sinistra é riuscito a disboscare.
Possiamo dire, in poche parole, che siamo arrivati al punto in cui i legislatori non conoscono, gli amministratori non applicano, i burocrati non controllano, i cittadini non osservano.
E’ necessario raggruppare le leggi e fonderle in “Testi Unici” che disciplinino le varie materie.
Nonostante tutti gli impegni presi dai vari Governi che si sono succeduti, pochissimi sono quelli che sono stati approvati.
la Repubblica democratica ne ha scritti meno del regime fascista.
Fondamentale sarà inoltre, la funzione di controllo dei Parlamentari sugli atti del Governo, degli Enti collegati, sulle modalità di attuazione delle leggi e sui risultati conseguiti.
Tale funzione é altrettanto importante della funzione legislativa.
Per esercitarla il parlamentare dovrebbe essere più slegato dall'attività legislativa per potersi dedicare di più a una attività di studio e di documentazione.
11) Obbligo di risposta alle petizioni dei cittadini e obbligo di discussione prioritaria delle proposte di legge d'iniziativa popolare.
Le petizioni dei cittadini, spesso sottoscritte da migliaia di persone e riguardanti questioni di primaria importanza, non trovano mai risposte tempestive ed adeguate.
Altrettanto dicasi per le leggi di iniziativa popolare che il più delle volte corrono il rischio di non essere nemmeno incluse negli ordini del giorno delle Commissioni di competenza.
12) Corte Costituzionale.
Avrà potere di decisione sulle ineleggibilità, incompatibilità e  conflitti di interesse dei parlamentari.
Tale potere, che oggi é inspiegabilmente nelle mani dei parlamentari, riteniamo debba essere affidato a un organo indipendente come è la Corte Costituzionale.
13) Autorità.
Riforma e conferimento poteri reali a tutte le Autorità, con particolare riguardo alla Consob,
all'ISVAP
e all'Antitrust.
Quest’ultima è particolarmente importante per evitare turbative alla libera legge del mercato.
Ad essa devono essere dati non solo poteri di vigilanza ma anche poteri giurisdizionali , così come prevede la legislazione americana.
Proponiamo anche, che la funzione di vigilanza venga esercitata dal Senato, Camera federale e delle garanzie.
14) Referendum.
Introduzione nella Costituzione del referendum propositivo.
Per i referendum abrogativi, si dovrà prevedere l'esame di ammissibilità prima di raccoglierne le firme relative.
Si dovrà evitare inoltre di inserire più di un referendum nella stessa tornata elettorale.
I risultati che si otterranno sono:
maggiore stabilità dei Governi e dei Parlamenti;
risparmio di centinaia di miliardi all'anno;
discussione approfondita e approvazione in tempi rapidi delle poche leggi necessarie;
poteri reali alle Regioni e agli Enti locali;
rapporti chiari tra maggioranza e opposizione;
eliminazione di molti conflitti di interesse;
fine della politica consociativa degli emendamenti;
esercizio della funzione di controllo dei parlamentari sull'esecutivo;
affermazione della democrazia dei cittadini al posto della democrazia dei partiti;
B) Pubblica Amministrazione: una missione nazionale.
Un nuovo rapporto tra cittadino e pubblica amministrazione: trasparenza e semplificazione.
Vogliamo rifare un’Amministrazione che sia amica, pulita, efficiente, al servizio dei cittadini, delle imprese, della competitività del Paese.
E' necessaria una cura radicale in tempi brevi che ridisegni, rinvesti, rafforzi l'intera Amministrazione dello Stato.
Proponiamo:
1) Riduzione e accorpamento dei Ministeri
e l'istituzione di Agenzie con Budget autonomi e contratti di diritto privato per tutti i dipendenti delle amministrazioni statali.
2) Istituzione di una Scuola nazionale di amministrazione (sul modello dell'Ecole Nationale Francese) ma con uno statuto che preveda la partecipazione delle organizzazioni sindacali e di categoria degli imprenditori
3) Introduzione della "prova del mercato".
Per ogni servizio offerto ai cittadini deve vigere il principio della sussidiarietà e cioè l’obbligo di affidare a terzi il servizio qualora, a parità di rendimento, lo stesso servizio possa essere effettuato da una Ditta esterna e quindi appaltato a minor costo per l’Amministrazione.
4) Scrittura e diffusione del Codice di stile per rendere comprensibili al cittadino atti e documenti.
La modifica del regolamento della Camera e la istituzione del Comitato per la legislazione, per accogliere le direttive OCSE che indicano se e come scrivere le leggi, non é servita a molto dal momento che i testi che escono dal Parlamento e che vengono consegnati alla Pubblica Amministrazione sono di difficilissima interpretazione, così come pure gli atti amministrativi.
A controprova riportiamo un comma del provvedimento "collegato fiscale alla finanziaria" approvato dalla Camera nel mese di Ottobre 2000: all'art. 25, primo comma, al terzo periodo, le parole: "di cui alle lettere a) e c) del terzo comma dell'articolo 49 del decreto del Presidente della Repubblica 29 Settembre 1973 N. 597"sono sostituite dalle seguenti: " di cui alla lettera c) del comma 2 dell'articolo 49 del testo unico delle imposte sui redditi, approvato con decreto del Presidente della Repubblica 22 Dicembre 1986, N. 917". E al quarto periodo, le parole: " di cui alle lettere f) e g) dell'articolo 12 del decreto stesso" sono sostituite dalle seguenti:" di cui alle lettere c) d) del comma 1 dell'articolo 16 dello stesso testo unico".
Ogni commento é superfluo!
5) Diffusione e rispetto dei Codici di comportamento dei dipendenti.
6) Conferimento alla Corte dei Conti del potere di controllo sull'esercizio della funzione disciplinare da parte delle Amministrazioni pubbliche non statali, degli enti economici e delle società a partecipazione pubblica.
Controllo che oggi la Corte dei conti esercita solo sulle Amministrazioni Statali la cui condizione rimane comunque gravissima.
Dai rapporti della Corte, infatti, emergono due fatti preoccupanti: migliaia di persone condannate con sentenze passate in giudicato per reati gravissimi che vanno dallo stupro, alla corruzione e all'associazione mafiosa, sono rimaste ai loro posti, spesso in posizione apicale e di direzione.
L'esercizio dell'attività disciplinare da parte delle amministrazioni interessate é discontinuo, evanescente, teso a giustificare e ad " assolvere", con la motivazione che i dipendenti processati e condannati sono diligenti, capaci e insostituibili.
7) Personale.
Reclutamento del personale direttivo statale, delle Regioni e degli Enti locali in base a criteri oggettivi e quindi sottratti alla discrezionalità del Ministro, del Presidente della Regione, del Sindaco.
Proponiamo che, fermo restando il dettato costituzionale in relazione al reclutamento mediante concorso, la selezione dei candidati, con l'unica eccezione della magistratura ordinaria e amministrativa, sia affidata ad un numero ristretto di società di selezione del personale che possano vantare requisiti di professionalità, esperienza ed onorabilità non dissimili da quelle necessarie per le società di revisione e di certificazione.
Nel caso di ricorsi di candidati ingiustamente esclusi, le società responsabili della selezione dovranno rispondere dei danni subiti dai candidati stessi con possibile sospensione dell'incarico o revoca dell'autorizzazione.
8) Ricostituzione dei Corpi tecnici con compiti di progettazione e di controllo dei risultati dei servizi gestiti direttamente e privatizzati.
Negli ultimi 15 anni i corpi tecnici ( Uffici tecnici, servizi urbanistici, servizi tecnologici, servizi educativi) delle amministrazioni statali e periferiche sono stati smantellati e sostituiti da consulenti costosi e, spesso compiacenti.
In molti casi le consulenze sono state vere e proprie tangenti mascherate e legalizzate.
I danni sono stati incalcolabili per lo spreco di risorse, ma soprattutto, perché, di fatto, le Amministrazioni che sono state smantellate, non hanno potuto interloquire con competenza e con autorevolezza con i privati.
Privati che spesso si servivano degli stessi consulenti.
E’ necessario, pertanto, applicare un principio di mobilità e rotazione dei dirigenti dei settori e dei servizi più esposti: appalti, urbanistica, fisco, demanio, usi civici.
Saranno necessari investimenti massicci nella formazione con retribuzione della partecipazione ai corsi.
Prevediamo un aumento degli stipendi ma con il divieto assoluto, pena il licenziamento, del doppio lavoro e con accertamento delle incompatibilità e dei conflitti di interesse, con rimozione immediata degli stessi.
Sarà prevista una forma di risarcimento agli utenti che subiscano dei danni mediante la istituzione di forme assicurative pagate dagli Enti e con addebito delle spese nei casi di accertata responsabilità dolosa dei dipendenti.
9) Piena applicazione delle legi sull’autocertificazione - legge 403/98)
10) Cartellino di riconoscimento dei dipendenti pubblici.
11) Libretto di famiglia internazionale - legge 487/77).
12) Modelli di disservizio (con i quali ogni cittadino può denunciare disservizi agli uffici degli stessi.
In troppi uffici pubblici questi ancora non sono disponibili, quando, addirittura non sono opportunamente nascosti e presentati solo dietro insistenza dei cittadini utenti).
13) Attuazione della legge 241: la legge 241 sulla trasparenza é una delle leggi più importanti approvate dal Parlamento Repubblicano.
Purtroppo si é fatto poco per farla conoscere ai cittadini che il più delle volte non riescono ad utilizzarla.
Proponiamo:
1) che il Ministro della funzione pubblica faccia un controllo sulla applicazione della legge e adotti la funzione sostitutiva negli Enti che l'hanno disattesa.
2) che la norma venga modificata e preveda quanto segue:
a) per il responsabile del procedimento amministrativo che per una qualsiasi ragione non compia gli atti previsti dalla legge, rimozione dall'incarico e trasferimento automatico ad altro ufficio o servizio.
b)processo per direttissima per abuso di potere davanti al magistrato penale su denuncia del cittadino.
c) possibilità di costituzione di parte civile delle Associazioni dei consumatori.
d) informazione al cittadino che ne faccia richiesta, sugli atti che sono stati compiuti e sull'esito degli stessi.
14) Effettiva responsabilità soggettiva dei responsabili dei procedimenti amministrativi (quelli condannati si contano sulle dita delle mani, o forse di una sola).
15) Emanazione di una carta dei diritti dei cittadini (da tempo la si invoca e se ne sente la necessità;
persino la UE ne ha capito l’importanza e per questo sta lavorando ad un serio progetto per l’emanazione di una “carta europea dei diritti dei cittadini”).
16) Effettiva (e non nominale) applicazione della legge sull’autotutela - art. 54/bis del D. P. R. sull’IVA e art. 36/bis del DPR 600/73 sull’accertamento dei redditi.
(È perfettamente inutile intasare le commissioni tributarie di ogni ordine e grado con costosi e defatiganti ricorsi messi in atto dai contribuenti, per difendersi da errori, e cartelle pazze, emanate dal fisco.
Questi “casi” già di per sé aberranti e ormai sempre più diffusi, si potrebbero benissimo risolvere, a monte, con l’applicazione della legge sull’autotutela).
17) Effettiva (e non nominale) applicazione dello statuto del contribuente - legge 212/2000 (a pochissimi mesi dalla sua entrata in vigore questa importante norma che tutela i contribuenti italiani viene bypassata col ricorso  ad altre leggi ordinarie che ne ratificano “ope legis” la sua effettiva mancata applicazione già in oltre 170 casi!).
18) Ricorso effettivo al diritto di interpello fiscale (Ruling) - art. 11 legge 212/2000 (l’interpello che, in altri Paesi a noi geograficamente vicini dirime sul nascere tante e tante controversie fiscali, da noi è ancora una chimera.
È applicato solo in pochi casi, e comunque con tempi del tutto proibitivi che durano fino a sei mesi e oltre).
C) Servizi: gli utenti sono gli azionisti dei servizi.
1) Sanità: tutelare la salute.
Tutto il dibattito sulla Sanità e la Previdenza (che insieme assorbono una spesa di oltre 400 mila miliardi equivalenti a circa il 22 per cento del PIL) ha oscillato tra due estremi assurdi: tagliare indiscriminatamente, e di conseguenza produrre ferite gravi nello Stato sociale e nel Corpo sociale, o lasciare le cose come stanno.
L'articolo 32 della Costituzione dice: "la Repubblica tutela la salute come fondamentale diritto e interesse della collettività e garantisce cure gratuite agli indigenti.
Nessuno può essere obbligato ad un determinato trattamento sanitario se non per disposizione di legge.
La legge non può in nessun caso superare i limiti imposti dal rispetto della persona umana".
Nel dettato costituzionale è implicito il diritto alla libertà della cura purché essa avvenga nel rispetto delle leggi e sotto il controllo delle autorità sanitarie del paese, per evitare abusi e speculazioni.
Per rispettare il dettato costituzionale e migliorare l'offerta di servizi di tutela della salute e di cura delle malattie, proponiamo:
1.1. Investimenti consistenti nel campo della Prevenzione.
Solo facendo una seria prevenzione si tutela la salute, si contiene la spesa sanitaria e assistenziale, si favorisce la produttività dei lavoratori e delle aziende.
Prevenendo un diabete o un infarto, e spesso sono sufficienti dieta ed educazione sanitaria, si risparmiano i soldi delle medicine, dei ricoveri in ospedale, delle giornate di malattia sottratte al lavoro produttivo.
Si calcola che le giornate lavorative perdute per malattie che potrebbero essere prevenute assommino a 20 milioni circa all'anno per una spesa complessiva di 15-20 mila miliardi.
E’ necessario rivalorizzare il ruolo dei medici di famiglia, ai quali deve essere restituita la funzione sociale che storicamente hanno svolto nel passato, ma che dovranno essere preparati e costantemente riqualificati nei Dipartimenti di Medicina generale che, come è avvenuto negli altri paesi europei, dovranno essere istituiti.
Essi potranno svolgere un ruolo fondamentale per:
- l'educazione alla salute;
- la prevenzione;
- la diagnosi precoce delle malattie;
- il monitoraggio delle patologie croniche.
1.2. Cure e Ospedali.
Mantenere i capisaldi della riforma Bindi e la incompatibilità tra lavoro negli ospedali pubblici e attività privata.
Prevedere, anche per i medici specialisti privati, l’obbligo di frequenza nelle divisioni e nei servizi degli ospedali per un tempo da stabilire, in modo da migliorarne la formazione e l’aggiornamento permanente.
Modernizzare e razionalizzare la rete ospedaliera nazionale
e chiudere gli ospedali inutili.
Prevedere lo sviluppo di Unità di emergenza medica e chirurgica in ogni collettività in cui sia possibile dal punto di vista demografico.
Realizzare e individuare in ogni Regione, le strutture capaci di effettuare interventi ad alta specialità e tecnologia.
Prevedere la realizzazione di alloggi per i familiari dei malati negli ospedali di alta specializzazione di cui esistono poche unità nell'intero paese.
Riconvertire gli ospedali con meno di 120 posti letto e affidarne la gestione ai Medici di base.
Operare per la riduzione della migrazione dei malati.
Investire nella Formazione permanente.
1.3. Personale.
Qualificazione del ruolo infermieristico sottraendo il personale a lavori che possono essere eseguiti da personale meno qualificato.
Differenziazione delle retribuzioni del personale medico in base alla qualità, alla quantità e alla responsabilità del lavoro svolto e abolizione del contratto collettivo unico.
1.4. Eliminare le Liste di attesa per le visite specialistiche e gli esami ad alta tecnologia.
Spesso nelle strutture pubbliche per un esame complesso é necessario aspettare dei mesi con la conseguenza che il malato si rivolge ai centri privati.
I dati pubblicati dimostrano che le nostre sono le liste di attesa più lunghe d'Europa.
Si può risolvere il problema con la istituzione dei Centri Unici di prenotazione presso le ASL e gli ospedali e con l'obbligo di fornire le prestazioni richieste entro 15 giorni dalla prenotazione.
Alle Regioni che non provvederanno si decurteranno i finanziamenti e ai Direttori generali lo stipendio.
1.5. Spesa sanitaria: la spesa italiana incide sul PIL per il 6 per cento ed é nella media europea.
Essa non va tagliata ma razionalizzata e riqualificata, anche perché gli utenti pagano tre volte le loro prestazioni: con le trattenute, con i ticket che proponiamo di eliminare del tutto, con il dirottamento verso la medicina privata.
Poiché la spesa regionale continua a splafonare rispetto ai preventivi, proponiamo una totale assunzione di responsabilità delle Regioni per la sanità.
I settori nei quali la spesa può essere contenuta sono: i farmaci,
le convenzioni con ambulatori e cliniche private,
la chiusura degli ospedali inutili.
2) Pensioni: non si può vivere di solo INPS.
Le riforme Amato, Dini e Prodi hanno avuto il merito di avere evitato la bancarotta del sistema previdenziale senza sfasciare lo stato sociale.
Ma i problemi esistono e possono essere cosi riassunti:
2.1. Un terzo del debito pubblico é dovuto al disavanzo del sistema pensionistico che si é accumulato negli ultimi 30 anni.
2.2. Gli oneri contributivi sono passati dal 19,4% del 1969 al 32,7% del 1999).
2.3. Al contrario degli altri paesi europei e degli USA, nel nostro Paese non si sono sviluppati fondi pensione, fondi comuni, risparmi azionari, forme previdenziali integrative.
2.4. Le pensioni dei dipendenti pubblici sono molto più elevate delle pensioni dei dipendenti privati, nonostante che mediamente questi ultimi lavorino più a lungo.
Nel 1998 la pensione media annua di un dipendente pubblico era di 31,1 milioni e quella di un dipendente privato di 16,7 milioni. Sempre nel 1998, circa 2 milioni di pensioni dei dipendenti pubblici sono costate 61)209 miliardi e 8 milioni di pensioni di dipendenti privati 134)653 miliardi. E cioè, il 25% delle persone ha incassato il 50% di quanto hanno incassato i dipendenti privati.
2.5. Secondo i dati Istat del 1999, nel 2010 il numero delle pensioni dei lavoratori dipendenti sarà di oltre 11 milioni.
2.6. Secondo il nucleo di valutazione della spesa previdenziale previsto dalla riforma Dini, gli andamenti economici nella fase di transizione della riforma sono critici.
2.7. Gli occupati ufficiali nel 1970 erano 18,7 milioni e nel 1999 20,8 milioni con un aumento dell'11,2%. Negli Usa nello stesso periodo sono aumentati dell'86%.
Nello stesso periodo i pensionati sono passati da 11 a 16,5 milioni con un aumento del 50% e negli Usa da 26 a 47 milioni con un aumento dell'80%.
Pertanto da noi il rapporto occupati pensionati é diminuito da 1,7 a 1,26 mentre negli USA é aumentato da 3)0 a 3,1) In Italia il numero dei pensionati é pari al 79% del numero dei contribuenti e negli USA al 32%.
2.8. Gli oneri per la pensione in Italia corrispondono al 32,7% della retribuzione.
Negli Usa al 12% anche se le pensioni pubbliche sono praticamente uguali alle nostre.
2.9. Il lavoro sommerso sottrae da 70 a 100 mila miliardi di tasse e contributi aggravando la situazione.
E' chiaro che, senza una Previdenza integrativa le nuove generazioni rischiano di avere pensioni molto basse.
Siamo però altrettanto convinti che i lavoratori siano disponibili a versare una quota del loro salario se toccano con mano che la previdenza integrativa ci sarà e sarà consistente.
Proponiamo:
- Esentare dalle imposte tutto il rendimento annuo dei fondi pensione che si calcola pari al 6% e tutta la rendita vitalizia a condizione che il lavoratore decida di convertire in rendita vitalizia tutto il capitale maturato nel fondo pensione.
Da calcoli fatti da Palladino e Felice che li hanno pubblicati, la detassazione completa delle due voci permette al lavoratore di avere una pensione integrativa equivalente a quella pubblica.
La proposta di Palladino e Felice sembra convincente.
La perdita di gettito fiscale secondo gli autori diventa significativa solo a partire da un fondo di 100 mila miliardi e la perdita di gettito sarà di 660 miliardi.
Per quanto riguarda l'esenzione sulle rendite vitalizie le prime perdite di gettito significative si avranno dal 2015, quando andrà in pensione un numero consistente di lavoratori dotati di doppio regime (retributivo e contributivo) e si può recuperare con: - l'emersione di una parte dei 5 milioni di lavoratori in nero;
- lo sviluppo dell'occupazione e dell'economia;
- la trasparenza dei mercati finanziari;
- la diminuzione dell'evasione fiscale;
- Eliminare le pensioni d'oro (Proposta di legge alla Camera N. 7284).
Il caso delle pensioni d'oro costituisce un privilegio inaccettabile che va eliminato più per ragioni etiche e di equità che per ragioni economiche.
Queste pensioni vengono percepite da alti burocrati, da politici, da manager pubblici.
Da persone cioè che avevano il potere di deciderle direttamente o di influenzare le scelte di coloro che decidevano;
- Aumentare le pensioni più basse  portandole ad un milione nell'arco della prossima legislatura.
3) Minori: proteggere il loro animo e il loro corpo.
Approvare lo " Statuto dell'infanzia e dell'adolescenza " che preveda di:
- Recepire e rendere operante la convenzione dell'ONU del 1989 sui diritti del fanciullo.
- Applicare la "Carta di impegni contro il lavoro minorile" del 1998, tuttora disattesa.
- Sostenere le famiglie con contributi finanziari e servizi per sradicare il lavoro minorile e l'abbandono scolastico.
- Fornire sostegno scolastico ai ragazzi, anche a domicilio, utilizzando studenti universitari in regola con gli esami e neo laureati in cerca di primo lavoro.
- Realizzare un'indagine statistica sulla situazione del lavoro minorile in Italia.
- Riformare le carceri minorili prevedendo misure alternative alla detenzione e la Magistratura minorile al fine di raggruppare competenze attualmente disperse tra organi diversi.
- Intervenire contro le violenze fisiche, psicologiche, sessuali operando sul versante della prevenzione e della repressione: informazione corretta, rafforzamento della rete di servizi, carcerazione obbligatoria per i pedofili e per chiunque eserciti violenze di qualsiasi natura sui bambini, evitando di concedere qualsiasi attenuante.
- Prevedere adeguati organismi di tutela quale l'istituzione dello "ufficio di tutela del minore" già esistente in altri Paesi.
- Introdurre regole severe sull'informazione televisiva e della carta stampata per i bambini.
I bambini che guardano la tv tendono a leggere meno, a giocare di meno, ad essere obesi perché la "tv é una ladra di tempo".
Inoltre nei programmi per bambini vi è una media di venticinque atti di violenza l'ora, contro i cinque l'ora dei programmi per adulti.
I cartoni animati di " azione - avventura" sono "vicende di potere".
L'uso distorto della tv può avere conseguenze negative sulla crescita del bambino.
Donne lavoratrici.
- Facilitare l'accesso al mondo del lavoro per le donne.
- Maternità e stipendio completo per i primi 6 mesi.
- Aspettativa al 50 % dello stipendio sino al compimento del 3 anno di età del bambino.
- Diritto di potere usufruire del part-time a 4 ore sino al compimento dell'ottavo anno del figlio.
Capitolo 3
SCUOLA, UNIVERSITA', RICERCA.
Scuola:
La scuola è la missione decisiva e deve costituire l'orgoglio del paese.
La scuola è moderna, formatrice, fucina di critica e di cultura se é capace di realizzare la sintesi tra la formazione morale e civile della persona e la formazione professionale necessaria ai giovani sul mercato del lavoro e al Paese nella competizione globale.
Il Paese nella scuola mette in gioco il suo avvenire perché solo la scuola può formare la classe dirigente capace di competere con quella di altri paesi e costituita da buoni cittadini.
Nella nostra epoca la conoscenza è la risorsa fondamentale e l’investimento nell’istruzione e nella formazione continua dei cittadini devono essere un obiettivo primario del Paese.
Un paese che vuole competere a livello internazionale con le nazioni più avanzate non può non avere un sistema formativo di alta qualità.
L’assetto della scuola e della formazione giocano un ruolo determinante sia per quel ‘pieno sviluppo della persona umana’ che la Costituzione indica come fine della Repubblica, sia per il progresso complessivo del ‘sistema paese’.
La scuola italiana soffre invece una situazione di forte disagio e incertezza: dopo anni di immobilismo e di timore nell’affrontare i nodi cruciali, sono state realizzate diverse riforme, ma l'efficacia di questi interventi deve essere verificata sul campo, garantendo al tempo stesso le risorse necessarie alla loro applicazione e la piena partecipazione degli operatori della scuola, docenti e studenti.
L'obiettivo primario di una seria politica scolastica è quello di offrire a tutti una scuola di qualità, affinché il sistema scuola permetta effettivamente "ai capaci e ai meritevoli di raggiungere i gradi più alti degli studi", promovendo in tal modo la mobilità sociale di chi parte svantaggiato.
A tal fine è prioritario riqualificare il livello di preparazione finale che la scuola secondaria superiore fornisce in termini di formazione culturale generale, conoscenze e competenze in uscita, garantendo maggiore uniformità nella preparazione finale degli studenti.
Attualmente accanto a casi di eccellenza, sopravvivono aree e situazioni di dequalificazione, che incidono negativamente sullo sviluppo economico e sulle possibilità occupazionali.
L'obiettivo finale di ogni istituzione educativa non è la consegna di un "pezzo di carta", ma la formazione effettiva, in senso culturale o professionale, del discente.
Occorre, infine, rifondare il valore formativo e civile della scuola nel suo insieme assicurando a tutti, fin dall’obbligo, l’educazione ai grandi temi civili della legalità, dell’intercultura, della mondialità.
Scuola della qualità, significa scuola dell’efficienza e della responsabilità: responsabilità del sistema dell’istruzione verso il Paese, responsabilità di ogni istituto verso gli utenti nel raggiungere effettivamente gli obiettivi dichiarati, responsabilità dei docenti e degli studenti rispetto ai risultati attesi da ciascuno.
Attualmente il sistema scolastico nel suo insieme non rende conto né a se stesso né ai cittadini utenti dei propri risultati.
La scuola è un servizio pubblico che deve garantire a chi la frequenta, la certezza della buona qualità finale dei risultati raggiunti.
La nostra azione politica si focalizzerà sui seguenti punti:
1) Introdurre nelle scuole l'insegnamento obbligatorio di "Educazione civica - Cultura della legalità - Cultura costituzionale" come indicato dalla conferenza internazionale dell'UNESCO del 1994 nella quale i Ministri dell'Istruzione e della Educazione hanno assunto impegni precisi sui valori, sugli indirizzi culturali e sui programmi che devono formare una scuola moderna, libera, critica e solidale.
2) Un efficace sistema nazionale di valutazione dei risultati raggiunti  (in assoluto e rispetto ai livelli di partenza) dai singoli docenti, dai gruppi, dagli istituti stessi, dal sistema scuola nel suo insieme rispetto ai fondamentali obiettivi di conoscenza, competenza e integrazione con procedure trasparenti, modalità univoche e obiettive di accertamento, risultati pubblici.
In tal senso si deve assicurare la partecipazione efficace di soggetti esterni alla scuola (rappresentanze delle categorie professionali e produttive) nel momento della valutazione del raggiungimento degli obiettivi formativi.
3) Coniugare l’autonomia degli istituti con la ridefinizione di un quadro preciso delle finalità e dei programmi in modo da stabilire con chiarezza gli obiettivi formativi ed educativi generali e irrinunciabili che tutte le scuole devono assicurare.
4) Predisporre un piano straordinario di investimenti per l’edilizia scolastica(cancellando nel Mezzogiorno la pratica delle scuole in affitto che non sono idonee e costituiscono un onere pesante per lo Stato) e le dotazioni di strumenti adeguati, perché non è possibile motivare i giovani allo studio in edifici fatiscenti né assicurare una formazione adeguata senza le risorse e gli strumenti indispensabili.
Al tempo stesso, per evitare che le attrezzature giacciano inutilizzate, ogni nuova dotazione di strumenti alle scuole (laboratori di informatica, linguistici ecc. ) deve essere necessariamente accompagnata da un dettagliato progetto di utilizzo nell’attività didattica ordinaria e da un preciso piano di formazione dei docenti interessati.
5) Adeguare gli organi collegiali della scuola alla nuova situazione determinatasi con il varo dell’autonomia ridefinendo competenze, poteri, compiti e ambiti fissati nel lontano ’74; l'obiettivo è di coinvolgere attivamente le rappresentanze dei genitori e degli alunni nella definizione e nell'attuazione dei Piani di Offerta Formativa dei singoli Istituti.
6) Riformare i curricoli e i programmi, da un lato obsoleti, dall’altro ridondanti, tenendo conto sia delle esigenze di utilizzare i nuovi linguaggi e le moderne tecnologie, sia di padroneggiare in modo consapevole ed esperto i saperi tradizionali.
Eliminare o adeguare i curricoli formativi che non hanno una reale rispondenza alla realtà economica e produttiva del paese (si veda, per esempio, il diploma di geometra, non adeguato alle richieste effettive del mondo del lavoro, “insegnamento del CAD …?).
7) Affrontare in modo radicalmente nuovo rispetto al passato la ‘questione del personale’ in modo da valorizzare la professionalità dei docenti, diversificando anche funzioni e stipendi in relazione sia ai nuovi compiti richiesti sia ai risultati raggiunti.
Riorganizzare radicalmente gli organici del personale non docente, adeguandoli alle innovazioni verificatesi negli ultimi decenni.
In particolare si propongono le seguenti misure: adeguare gli stipendi alla media europea a partire da 500 mila lire mensili;
diversificare gli stipendi dei docenti anche in base al merito, alle competenze e alla capacità di raggiungere gli obiettivi proposti, senza prescindere dal presupposto che gli studenti hanno diritto ad un livello omogeneo di preparazione;
rivedere il sistema di formazione, di reclutamento e di distribuzione di tutto il personale, docente e non docente.
Prevedere la possibilità di congedi sabbatici da destinare all'aggiornamento e alla riqualificazione e, per il personale non docente in particolare, adeguare gli organici e i mansionari, alle effettive necessità dell'amministrazione e degli utenti sfoltendo organici in troppi casi, ridondanti e più legati a logiche di assistenzialismo che di effettiva necessità.
Università:
L'Università deve garantire queste tre funzioni:
1) Trasmissione della cultura.
2) Insegnamento delle professioni.
3) Ricerca scientifica ed educazione dei nuovi uomini di scienza.
Alcuni atenei si sono adeguati agli standard didattici europei, grazie anche all'autonomia gestionale fondata sugli statuti.
Ma nel suo complesso, mentre si stanno attuando tra qualche incertezza le riforme (oltre all'autonomia: la riorganizzazione del Ministero, che avrà sempre più ruolo di indirizzo; la rielaborazione dei cicli di studio secondo lo schema 3 + 2; i concorsi a cattedra), il sistema universitario italiano soffre di carenze strutturali e organizzative che continuano a favorire sprechi di risorse e di energie, nonché sacche di illegalità diffusa che soltanto sporadicamente è stata oggetto di indagine della magistratura.
Per rendere l'Università più produttiva, più formativa e più funzionale a una società evoluta, sono necessarie misure urgenti che rimuovano le sacche di privilegio e d'illegalità, altrimenti anche le migliori riforme sono destinate a cadere nel vuoto.
Ecco, in sintesi, alcuni problemi che sarebbe necessario affrontare per rendere l'università più produttiva, più formativa, più giusta e più funzionale a una società evoluta:
1) Contratti a termine e nuovo modello del rapporto di lavoro del professori universitari, riguardante contenuti e metodi dell’insegnamento, costituiscono una condizione essenziale perché la recente riforma vada in porto.
2) Assenteismo dei docenti.
"L'università è terreno di coltura istituzionale per l'astensionismo: lo teorizza, lo promuove, lo insegna ai giovani e a volte addirittura lo impone" (da Raffaele Simone, L'università dei tre tradimenti, Laterza).
L'assenteismo dei docenti è il problema numero uno dell'università italiana.
Occorre affrontare radicalmente questa piaga attuando concrete forme di controllo, altrimenti nessuna riforma potrà essere positivamente portata a termine.
Le facoltà più a rischio sono Giurisprudenza, Ingegneria, Architettura, Medicina ed Economia.
3) Tempo pieno dei docenti.
I professori a tempo pieno e a tempo determinato dovrebbero garantire secondo la legge una presenza in università rispettivamente di 350 e 250 ore all'anno.
È decisamente poco, e, nonostante questo, è risaputo, anche se non documentato, che un considerevole numero di docenti è al di sotto di tale limite di presenza.
È necessario cambiare drasticamente le regole, imponendo, a chi intende rimanere nell’università, un effettivo tempo pieno  e allontanando dagli atenei i professionisti con studio privato, in modo da porre fine allo scandalo tutto italiano di chi usa il marchio università per tornaconto personale.
I docenti al di là dello striminzito numero di ore di lezione richiesto dalla legge, devono essere a disposizione degli studenti anche al di fuori degli orari di lezione per consigli e suggerimenti e per seguire la preparazione delle tesi di laurea.
4) Valutazione dei docenti
Non si è professori a vita.
Molti docenti, conquistata la cattedra, riducono o smettono l'attività scientifica e si dedicano agli affari personali, con gravi ripercussioni sulla didattica.
Gli studenti devono essere chiamati a valutare periodicamente i docenti per quanto riguarda la costanza e la puntualità alle lezioni, la loro disponibilità al di fuori degli orari di lezione, la chiarezza espositiva, la qualità, la quantità e i costi dei testi, la capacità di valutare la preparazione dello studente agli esami.
Specifici nuclei di valutazione nominati dal Ministero dovrebbero sottoporre i docenti a periodiche verifiche, per esempio ogni cinque anni, con possibilità di interrompere il rapporto di lavoro dopo più verifiche con esito negativo.
5) Commissioni d'esame.
Sono fonte di illegalità in tutto il paese.
Spesso infatti gli esami universitari vengono svolti da commissioni incomplete.
In teoria quegli esami non sono validi.
Lo studente ha il pieno diritto di essere valutato da una commissione d'esame riunita al completo.
6) Megatenei e proliferazione delle sedi universitarie.
Logiche clientelari e di campanile negli ultimi trent'anni hanno fatto proliferare in modo assurdo le sedi universitarie e i distaccamenti periferici, provocando costi elevatissimi a carico della collettività.
Al tempo stesso alcuni megatenei soffrono tuttora delle conseguenze del sovraffollamento, che determinano un forte squilibrio nel rapporto numerico docente/studenti.
Nelle università italiane ci sono professori con centinaia di esami all'anno e altri con uno e due.
È necessario: 1) procedere ad attenta verifica dell'esistente e ad una razionalizzazione del sistema (avendo anche il coraggio di prevedere eventualmente accorpamenti o chiusure di sedi periferiche);
2) effettuare una migliore distribuzione dei professori per ottimizzare il rapporto numerico con gli studenti, con il ricorso ad eventuali incarichi per materie affini.
7) Abbandono degli studi.
In Europa siamo gli ultimi.
Due studenti universitari su tre (circa il 66%) non arrivano alla fine del ciclo degli studi, contro il 6% di laureati del Regno Unito.
Il costo sociale di questo fallimento è enorme.
La spesa per la formazione universitaria è sostenuta in larga misura dallo Stato, circa l'80%.
Ogni studente universitario (compresi i due su tre che non arriveranno mai alla laurea) costa ogni anno allo Stato circa 8 milioni di lire.
La soluzione per abbattere l'elevato tasso di "mortalità" studentesca non è il numero chiuso.
Occorre invece attivare:
6.1. Efficaci iniziative d'informazione e di orientamento prima della immatricolazione, con prescrizione "guidata" dai docenti in modo da arrivare ad una scelta motivata e consapevole;
6.2. Sistemi di monitoraggio e un costante confronto con i docenti sul curriculum e sulle difficoltà eventualmente incontrate nell'ottica di una università che accolga e segua davvero lo studente anziché respingerlo.
8) Carta dei diritti e Garante degli studenti.
Varare una carta dei diritti degli studenti che dia garanzie in tema di diritto allo studio, didattica, orientamento e piano di studi, servizi didattici e di assistenza, partecipazione e trasparenza, esami, tesi di laurea, attività autogestite.
Istituire in ogni ateneo un garante degli studenti che verifichi la corretta applicazione delle leggi, dei regolamenti e degli statuti.
Lo studente (che peraltro ha precisi doveri, primo fra tutti quello della frequenza), potrà rivolgersi al Garante per segnalare inadempienze del personale docente e non docente e disfunzioni delle strutture.
Il Garante sarà tenuto a rispondere allo studente e risolvere i casi di controversie.
Sul versante delle riforme sottratte all'emergenza:
a. Competizione trasparente basata sulla qualità che richiede il completamento dell'autonomia delle Università.
b. Valutazione permanente di tutto il personale e delle istituzioni.
Ciò significa diffusione ed adeguamento della valutazione del personale e degli enti tramite la formulazione di obiettivi e l'analisi della loro realizzazione.
In particolare sono necessari monitoraggio, correzione ed integrazione dei criteri di valutazione recentemente introdotti al fine di superare la scarsa abitudine alla valutazione e gli interessi di parte che vengono rimessi in discussione.
Sono inoltre necessarie misure per combattere il clientelismo nelle assunzioni.
c. Riconoscimento del merito. Il riconoscimento di merito deve essere l'unico criterio di reclutamento dei docenti e di progressione nella carriera.
Ciò si può ottenere attraverso l'introduzione di misure atte a sviluppare ulteriormente la competizione e l'interesse per la qualità nella fase di reclutamento dei docenti: si dovrebbero, per esempio, eliminare gli sbarramenti per i concorrenti stranieri, introdurre un giudizio di qualità per l'appartenenza a commissioni di concorso, impedire qualsiasi passaggio di carriera senza concorso.
d. Adeguamento degli stipendi e loro differenziazione. Questo implica un completamento degli attuali provvedimenti di rivalutazione degli stipendi dei docenti delegando agli atenei la determinazione del livello della retribuzione nell'ambito di alcuni parametri, fissati su base nazionale, tesi a premiare l'attività scientifica e di insegnamento.
Ricerca:
Nel nostro paese, la ricerca, sia teorica che applicata, é stata la cenerentola rispetto agli altri paesi europei.
La controprova é fornita dal fatto che nel nostro paese la produzione di beni ad alto valore aggiunto, per i quali la componente "ricerca" é essenziale, non è molto sviluppata.
E' necessario pertanto agire secondo queste direttive:
1) Aumentare i finanziamenti dedicati alla ricerca, raggiungendo i livelli di spesa degli altri paesi europei.
2) Rivedere i criteri di valutazione dei progetti di ricerca, premiando le attività che abbiano una effettiva ricaduta positiva sul sistema tecnologico, industriale.
3) Individuare, all'interno dell'attuale panorama delle strutture di ricerca, un numero adeguato di centri di eccellenza che possano competere degnamente nel contesto internazionale.
4) Creare un'agile struttura di coordinamento, formata dai migliori specialisti dei vari settori interessati alla ricerca avanzata, che si occupi di armonizzare gli interventi di finanziamento dei centri di ricerca pubblica e privata.
5) Creare collegamenti più efficaci tra il sistema-ricerca e il sistema-industria, soprattutto nei settori ad alto apporto tecnologico.
Le politiche culturali.
Le politiche culturali sono particolarmente esposte alle degenerazioni clientelari e al controllo dei partiti sulle istituzioni e sulle organizzazioni del settore.
A ciò si deve aggiungere l’estrema concentrazione delle risorse, assegnate a poche (e quindi potenti) istituzioni (sempre le stesse).
Tutto ciò ha limitato sistematicamente il pluralismo, producendo l’atrofizzazione dell’autonomia, della critica e della spontaneità della vita culturale italiana e determinandone la crisi attuale.
Noi proponiamo:
1) Alleggerimento dei costi e avvio di una competizione di mercato fra gli operatori, attraverso una diversa utilizzazione dei finanziamenti pubblici alle attività culturali, promovendo, al contempo:
1.1. L'assegnazione dei finanziamenti anche agli operatori che, pur avendo capacità e qualità, non li hanno mai ricevuti.
1.2. L'accesso ai finanziamenti da parte dei gruppi amatoriali.
1.3. L'afflusso di risorse dai privati attraverso una totale defiscalizzazione delle sponsorizzazioni;
1.4. La massima differenziazione nei prezzi dei biglietti d’ingresso (gratuiti per gli studenti, bassi per i lavoratori e i pensionati e molto alti per coloro che sono in grado di pagare).
2) Aumento considerevole degli investimenti per la realizzazione di infrastrutture
che in Italia sono poche, concentrate e scarsamente accessibili: servono biblioteche, medioteche e archivi moderni e dotati di tutte le attrezzature e dei servizi necessari all’uso ottimale da parte degli utenti.
Occorrono spazi culturali, teatri e auditorium di piccole dimensioni disseminati su tutto il territorio e messi equamente a disposizione di tutti i cittadini e dei gruppi teatrali, musicali e artistici autogestiti che ne facciano richiesta.
3) Separazione delle competenze e affidamento delle responsabilità decisionali ad organismi tecnici indipendenti.
Il sistema politico dovrebbe limitarsi a legiferare e a tracciare le linee guida per gli interventi, mentre gli organismi tecnici indipendenti, svincolati da qualsiasi possibilità di interferenza da parte del sistema politico e sorvegliati da organismi di controllo, dovrebbero occuparsi delle decisioni in merito all’assegnazione dei finanziamenti.
Le industrie della cultura:
Le industrie culturali (audiovisivi, media, ecc. ) stanno avendo un’influenza enorme sulla cultura e sul modello tradizionale di comunicazione.
Esse sono globalizzate, ovvero sono completamente nelle mani di grandi corporations americane, che mortificano le produzioni nazionali esportando a prezzi di dumping (concorrenza sleale).
I rischi della globalizzazione dei media e dell’informazione sono l’omogeneizzazione culturale e l’imperialismo culturale, ovvero il dominio di nazioni economicamente potenti che tendono ad eliminare le culture minori e locali.
Tale dominio si realizza disseminando valori estranei, che negano sistematicamente alle nazioni più deboli la possibilità di preservare e promuovere le proprie tradizioni culturali, la propria identità, la propria industria della cultura, impedendo praticamente di esercitare un controllo sulle proprie priorità e prospettive.
Fra queste culture "minori" rischia di esserci anche quella europea.
Si pone quindi il problema di tutelare l’industria culturale nazionale.
Difesa delle culture nazionali e locali:
1) Fissazione di tetti massimi sulla quantità di audiovisivi di importazione che possono essere trasmessi in televisione o distribuiti nelle sale cinematografiche, differenziando anche fra prodotti europei e non.
Ciò è possibile facendo ricorso alla clausola di salvaguardia prevista dal GATT (General Agreeement on Tariffs and Trade) per i casi in cui l’importazione di un prodotto può determinare gravi pregiudizi all’economia di un paese.
2) Contrastare l'omologazione e il consumismo culturale rafforzando il pluralismo culturale e la creatività.
Bisogna considerare che:
a) quello culturale è uno dei terreni su cui possono essere poste le fondamenta per la ricostituzione di una sfera pubblica funzionante.
Ma ciò è possibile solo a condizione che venga garantito il pluralismo culturale.
b) la pubblicità è un’industria che opera sui contenuti culturali e che a nulla valgono gli sforzi della scuola se non si proteggono i bambini dalla continua esposizione a messaggi che, mentre cercano di fare di loro dei consumatori accaniti, ne modellano i gusti, i valori, il pensiero.
Seguendo l’esempio della legge svedese sulle televisioni, bisogna vietare qualsiasi spot che possa fare da esca ai bambini al di sotto dei 12 anni di età.
c) le politiche culturali debbono essere viste come uno strumento per offrire ai cittadini delle opportunità e per permettere loro di sviluppare quelle abilità e conoscenze che restituiscano a tutti il potere di fare delle scelte culturali senza essere vittime delle imposizioni del mercato.
d) è necessario incentivare le attività artistiche e culturali di carattere amatoriale e tutte quelle iniziative che possono contribuire ad una vera e propria democrazia culturale, nella quale la creatività sia patrimonio di tutti.
Da fruitori passivi ed edonisti, i cittadini devono poter conquistare la condizione di artefici della propria conoscenza.
e) il pluralismo culturale deve essere tutelato garantendo agli intellettuali gli spazi e le occasioni per potersi rifiutare di diventare i portatori e i divulgatori dell’ideologia di volta in volta dominante.
Capitolo 4
SVILUPPO SOSTENIBILE, FORMAZIONE, LAVORO.
Globalizzazione e sussidiarietà: la vera sfida.
Informatica e telematica liberano uomini e donne dalla schiavitù del lavoro, fanno viaggiare le informazioni, rendono possibile l'accesso a nuovi mondi, a nuove conoscenze e a nuovi dati.
Aprono la strada all'autogestione delle proprie scelte e della propria vita.
Conciliano globalizzazione e sussidiarietà.
La nostra possibilità di successo e la nostra sfida consistono nella capacità di far convivere la rete delle piccole e medie aziende che producono beni personalizzati sempre più richiesti, con il mercato globale, con la cosiddetta new economy, con le istituzioni locali.
La scuola e la formazione sono i pilastri sui quali si costruisce il futuro e mediante i quali nella globalizzazione delle informazioni e dei mercati, i cittadini, i gruppi economici, i paesi possono reggere la concorrenza e vincerla.
Lo sviluppo e il lavoro sono condizionati da molti fattori: Legalità, Capacità delle imprese, Spesa pubblica, Formazione, Fisco, Credito, Mercato del lavoro, Amministrazione pubblica, Infrastrutture.
L'ingresso nel sistema monetario europeo ha messo al riparo la nostra economia da tempeste pericolose come la variabilità dei cambi, le spinte inflazionistiche, l'espansione della spesa pubblica, la disattenzione alla cultura della regole.
Non ha risolto però, né lo poteva, la questione della competitività complessiva del sistema Italia né il divario tra il Nord e il Sud del paese.
Alcuni parametri sui quali è necessario intervenire  e che rischiano di frenare lo sviluppo e di minare la nostra competitività:
Spesa Pubblica: troppo elevata la spesa corrente per l'incidenza della spesa previdenziale con un disavanzo del 2,5% del PIL, e troppo bassa la spesa per investimenti.
Pressione fiscale:  è nella media dei paesi europei.
Considerando però che noi abbiamo un reddito pro capite più basso, ne deriva che guadagnando di meno paghiamo di più;.
Cuneo fiscale: cioè la differenza tra costo del lavoro e retribuzione netta dei lavoratori che in Italia è più rilevante che negli altri paesi.
Tasso di attività: più basso che negli altri paesi più industrializzati e scarso sviluppo del lavoro part-time.
Infrastrutture,
Istituzioni,
Servizi pubblici inferiori a quelli degli altri paesi per quantità e, soprattutto, per qualità.
Non é certo un caso che nella classifica Europea degli investimenti esteri l'Italia si collochi all'ultimo posto e che solo l'11% degli stabilimenti a partecipazione estera siano nel Sud.
Inoltre una ricerca internazionale sull'indice di efficienza della burocrazia pone l'Italia al 37° posto e al 47° quanto alle politiche amministrative per ottenere licenze e permessi necessari alle attività produttive.
A. Mezzogiorno: un malato e una risorsa.  Guarire il malato per utilizzare la risorsa.
Il Mezzogiorno è "entrato" in Europa in condizioni di evidente difficoltà.
Negli anni ’90 il tasso di crescita del PIL in quest’area è risultato pari alla metà di quello osservato nel resto del paese;
il tasso di disoccupazione al Sud è tre volte più elevato di quello del Nord e solo il 10 per cento delle esportazioni italiane proviene dalle regioni meridionali.
In un contesto di crescente integrazione delle economie europee, i problemi di un'area periferica come il Mezzogiorno possono essere affrontati con successo solo predisponendo politiche in grado di attrarre risorse dal centro.
In questa ottica il Mezzogiorno non deve confrontarsi tanto con il Nord del Paese, quanto, piuttosto, con le altre aree periferiche dell'Europa (Irlanda, Spagna, Portogallo, ecc. ), alcune delle quali stanno traendo grandi vantaggi dai processi di integrazione europea.
Nel Mezzogiorno si ripropongono, amplificati, i problemi che affliggono l’intera economia italiana e che determinano il cattivo funzionamento del mercato del lavoro e dell’economia reale.
Sono quindi quanto mai necessari, soprattutto in questa area, provvedimenti volti a liberalizzare i mercati.
1) Il mercato del lavoro.
a) avviare un'iniziativa per una contrattazione salariale decentralizzata per tenere conto delle reali differenze di produttività;
b) ridurre il peso degli oneri fiscali e contributive.
Si potrebbe prevedere una completa esenzione, per un periodo circoscritto, nelle aree dove maggiore è la concentrazione di disoccupati.
Ciò dovrebbe, tra l’altro, agevolare il rientro nell’economia ufficiale di molte imprese che operano nel sommerso.
2) Le infrastrutture.
Il Mezzogiorno presenta un livello complessivo di infrastrutture considerevolmente inferiore sia a quello nazionale che a quello di gran parte delle regioni europee.
Inoltre il Mezzogiorno detiene il primato del maggior numero di opere incompiute o di opere più o meno inutili che, seppure ultimate, non sono mai state utilizzate.
E’ necessaria l’individuazione di una serie di opere pubbliche ritenute prioritarie per il Mezzogiorno.
Su queste opere andrebbero concentrate le ormai non illimitate risorse pubbliche, e andrebbe creata una rete di protezione tale da garantire i tempi di attuazione ed il rispetto dei costi stimati.
Si dovrebbero creare, a questo fine, delle "corsie preferenziali" in grado di evitare le lungaggini amministrative e la possibilità che ingerenze da parte dell’apparato burocratico possano allungarne a dismisura i tempi di attuazione.
E’ necessario un deciso ricorso ai privati sia per il finanziamento che per la gestione delle infrastrutture favorendo il ricorso al "project financing" quale strumento abituale di finanziamento delle opere.
A questo fine è indispensabile predisporre un quadro legislativo che incentivi questo strumento e sia in grado di impegnare le Amministrazioni Pubbliche a procedure di valutazione semplici e trasparenti oltre che ad assicurare la rapidità nella concessione delle autorizzazioni da parte degli organismi di controllo.
3) Le istituzioni.
Il vero problema del Mezzogiorno, che lo differenzia in modo marcato dal resto dell’Europa, è rappresentato dal cattivo funzionamento delle istituzioni.
Eccesso di regolamentazione, inefficienza delle amministrazioni pubbliche e, più in generale, una cattiva qualità delle istituzioni, criminalità, corruzione sono fattori che costituiscono degli ostacoli molto forti alla crescita economica causando delle distorsioni nell’allocazione delle risorse e creando un ambiente ostile per lo sviluppo di nuove imprese.
I trasferimenti assistenziali hanno scoraggiato l'iniziativa privata e indirizzato le capacità imprenditoriali verso l’accaparramento di finanziamenti pubblici, anziché creare nuovo valore aggiunto.
Gli appalti pubblici hanno portato a sprechi di risorse o, peggio ancora, hanno fomentato la corruzione e la criminalità.
Inoltre negli anni si è verificata una accentuazione della legislazione di tipo vincolistico che ha accresciuto le opportunità di corruzione.
A ciò si aggiunga che il decentramento amministrativo ha comportato il trasferimento di risorse e poteri senza che venissero introdotti meccanismi di controllo e di responsabilizzazione degli operatori pubblici.
E’ oggi finalmente convinzione comune che non possa esserci sviluppo senza legalità.
Bisogna quindi investire in legalità avviando un programma di investimenti in capitale umano che abbia come obiettivo il superamento del gap di legalità e fiducia nelle aree più a rischio del Mezzogiorno.
Una seria politica a favore delle regioni meridionali dovrebbe avere come capisaldi la tutela dei diritti di proprietà,
la lotta alla criminalità
ed un migliore controllo delle azioni della burocrazia.
Ciò che si propone è che maggiore attenzione venga prestata ai potenziali benefici di questo tipo di intervento rispetto alle più tradizionali forme di spesa che nel tempo hanno creato solo forti posizioni di rendita e contribuito ad alimentare corruzione e malaffare.
A questo fine si rendono necessari una serie di interventi.
Il ripristino della legalità nelle regioni meridionali potrà ottenersi solo attraverso un'azione molto decisa (di tipo zero tolerance) basata su una applicazione rigorosa delle sanzioni così da indurre un numero crescente di cittadini al rispetto delle leggi.
La creazione di un clima favorevole alla lotta alla corruzione ed alla criminalità richiede la messa a punto di meccanismi che incentivino i cittadini e le imprese a denunciare i casi di corruzione.
La funzione delle sanzioni è fondamentale quando si è al di sotto della soglia critica: un’applicazione rigorosa delle sanzioni opera un’azione di ripristino della legalità.
Devono essere perseguite tutte le devianze, senza alcuna tolleranza, nella consapevolezza che la fiducia verso la legge è un fenomeno a carattere cumulativo che si autoalimenta a partire dalle più banali sanzioni.
Il programma non dovrà avere caratteri meramente quantitativi, ma dovrà caratterizzarsi per precise valenze qualitative.
Non serviranno cioè solo più magistrati e più forze dell’ordine, ma soprattutto i migliori magistrati e le migliori forze dell’ordine, dotati dei migliori mezzi tecnologici e di intelligence.
Occorrerà mettere in atto un efficace sistema di incentivi economici, finanziari, di carriera tali da innescare una competizione al rialzo per andare a svolgere la propria missione in aree difficili.
Per quanto riguarda la tutela dei diritti, un aspetto importante è costituito dalla inefficienza e dalla lentezza della giustizia che scoraggia molto spesso i cittadini dall’intraprendere azioni a tutela dei propri diritti e disincentiva l’avvio di nuove attività economiche.
Andrebbe inoltre migliorata la cultura economica media dei magistrati le cui sentenze finiscono talvolta per dar luogo a distorsioni ed inefficienza.
B. Lavoro sommerso.
Il lavoro sommerso merita un discorso specifico per l'entità di questo fenomeno e per i danni che esso produce.
Il sommerso sfrutta i lavoratori, froda lo stato, inquina la concorrenza, danneggia le aziende pulite.
Il sommerso rappresenta oltre il 20 per cento di tutta l’economia nazionale.
Nel Mezzogiorno supera il 50-60 per cento.
Con un tasso di legalità uguale a quello degli altri paesi europei, verrebbero alla luce almeno 250 mila miliardi di ricchezza nazionale ed entrate fiscali e contributive per almeno 100 mila miliardi.
Il lavoro sommerso é:
- Sfruttamento vero del lavoratore;
- Evasione fiscale e contributiva;
- Concorrenza sleale per le imprese emerse;
- Rischio reale di intreccio tra malavita e malaeconomia.
Per queste ragioni la lotta al sommerso deve diventare la priorità delle priorità.
La competitività di un paese dipende anche dal suo grado di civiltà e di legalità.
“Ai ragazzi volenterosi del Sud che, per educazione e cultura, non vogliono diventare né sommersi né criminali ci vogliamo pensare o no?" (intervista del Presidente della CONFINDUSTRIA al Corriere- 6 Agosto 2000).
Proponiamo un Patto Governo-Confindustria-Sindacati che affronti specificamente la questione del lavoro nero.
Proponiamo di dare un tempo ragionevole alle aziende, di esentarle dalle tasse e dai contributi per due anni, di promuovere una sanatoria legale.
Chi emerge bene. A chi non emerge lotta e sanzioni senza titubanza.
C. Questione settentrionale: quando si produce ricchezza e si pagano le tasse ottenere il ritorno di servizi efficienti è un diritto.
- Approvare la riforma federale dello Stato e riconoscere, con legge ordinaria, alle Regioni del Nord la condizione di Regioni a Statuto speciale.
- Varare un piano di legislatura di investimenti per infrastrutture e servizi.
- Semplificare il sistema fiscale, e tassare le imprese con una aliquota del 33%.
- Potenziare la pubblica amministrazione con dotazioni di personale che tengano conto del PIL di ciascuna regione.
D. Formazione e Lavoro.
Da oltre un decennio, in tutto il mondo, è in atto una trasformazione storica, epocale, del mercato del lavoro.
La tecnologia, i mercati, i consumatori, le aziende cambiano così rapidamente che la vita media di un’organizzazione è scesa da cinquant’anni a pochi anni di durata.
Parallelamente, la vita professionale si configura sempre meno come un rapporto stabile e definitivo con un’unica azienda e si articola sempre di più in un percorso attraverso forme lavorative ed imprese che cambiano.
Il lavoro dipendente e quello indipendente non sono più scelte definitive antitetiche tra loro ma si intrecciano nel corso della esperienza dell’individuo.
Il caso Italia.
A caratterizzare la situazione italiana è la particolare struttura dell’occupazione.
- Il tasso di occupazione femminile in Italia è tuttora inferiore a quello della media europea;
- Il tasso di occupazione giovanile è anch’esso basso rispetto alla media europea;
- Il tasso di occupazione degli anziani è, pure esso, più basso della media europea.
L’Occupazione Femminile.
Un’altra variabile è rappresentata dalla crescente "femminilizzazione" del lavoro.
Le donne stanno diventando demograficamente sempre più numerose e quindi anche lavorativamente sempre più presenti.
Le donne, come peraltro i giovani ed i "lavoratori maturi " hanno esigenze e bisogni specifici che devono essere tenuti fortemente in conto in una logica di seria riforma e riorganizzazione del mercato del lavoro.
Le Donne si dichiarano favorevoli a grande maggioranza (75%) ad un’organizzazione flessibile del lavoro e sono le aderenti ideali alla formula del telelavoro.
Il Sistema Lavoro Flessibile.
Sulla base delle considerazioni fatte nelle premesse, appare necessario riconfigurare completamente l’approccio verso il lavoro in funzione di categorie quali: giovani, donne, lavoratori "maturi" oltreché di quelle tradizionalmente con "forte peso ".
Occorre quindi andare a rivedere gli ambiti di relazione normativa intercorrenti tra le varie forme di collaborazione, per dare quindi vita ad un "Sistema Lavoro Flessibile".
Un ruolo strutturale lo gioca il Sistema Scolastico e la Formazione che, raccordandosi a vicenda, devono sviluppare competenze professionali sempre meno legate al mondo industriale con esigenze di tipo esecutivo e sempre di più in ambito specialistico-decisionale.
In Italia abbiamo oggi una situazione composta da 14)100. 000 di lavoratori subordinati e 5)500. 000 tra automi (circa 4 milioni ) e parasubordinati (1)500. 000 ad oggi i registrati all’INPS ).
A tali dati va aggiunta la sacca del lavoro nero stimata in circa 3)900. 000 di persone.
In questo quadro va aggiunto il rapporto tra donne e uomini all’interno della forza lavoro complessiva in cui le donne rappresentano circa il 40 %.
Da questi elementi emerge la necessità di un nuovo assetto del lavoro, occorre cioè pensare ad un nuovo concetto, al "Sistema Lavoro - Flessibile" i cui pilastri siano rappresentati da:
- il lavoro subordinato a tempo indeterminato, che non è più il centro "del sistema solare" ma un importante elemento del sistema.
- i contratti a termine, caratterizzati da un preciso termine temporale, alla cui scadenza il rapporto cessa senza la necessità di alcuna dichiarazione di volontà delle parti.
- Il lavoro interinale.
- Il lavoro semi-indipendente, che nasce dall’esigenza dei datori di lavoro di ovviare alle rigidità delle normative contrattuali affidando all’esterno, alcune fasi o servizi della produzione,  e ricorrendo quindi al lavoro a domicilio, al lavoro atipico ed al lavoro autonomo.
- Il part-time (tempo parziale), ossia un rapporto di lavoro subordinato che si svolge con una durata oraria della prestazione ridotta rispetto a quell'ordinaria prevista dalla legge o dai contratti nazionali di lavoro.
- Il job sharing, che è un particolare contratto nel quale lo svolgimento del lavoro in un certo orario è affidato in condivisione a due o più lavoratori, lasciando a loro la determinazione del rispettivo tempo di lavoro.
Il Lavoro a Domicilio.
Lo scenario attuale non favorisce lo sviluppo del Lavoro a Domicilio, in quanto la Legge che lo regola (nr./ 877 / 73 ), vieta di ricorrere al lavoro a domicilio alle aziende interessate da programmi di ristrutturazione, riorganizzazione e di conversione che abbiano comportato licenziamenti o sospensioni.
Sempre per tale norma, il lavoro a domicilio è vietato anche agli imprenditori che abbiano trasferito fuori dell'azienda macchinari ed attrezzature.
La norma deve invece essere modificata per rendere possibile il ricorso al lavoro a domicilio in un mondo ove la tecnologia informatica ed Internet rendono fruibile il telelavoro: in questo modo si offre una grossa chance di flessibilità organizzativa sia alle aziende sia ai lavoratori, migliorando oltremodo la qualità di vita di questi ultimi.
Il Lavoro Atipico.
Occorre regolare in maniera funzionale le collaborazioni parasubordinate, definendo in modo unitario ed univoco e con chiarezza cosa si intenda per Lavoro Parasubordinato, Lavoro Autonomo e Lavoro Subordinato, creando quindi precise distinzioni tra le diverse fattispecie.
La norma dovrà poi ricondurre il lavoro atipico la cui fondamentale caratteristica è la prestazione non in funzione di orari fissi e routinari, all’interno del lavoro Autonomo o del lavoro Parasubordinato.
Il Lavoro Interinale.
La norma che disciplina il Lavoro interinale ( Legge 196 del 24/06/97) è molto recente e non necessita di grandi cambiamenti, se non quello di permettere all’azienda fornitrice un meccanismo più semplice nella gestione del fondo/lavoratore destinato alla Formazione: proponiamo che la gestione di tale Fondo spetti all’azienda, che dandone rendicontazione agli organi competenti, gestisca interventi di formazione e di sviluppo professionale a favore del lavoratore temporaneo, sulla base di tariffe settoriali di formazione professionale stabilite da apposite commissioni.
Il Lavoro Part-time.
Per ottimizzare la regolamentazione sul lavoro a tempo parziale occorre partire da quanto espresso dalla Unione Europea che riprende l'accordo quadro sul lavoro a tempo parziale concluso il 6 giugno 1997 a livello europeo tra le organizzazioni: U.N.I.C.E. (Unione delle Confederazioni dell'Industria e dei Datori di Lavoro) – C.E.E.P. (Confederazione Europea dei Sindacati Centro - Europeo delle Imprese a partecipazione Statale) e C.E.S.
L'oggetto dell'accordo è da una parte la soppressione delle discriminazioni nei confronti dei lavoratori a tempo parziale, dall'altra lo sviluppo del lavoro a tempo parziale su base volontaria, contribuendo all'organizzazione flessibile dell'orario di lavoro.
Partendo dalla consapevolezza che oggettivamente il part-time favorisce l’occupazione femminile, migliorando la gestione della famiglia ed offrendo quindi un contributo all’incremento della natalità e, d’altra parte, sviluppando maggiori opportunità allo sviluppo delle competenze professionali, attraverso un maggior tempo spendibile nell’autoformazione, occorrere agire su una forte implementazione dell’attuale normativa.
In sostanza, l'eliminazione degli ostacoli normativi al part-time, porterebbe probabilmente ad uno sviluppo quantitativo del part time, determinando quindi i seguenti effetti:
- incremento della base occupazionale;
- possibilità di un maggior accesso al lavoro per le lavoratrici;
- possibilità di una più facile permanenza nel mondo del lavoro per le lavoratrici;
- uscita morbida e non "traumatica " dei lavoratori "maturi " evitando il costo sociale del prepensionamento e della cassa di integrazione;
- accesso progressivo al lavoro dei giovani lavoratori
La Formazione e gli stage.
Lo sviluppo economico e la creazione di nuovi posti di lavoro dipendono sempre più in futuro da sistemi formativi in grado di creare " valore intellettuale aggiunto ".
L’Economia nazionale dovrà quindi stringere un legame molto stretto con la Scuola e con la Formazione in genere.
Noi proponiamo un sistema che raccordi la Scuola e l’Università con il mondo del lavoro, istituzionalizzando lo "stage" quale necessario elemento formativo di completamento del percorso scolastico o universitario: a questo proposito l’arco temporale che viene offerto con l'eliminazione del servizio militare deve poter essere coperto con un periodo pratico di formazione professionale.
Per quanto invece concerne la Formazione Finanziata è fondamentale un meccanismo di pubblicizzazione più efficace delle procedure di accesso ai Fondi: a nostro parere le Camere di Commercio dovrebbero informare le imprese in modo sistematico ed accurato circa le possibilità e le modalità di fruizione dei Fondi.
Spesso le aziende, anche quando a conoscenza, rinunciano alla Formazione Finanziata a causa delle difficoltà organizzative di progettazione e rendicontazione: noi proponiamo quindi, da un lato dei meccanismi più agili e semplici ed uguali per tutte le Regioni (alle Regioni spetta normalmente il compito di erogare i fondi), dall’altro meccanismi più trasparenti di assegnazione dei fondi.
Il valore finanziato per ogni ora di Formazione deve variare in funzione della tipologia dell’assetto formativo: a volte è troppo elevato e quindi si genera uno spreco per l’Ente erogante, altre volte è invece insufficiente per coprire la qualità formativa richiesta dall’intervento.
Le modalità organizzative dei corsi devono diventare più flessibili in modo da rispondere alle esigenze del percorso di sviluppo formativo che di volta in volta varia in funzione degli obiettivi.
Il rimborso degli interventi deve avvenire in tempi brevi: non è possibile che (L. 236 / 93), esso abbia luogo non prima di 12 mesi; per le PMI questo diventa una barriera insormontabile.
L'importanza della formazione è dimostrata da un dato statistico su tutti: chi ha seguito corsi di formazione, in sette casi su dieci ha trovato lavoro.
La vera materia prima del Terzo Millennio è quindi il sapere.
Per entrare nel mondo del lavoro, e rimanervi, bisogna continuare ad arricchire il proprio sapere.
Per converso, se il titolo di studio è basso e manca una qualificazione professionale, ci sono sette probabilità su dieci di continuare a non trovare lavoro.
Senza "sapere" né mentale né pratico, sta diventando quasi impossibile avere un’occupazione.
E. Sviluppo e politiche dell'Ambiente, della Qualità Urbana, dei Trasporti e dell'Energia.
1) Ambiente.
La migliore politica economica e qualsiasi strategia complessiva diretta ad assicurare una compatibilità tra ambiente e sviluppo è inesorabilmente destinata al fallimento se non si accompagna contestualmente ad una serie di misure (legislative ed amministrative) capaci di risolvere i nodi che storicamente hanno limitato l'effettività della legislazione sino ad oggi varata.
La questione ambientale, rappresenta il terreno in cui è più difficile il bilanciamento tra le esigenze del mercato da un lato (più sensibili alle necessità della produzione, alla riduzione dei costi, alla disponibilità delle risorse naturali da sfruttare) e, dall'altro, l'interesse collettivo alla conservazione di un ambiente vivibile, condizione minima per una adeguata tutela del fondamentale diritto alla salute previsto dall'art. 32 della Costituzione.
Se politica dell'ambiente significa, allora, necessariamente, politica delle regole, indispensabili per la composizione di un conflitto ineliminabile, troppe regole producono un solo risultato: la perdita di effettività delle regole stesse e, di conseguenza, la rinuncia alla composizione del conflitto con il conseguente prevalere degli interessi forti (del mercato) su quelli deboli (della collettività).
Questa consapevolezza è preziosa quando si intende proporre una nuova politica di tutela dell'ambiente in quanto, nel nostro Paese, esiste, tra le tante, anche l'emergenza di quello che gli stessi ambientalisti definiscono "inquinamento da leggi" e tale emergenza richiede di essere affrontata per prima, essendo la sua soluzione precondizione di qualsiasi seria politica ambientale.
Le linee guida per gli interventi di legislatura si possono suddividere come segue:
1.1. Interventi di politica economica
1.2. Interventi di tipo educativo e formative
1.3. Interventi di tipo ordinamentale ed istituzionale
1.1. Interventi di politica economica
Le grandi scelte di sviluppo si debbono fare tenendo conto dei riflessi che esse comportano sull'ambiente.
All'interno di ciascuna scelta è possibile poi privilegiare le opzioni meno in contrasto con i valori ambientali (ad esempio, dopo aver deciso di incentivare gli investimenti pubblici sul settore dei trasporti e sulle vie di comunicazione, è possibile scegliere se privilegiare quelli su acqua o su rotaia rispetto a quelli su gomma in relazione al minor costo ambientale)
attraverso un utilizzo della procedura di "valutazione di impatto ambientale" finalmente conforme al modello indicato in sede comunitaria.
In tale contesto la politica fiscale e gli incentivi per le produzioni pulite possono essere utilizzati per perseguire non solo la ridistribuzione della ricchezza ma anche obiettivi di difesa delle risorse naturali
(ipotesi di fiscalità ambientale secondo le linee del Piano Delors).
Il principio "chi inquina paga", ormai pacificamente affermato dalla normativa internazionale, può diventare un criterio in base al quale predisporre rimedi giuridici più efficaci degli attuali sia per evitare la socializzazione dei costi di disinquinamento (si pensi alla introduzione di forme di assicurazione obbligatoria per danni all'ambiente
o alla previsione di fideiussione o di altre garanzie preventive da prestarsi per il rilascio dell'autorizzazione)
sia per dissuadere l'imprenditore dall'eludere i costi della depurazione.
Si tratta di rendere finalmente effettivo tale principio attraverso il concreto esercizio dell’azione di risarcimento del danno ambientale da parte dello Stato.
Gli interventi di tutela ambientale debbono costituire occasioni di sviluppo e di nuova occupazione non solo perché permettono di impiegare risorse pubbliche a favore di lavori socialmente utili ma anche perché possono offrire nuove opportunità sia nei territori delle aree protette (previste dalla legge 394/91 sui parchi) sia, più in generale, nelle aree definite dall'art.
7 della legge 349/86 "ad elevato rischio di crisi ambientale" che richiedono adeguati interventi di bonifica o di prevenzione del rischio.
1.2. Interventi di tipo educativo e formativo.
Creazione di una sensibilità diffusa di rispetto dell'ambiente attraverso un'educazione scolastica al rispetto delle risorse naturali;
un orientamento del consumo per ottenere che i consumatori preferiscano i prodotti ecologici;
un’incentivazione della raccolta differenziata dei rifiuti e valorizzazione dei procedimenti di riutilizzo degli stessi;
una promozione dell'associazionismo anche attraverso un allargamento della legittimazione delle associazioni di protezione dell'ambiente ad interloquire nei procedimenti amministrativi relativi ad interventi suscettibili di compromettere l'ambiente e per l'esercizio dell'azione di risarcimento del danno ambientale oltre gli attuali limiti fissati dall'art. 18 del della legge 349/86 e dalle leggi 142/90 e 241/90;
la formazione professionale degli operatori economici per diffondere le conoscenze più aggiornate sulla miglior tecnologia utilizzabile nelle singole produzioni per rispettare maggiormente l'ambiente.
1.3. Interventi di tipo ordinamentale ed istituzionale
Qualsiasi progetto di riforma deve comunque poter poggiare su di una affidabilità dell'organizzazione della Pubblica amministrazione (Stato ed enti territoriali);
su di un reale riconoscimento dei diritti di fronte ad organi giurisdizionali indipendenti, efficienti e capaci di tempestivo intervento;
su di una semplificazione delle leggi e su un diverso modo di produrre la normativa.
Più dettagliatamente:
A) Sulla riforma della pubblica amministrazione: efficienza, imparzialità omogeneità degli interventi, certezza nell'attuazione delle leggi.
B) sulla tutela giudiziaria: sul fronte della tutela giudiziaria dei diritti va riaffermata l'esigenza primaria di una radicale ristrutturazione dell'ordinamento giudiziario, incredibilmente ancora fondato su leggi varate dallo Stato pre-repubblicano e mai organicamente armonizzate con i nuovi valori costituzionali.
E' ormai noto, infatti, anche se vanamente denunciato, che la ricetta per coniugare cambiamento e conservazione è sempre stata quella di scrivere le regole giuridiche senza intaccare presupposti per rendere effettivi i diritti che si andavano ad affermare sulla carta.
Proprio nel settore della tutela dell'ambiente è evidente il rischio di passare da una situazione di carenza di diritti ad una loro affermazione puramente simbolica.
C) Le carenze della tutela civile.
Si possono superare le limitazioni derivanti dalle caratteristiche strutturali del processo agevolando il ricorso ad azioni inibitorie e privilegiando il risarcimento dei danni arrecati all'ambiente.
Quando, poi, non fosse possibile il risarcimento in forma specifica, mediante ripristino dello stato dei luoghi, si potrebbe affidare la gestione delle somme recuperate con l'esercizio dell'azione civile di risarcimento del danno ambientale (per incassare le quali lo Stato non ha ancora previsto uno specifico capitolo di bilancio) ad un ente di natura tecnica, creato sul modello del Superfund americano), il cui compito dovrebbe essere quello di reimpiegare le somme soltanto per finalità di miglioramento ambientale nella zona interessata dall'inquinamento.
D) Le carenze della tutela penale.
Più complessa è la situazione nel settore penale in cui sono molteplici le ragioni di una crisi altrettanto forte.
Citiamo:
1) l'ipertrofia assolutamente insostenibile ed ingiustificabile del diritto penale in materia ambientale.
Un calcolo approssimativo delle fattispecie di reato è praticamente impossibile.
Senza contare le violazioni del codice penale, le disposizioni statali contenenti norme di protezione delle risorse naturali (quindi in materia di acqua, aria, boschi, bellezze naturali, cave, torbiere, selvaggina, animali, aree protette, suolo, rifiuti, energia, flora, vegetazione, montagna, rumore, zone umide, edilizia ed urbanistica) sono circa 300 e molte di esse contengono, spesso, ipotesi di reato (quasi tutte di natura contravvenzionale).
Il risultato di tale affollamento è, in pratica, la mancanza di effettività della repressione penale in materia ambientale.
2) il prevalere di reati formali tutela l'interesse organizzativo della Pubblica amministrazione più di quanto non protegga il valore ambiente.
3) la complessità sempre più accentuata di alcune figure di reato (in materia di smaltimento di rifiuti o di scarichi idrici, ad esempio) porta ad escludere dal fatto sottoposto all'esame del giudice quegli aspetti di tipo naturalistico che, invece, dovrebbero essere tipici di ogni figura di reato.
Di ciò risente particolarmente il processo penale per vicende di inquinamento ambientale che, essendo di tipo accusatorio, per ben funzionare richiederebbe soltanto fattispecie strutturalmente semplici e di facile accertabilità empirica.
4) sempre più problematica, infine, è diventata l'osservanza dell'onere della conoscenza delle norme incriminatici (e delle moltissime altre che necessariamente le integrano) da parte del cittadino, dal momento che, ormai, nemmeno operatori specializzati riescono a tenere il passo con l'incessante produzione normativa.
Se si pone, quale obiettivo di legislatura, la soluzione dei problemi descritti, si possono ricavare da essi i seguenti interventi urgenti attuabili nei primi 100 giorni:
- robusta depenalizzazione (sulla scorta delle indicazioni fornite da una Commissione governativa già istituita sulla materia) delle fattispecie meno lesive di valori ambientali in prospettiva di una più generale riforma del diritto penale, accompagnata dalla ricerca di alternative di tutela dell'ambiente (in sede civile ed amministrativa);
- introduzione di meccanismi premiali (modellati sulla scorta dei principi contenuti nel recente Decreto legislativo 19/12/1994, n. 758) che portino all'estinzione del reato quando il colpevole abbia adempiuto, sotto il controllo dell'autorità giudiziaria, alle prescrizioni impartite dall'autorità amministrativa per la completa rimozione delle conseguenze sull'ambiente provocate dal reato;
- aumento del termine di prescrizione per le contravvenzioni che residuino alla depenalizzazione;
E) Sulla semplificazione della normativa.
In un opuscolo che illustra la propria politica in difesa dell'ambiente persino la Volkswagen si permette di informare il lettore italiano di un allarmante dato quantitativo: dal 1885 al 1970 sono state emanate 20 leggi di protezione ambientale; dal 1971 al 1985 ne sono state emanate altre 94; dal 1986 al 1989, infine, sono state emanate 100 nuove leggi.
Dall’89 ad oggi, poi, si perde il conto! Nessun ordinamento può sostenere un ritmo di crescita tanto sostenuto, a meno che non rinunci del tutto a verificare il tasso di effettività della normativa così vorticosamente prodotta.
Se a tali cifre (che corrispondono perfettamente al calcolo già fatto a proposito dell'individuazione delle ipotesi di reato) si aggiungono le direttive ed i regolamenti comunitari, le leggi e le circolari regionali, i decreti, le delibere dei comitati e le circolari ministeriali, i regolamenti di comuni e provincie nonché gli allegati di carattere tecnico, la mole della normativa da conoscere e da applicare assume connotati impressionanti.
Passando dall'aspetto quantitativo a quello qualitativo, poi, il giudizio non è migliore.
Infatti in una produzione tanto eterogenea è difficile ricostruire un disegno unitario od un'azione di governo mirante ad obiettivi ben individuabili.
Gli errori e le imprecisioni ormai non si contano: siamo giunti al punto che la stessa Corte costituzionale ha dovuto intervenire per correggere, con la sentenza 185/92, un evidente errore contenuto in una norma penale.
Una normativa del genere non è in grado di stabilire "termini certi" né per le imprese né per la pubblica amministrazione chiamata ad applicarla.
L'intervento più urgente, da attuare nei primi 100 giorni, è senza dubbio la riduzione e la semplificazione delle leggi in materia di tutela ambientale anche varando testi unici su acqua, aria, suolo preceduti da leggi dei "principi" sull'ambiente e sugli obblighi delle imprese secondo le indicazioni della commissione presieduta da Franco Giampietro.
2) Territorio e qualità urbana.
Per individuare una corretta politica abitativa e territoriale è impossibile non confrontarsi con le "sofferenze" del nostro territorio che ormai presenta vaste aree di degrado e di congestione che risultano inserite in differenti condizioni morfologiche ed insediativi e che sollecitano, da decenni, azioni coordinate di recupero territoriale ed urbano oltre che del patrimonio edilizio ed abitativo.
Le proposte qui riepilogate sono dirette anche a modificare il pensiero diffuso per cui la politica abitativa e territoriale in Italia sia sempre sinonimo di: ampliamenti, edificazioni, grandi opere (magari incompiute), abusi edilizi e condoni.
Si vuole promuovere il concetto che titoli come: Ecologia Urbana / Sviluppo Sostenibile delle Città / Bio-Architettura e Bio-Edilizia / Risparmio Energetico nelle Abitazioni e nei Centri Urbani /Lotta all’Abusivismo Edilizio / Incentivazione degli interventi di Manutenzione di Riqualificazione e di Recupero Urbano / Riconversione delle Aree Post-industriali, rappresentino i contenuti più forti di fasi importanti per una politica abitativa e territoriale concretamente innovativa e pienamente integrata con il nuovo assetto normativo europeo, determinato dalla cresciuta e diffusa consapevolezza ambientale.
2.1. Le Città di mare e le coste.
Le città di mare, riflettono oggi soprattutto un disagio legato al declino delle attività portuali classiche, difficile da superare se si considera che i Porti sono individuati nel Piano Generale dei Trasporti (fonte Ministero LL. PP. ) quali punti terminali della rete di trasporto e pertanto un miglioramento delle strutture portuali comporta un miglioramento di tutto il progetto infrastrutturale integrato.
Occorre sottolineare che l’incremento dei traffici marittimi richiede sempre più attracchi, specializzazioni ed attrezzature all’avanguardia per colmare il divario infrastrutturale dei porti italiani rispetto a quelli del Nord-Europa e renderli competitivi, nonché stabilizzare l’aumento dei traffici mediante una migliore gestione dei servizi portuali.
In ogni caso comunque, la crescita urbana eccessiva, abusiva e senza qualità, nelle città di mare e soprattutto sulle coste, determina il bisogno di ricucire, creando i presupposti anche per le indispensabili demolizioni.
2.2. Recupero e riqualificazione urbana.
E’ nella qualità della vita urbana che si possono riconoscere gli elementi su cui innescare significativi processi di riqualificazione.
Le politiche abitative, con specifico riferimento alla qualità urbana, hanno già costituito una vera e propria famiglia di strumenti normativi di intervento: i Programmi Integrati, i Programmi di Recupero Urbano, i Programmi di Riqualificazione Urbana e i Contratti di Quartiere.
In Italia, la cultura e la pratica di questo tipo d’intervento stenta ad affermarsi, incontrando difficoltà particolari rispetto all’esperienza europea.
Il merito di questi programmi è di esplicitare il momento della contrattazione mediante una sorta di concorsualità; di chiamare a confronto una moltitudine di soggetti, quindi di rendere attiva una imprenditoria "sana"; di portare alla luce un vecchio tema irrisolto, cioè quello della formazione ed appropriazione della rendita fondiaria causata dalla trasformazione urbana e dallo sviluppo territoriale.
Nel nostro paese i Programmi Complessi sono stati avviati da oltre 5 anni e presentano ancora molte difficoltà collegate alla mancanza di coordinamento veloce e concreto nelle azioni amministrative tra comuni, enti locali, ministero dei LL. PP. , Regioni (Conferenza Stato - Regioni) e privati.
Ne deriva che più del 60% degli interventi finanziati, per un importo complessivo di oltre 7000 Mld di lire (contributi pubblico-privato) non ha ancora iniziato i lavori; altri 1400 Mld di lire sono stati specificamente assegnati nel 1999 ai programmi integrati denominati Contratti di Quartiere.
2.3. Ecologia urbana – Obsolescenza delle costruzioni.
In relazione ai processi di degrado urbano vi sono i problemi del degrado ambientale, ed è quindi necessario imporre la riduzione o l’eliminazione dei fattori inquinanti promovendo incentivi per la ricerca degli studi progettuali e delle soluzioni costruttive, dal livello insediativi a quello tecnologico.
Molti problemi di disagio abitativo sono dovuti al maggiore scadimento della qualità abitativa in quanto tale ma anche e soprattutto all’incompatibilità ambientale dei centri urbani, ovvero alla non salubrità del sito e dell’immobile.
Dal punto di vista bioclimatico si considera che in ambito nazionale, almeno 18 milioni di edifici esistenti hanno consumi energetici per l’illuminazione, il riscaldamento e l’acqua calda così elevati da presentare la necessità urgente d’intervenire sia sulle strutture murarie che sugli impianti.
Per di più, la quasi la totalità del patrimonio edilizio, ha bisogno di un graduale adeguamento termico e di un miglioramento in senso ecologico.
E ciò vale anche di fronte a strumenti come i programmi complessi che offrono l’opportunità di avviare processi di riqualificazione usufruendo di finanziamenti pubblici.
L’esempio delle città di mare e d’arte è un esempio che definisce bene le caratteristiche delle città italiane in generale.
Recenti stime del CRESME hanno stabilito che il mercato del recupero edilizio è nel complesso superiore a quello della nuova costruzione.
Inoltre, a partire dagli anni ’90, il patrimonio edilizio realizzato negli anni ’50 (i famosi anni della ricostruzione del dopoguerra) è entrato nella fascia d’età dei 40 anni, soglia massima oltre la quale si rendono urgenti interventi di rinnovo per il mantenimento standard.
E' possibile stimare che già oggi circa 350 mila abitazioni all’anno compiono 40 anni, con una curva a incrementare che salirà fino a oltre le 450 mila unità.
Esiste inoltre un problema di conoscenza del mercato del recupero edilizio nel senso più esteso del termine, ed un problema di riconversione delle imprese edilizie specie in relazione agli obiettivi legati alla ricerca sulla qualità ambientale.
A tale proposito proponiamo, sulla base dei dati esistenti, incentivi alla riconversione delle imprese, favorendo le specializzazioni nei settori in estinzione.
I temi dell’obsolescenza delle costruzioni, sono un altro grosso problema anche delle opere d’ingegneria, ad esempio circa il 50% delle grandi dighe sono in esercizio da 40 – 50 anni, (dati del Servizio naz. le Dighe del Ministero LL. PP. ), per cui si pongono problemi di deterioramento delle caratteristiche dei materiali, della funzionalità delle opere e anche della aumentata sismicità di alcuni siti.
Tali criticità, unite alle inefficienze gestionali dei concessionari, si riflettono anche sulla piena utilizzabilità degli invasi;7
inutile dire che nel Mezzogiorno d’Italia la situazione al riguardo presenta un quadro più allarmante.
Ne discende che il ricorrente intervento dei governi nelle situazioni di emergenza idrica, (es. le ordinanze per la Sicilia) non riesce mai ad essere risolutivo se non per brevissimi periodi.
2.4. Manutenzione programmata – Bioedilizia e bioarchitettura.
L’importanza del tema della manutenzione programmata per tutte le costruzioni realizzate da più di 40 anni, emerge in relazione alle finalità di contenimento del costo globale delle opere, intesa cioè come somma del costo di costruzione o risanamento e del costo di manutenzione.
L’esigenza della manutenzione programmata si manifesta negli ultimi decenni come una necessità sempre più pressante, soprattutto nel caso dell’edilizia di recente costruzione.
Le strategie di programmazione della manutenzione, insieme allo studio di sistemi di programmazione e controllo della qualità del ciclo di vita degli edifici e degli strumenti necessari a gestire questo particolare aspetto della qualità edilizia, costituiscono il problema prevalente delle nostre città anche dal punto di vista economico.
La logica del recupero non riguarda solo uno spazio fisico, naturale o costruito: può diventare, infatti una filosofia di comportamento.
Nel settore tecnologico, recupero significa riscoperta dei materiali, di procedimenti costruttivi, di modalità di esecuzione delle opere che appartengono alla tradizione del passato.
Le prassi costruttive del passato, che si richiamano anche alla tradizione artigianale, possono e debbono essere recuperate anche negli interventi di nuova edificazione, sia per ritrovare la qualità del costruito che deriva dall’applicazione delle "regole dell’arte", sia per restituire alle nostre città una immagine urbana che si identifichi con i propri luoghi.
Perché ciò sia praticabile, è necessario innanzitutto riqualificare la mano d’opera, attraverso una radicale revisione dei metodi di formazione delle maestranze, affinché esse, per prime, siano in grado di eseguire correttamente le diverse tipologie di opere.
2.5. Lotta all’abusivismo edilizio.
I dati del Ministero dei LL. PP. ci dicono che in Italia sono circa 970. 000 le abitazioni abusive realizzate negli ultimi 16 anni e "regolarmente" condonate, con una percentuale di produzione abusiva rispetto a quella legale pari al 25%.
Bisogna prendere atto che questo "fenomeno", sconosciuto nel resto d’Europa, e che nessuno più in Italia considera reato, è stato alimentato dalla nostra classe politica ed imprenditoriale contribuendo anche con "l’effetto annuncio" di sanatoria edilizia a peggiorare la già grave situazione.
Si vedano, ad esempio, le costruzioni illegali successive al 31 dicembre 1993, ultima data prevista dal condono approvato dal governo Berlusconi.
Le stime fornite dal CRESME, uno dei più importanti istituti di ricerca nel settore delle costruzioni nel nostro paese (a cui, per intenderci, si affidano le imprese per orientare i loro investimenti) rilevano una realtà che è persino eufemistico definire grave.
Proprio il 1994 è stato l’anno record con oltre 80. 000 abitazioni illegalmente costruite.
L’effetto annuncio scatenato dal condono, ha indotto l’industria criminale dell’abusivismo a raddoppiare gli sforzi, puntando, non senza speranze, sulla incapacità grave, degli organismi di controllo di determinare l’effettiva data di costruzione dell’abuso.
Il valore registrato nel ’94 è il più alto nel periodo a cavallo tra i due condoni (1985-1993).
Già con il primo condono Craxi-Nicolazzi, del resto, si era verificato a livelli più macroscopici, l’effetto boom: in soli due anni ‘83-’84 sono state costruite nel nostro paese ben 230. 000 case abusive.
Un "fenomeno" che poteva essere affrontato con altri strumenti, al fine di contenerlo nei confini effettivi della "necessità" e di sconfiggerlo, è stato alimentato in maniera evidente anche dalla logica del voto di scambio e dalla corruzione che in parte esiste nelle pubbliche amministrazioni.
Tali scelte hanno impedito ed impediscono la tutela ambientale nel nostro paese e, soprattutto, la realizzazione di quel sistema di legalità che dovrebbe rappresentare un obiettivo prioritario nel processo di modernizzazione dell’Italia.
Inutile sottolineare, anche in questo caso, che questa situazione, di per se assai grave e che rappresenta un’assoluta anomalia nel panorama europeo, diventa drammatica nel nostro Mezzogiorno, dove è stato alimentato (con il condono Berlusconi - Radice) un volume d’affari gestito dalle holding del mattone selvaggio pari a 13)035 Mld di lire.
Questa stima del fatturato illegale è stata ottenuta attribuendo un 45% di nuove abitazioni costruite da imprese edili e un 10% riconducibile soprattutto a società immobiliari.
La drammaticità dell'abusivismo edilizio ci induce a fare le seguenti proposte:
a) Impegno preciso contro ogni forma di condono per il futuro.
b) Delega ai Prefetti del procedimento di demolizione, una volta decisa dal Sindaco.
c) Semplificazione della giurisdizione e delle procedure.
3) Trasporti.
3.1. Concepire la mobilità come fattore essenziale nel sistema sociale ed economico, per la possibilità d’intervento su:
- Riduzioni costi dei trasporti e delle merci.
- Riduzione tempi di consegna.
- Promozione dell’industria della mobilità in tutte le sue forme, anche sotto l’aspetto della competitività internazionale e della ricerca tecnologica, (dall’aerospaziale, all’aeronautica, alla conservazione dell’energia).
- Riduzione degli elevatissimi costi umani ed economici derivanti dai sinistri su strada.
- Modelli di sviluppo sostenibile, attraverso l’azione d’indirizzo finalizzata all’efficienza complessiva del sistema, alla corretta valutazione dell’impatto ambientale, alla migliore programmazione dell’utilizzo delle materie prime (i combustibili fossili, i materiali contenuti nel prodotto “mezzo di trasporto”, la quantità totale di materiale utilizzato dal sistema di mobilità, gli effetti indotti di breve, medio e lungo periodo, ecc.).
- Occupazione, attraverso i piani dei lavori pubblici e delle infrastrutture.
3.2. Considerare costi e ricavi del sistema mobilità non limitatamente agli specifici conti economici e finanziari di competenza (ad esempio il bilancio delle Ferrovie, o quello di un Azienda municipale di trasporto, che comunque possono essere migliorabili), ma estesi al complessivo campo d’influenza.
3.3. Favorire la ricerca e lo sviluppo di avanzate tecnologie di prodotto e di ciclo produttivo, anche nel campo dei trasporti.
Interventi di base:
1) Grande sviluppo del sistema ferroviario ordinario, in termini quantitativi e qualitativi;
manutenzione accurata della rete e del materiale rotabile;
promozione del servizio pubblico urbano ed extraurbano.
La rete ferroviaria attuale (escluse opere o dismissioni in corso) consta di Km 15.998, di cui 5.771 a doppio binario( 36%) e 10)176 (63,6%) elettrificati, più Km 3.522 di ferrovie in concessione(fonte FS 1997): è necessario intervenire sull’estensione della rete e sul suo ottimale utilizzo, sul raddoppio o quadruplicamento dei binari e sull’elettrificazione.
2) L’alta velocità è una grande opportunità per rispondere alle crescenti esigenze di sviluppo e ai ritmi sempre più veloci della nostra società.
Al tempo stesso rappresenta un mezzo efficace per contrastare l’elevatissimo numero di incidenti su strada, (grazie a severi standard di sicurezza), l’esasperante congestione del traffico,
nonché un valido strumento di politica ambientale e risparmio energetico contro l’inquinamento.
Nostro obiettivo è arrivare ad una mobilità sostenibile, che realizzi collegamenti efficienti tra le grandi città d’Europa, (si pensi all’esperienza positiva di questi ultimi anni di Eurostar e Thalys), ma che tenga conto anche dei centri più piccoli e delle regioni periferiche, meno sviluppate.
Occorre soprattutto evitare di creare nuovi tracciati che perturberebbero inutilmente siti incontaminati, là dove non vi sia un effettivo vantaggio costi/benefici anche se tale scelta comporterà, in alcuni tratti, velocità di transito inferiori.
3) Promozione del trasporto su rotaia in genere, prevalentemente sotterraneo nelle aree urbane  per ridurre i tempi di mobilità e decongestionare il traffico di automobili e autocarri.
4) Riduzione delle emissioni nocive nelle aree urbane e di maggiore traffico.
Intervento di carattere permanente, non di sporadiche limitazioni di traffico, mediante conversione degli automezzi  a propulsione meno inquinante.
5) Ulteriore grande sviluppo dell’intermodalità e della connessione tra tutti i macrosistemi di trasporto (strada, ferrovia, cielo, vie d’acqua), per la razionalizzazione dell’utilizzo, in funzione di esigenze individuali o collettive.
6) Costruzione di nuove strade e autostrade, raccordi, svincoli, tunnel, ponti, ove le opere si dimostrino utili e compatibili con l’impatto ambientale.
7) Campagne di sensibilizzazione per gli elementi fondamentali della sicurezza stradale: distanze di sicurezza, concentrazione nella guida, mezzi efficienti, modifica delle condizioni dovute alla pioggia, neve, gelo; ecc.
8) Approvazione di speciali misure per combattere la nebbia.
9) Ricerca di maggiore efficienza, in campo aeronautico, della nostra Compagnia di bandiera e dei complessi aeroportuali, in termini di equilibrio costi-ricavi, di qualità del servizio e di sinergie con altri settori strategici per l’economia italiana, quali il turismo;
analisi per la promozione di validi accordi internazionali, ad esempio con Paesi emergenti, neo-generatori di domanda.
10) Maggiore utilizzo delle vie d’acqua navigabili.
4) Energia.
Una sana politica energetica è di fondamentale importanza per lo sviluppo socioeconomico del Paese per una infinità di motivi:
- la sua importanza in termini strettamente economici (dell’ordine del centinaio di migliaia di miliardi per anno).
- il sostegno allo sviluppo civile ed industriale del Paese  (la richiesta di energia è crescente sia nei paesi industrializzati che in quelli in via di sviluppo).
- l’influenza della voce sulla bilancia dei pagamenti: le materie prime si acquistano all’estero in dollari americani.
Acquistiamo dall’estero (Francia ecc. ) energia elettrica.
- l’importanza nei trasporti.
- l’impatto ambientale e territoriale.
- la sicurezza dei cittadini.
- il valore economico di nuovi brevetti ed invenzioni.
- i rapporti con i paesi produttori di materie prime (OPEC per il petrolio, Algeria e Russia per il gas naturale, Russia ed altri paesi africani per l’uranio ecc. ).
La politica energetica va considerata sotto molti aspetti quali quelli relativi alla produzione, alla distribuzione/accumulo, all’impiego, alla ricerca e sviluppo, tenendo in forte considerazione l’impatto su ambiente e territorio.
La maggior parte dell’energia prodotta nel nostro paese ha origine dalla combustione di elementi fossili (petrolio, carbone, gas naturale), con una nettissima preponderanza del primo.
Il costo del chilowattora delle energie rinnovabili (ad eccezione del geotermico e dell’idroelettrico, che è confrontabile) è senz’altro ancora superiore al costo del corrispondente da fossile, in particolare il solare.
Occorre però considerare non solo il fatto che il petrolio si potrebbe attestare su valori sempre più alti di prezzo, ma anche che generalmente in tutti i paesi sviluppati c’è la tendenza ad applicare un’imposizione fiscale per la tutela ambientale.
Ciò rende più competitivi i costi delle energie rinnovabili.
4.1. Produzione.
4.1.1. Riduzione della dipendenza energetica.
Il primo obiettivo è ridurre la dipendenza energetica del nostro Paese dai combustibili fossili, incoraggiando lo sviluppo di fonti rinnovabili o miste:
- L’energia fornita dalla combustione dell’idrogeno.
In natura l’idrogeno non si ritrova come elemento allo stato puro a causa della sua elevatissima reattività.
E’ ottenibile dall’acqua e dal gas naturale, pertanto è una fonte inesauribile.
Dalla sua combustione si genera acqua e quantità limitate di ossidi di azoto, pertanto non è inquinante.
- Il costo non è attualmente competitivo con i combustibili fossili, ma vale per esso lo stesso discorso delle energie rinnovabili.
- Per l’immediato occorre rendere più stringenti i requisiti dei combustibili utilizzati nelle centrali a carbone e termoelettriche per quanto concerne i tenori di zolfo, azoto e fosforo, la cui combustione produce ossidi e anidridi molto dannose per l’ambiente (piogge acide ecc. ).
- Occorre lasciare ad esaurimento le centrali a carbone, che hanno un forte impatto ambientale negativo (emissione di fumi nocivi, polveri ecc.) e necessitano di grandi infrastrutture a terra.
4.1.2. Distribuzione/accumulo.
Il primo
- E’ importante monitorare l’effetto ambientale delle linee di trasporto AT; il problema è molto sentito dalla popolazione (vedi ad esempio il problema sull’uso dei cellulari, anche se la fonte energetica è diversa).
- Incoraggiare l’impiego sperimentale di superconduttori curati per la distribuzione dell’energia.
I risparmi energetici possono essere enormi, a fronte però di enormi investimenti.
- Impiego di anelli superconduttori in prossimità delle centrali elettriche, con lo scopo di accumulare nelle ore notturne con perdite ridottissime e ridistribuire nelle ore diurne di picco.
Oltre ai risparmi energetici di cui al punto 3)1, si consegue anche una riduzione dell’impatto ambientale.
- Incoraggiare le municipalità nella realizzazione di centraline per la ricarica di mezzi di trasporto urbani a trazione elettrica.
Senza queste strutture è tutto inutile: il Comune di Roma ha avuto solo 120 richieste di contributo per l’acquisto di ciclomotori elettrici.
4.1.3. Impiego
- Favorire l’impiego di gas metano per il breve termine per autotrazione, per poi puntare decisamente sull’elettricità.
- Ritornare a filobus e tram per il trasporto su superficie, coinvolgendo i privati.
Implementare l’impiego dei microbus elettrici per i centri storici.
- Favorire lo sviluppo delle metropolitane, coinvolgendo i privati.
- Arrivare gradatamente all'eliminazione degli scooter a due tempi, alimentati a miscela, che sono fortemente inquinanti.
A Roma ce ne sono circa mezzo milione.
Vanno sostituiti con motori a benzina a 4 tempi.
- Eliminare i vecchi diesel, soprattutto quelli dei vecchi autocarri per trasporto merci e vecchi autobus pubblici, che sono altamente inquinanti, soprattutto per le polveri solide.
- Favorire il riscaldamento autonomo a gas metano per gli edifici, in sostituzione delle caldaie centralizzate ad olio combustibile.
La settimana corta per scuole e maggior parte degli uffici può portare a forti risparmi energetici
- Favorire il riutilizzo dei cascami di calore delle industrie e delle centrali termiche per la fornitura di energia e/o di acqua calda.
- Favorire urgentemente il trasporto merci su ferrovia rispetto a quello su strada.
E’ questo un punto di importanza molto rilevante.
Infatti:
a) uno sciopero serrato degli autotrasportatori può mettere in ginocchio il Paese;
b) le autostrade sono congestionate;
c) il numero di incidenti sulle strade è impressionante, con gravissime perdite in termini di vite umane e con altissimi costi sociali.
4.1.4. Ricerca e sviluppo.
Il Solare: “una distesa di specchi per accendere l’Italia”.
Tra le fonti alternative, per ovvie ragioni geografiche, il nostro paese deve puntare sull’energia solare che, a detta del premio Nobel Carlo Rubbia può diventare la fonte di energia principale e a minor costo del paese.
Rubbia dice: basta volerlo.
- Superconduttori.
La strada dell’applicazione dei superconduttori è assolutamente da percorrere; consente un’autentica rivoluzione, investendo sia la produzione, che la distribuzione, che l’accumulo di energia.
Vanno assolutamente incentivate ricerca, applicazioni e messa in opera.
E’ una soluzione a breve termine, con enormi risparmi energetici e vantaggi di tipo ambientale.
- Autotrazione elettrica e a celle a combustibile.
Sono i due sistemi più puliti da impiegare nel traffico cittadino.
I danni da inquinamento sono enormi e c’è una grande sensibilità da parte della popolazione su questo argomento.
- Fusione nucleare.
Costituisce la vera soluzione dell’approvvigionamento di energia per tutta l’umanità a costo quasi nullo.
In parole povere si tratta di riprodurre, in laboratorio prima e poi su scala industriale, lo stesso processo che avviene sul Sole e sulle altre stelle.
Capitolo 5
FISCO, BANCHE, ASSICURAZIONI, MERCATI FINANZIARI.
Cittadini - Lavoratori - Azionisti: effettiva uguaglianza di fronte al Fisco, alle Banche, alle Assicurazioni, ai Poteri forti.
E' necessario:
- Slegare e liberare lo Stato da tutto ciò che é inutile, superfluo e che imbriglia, ritarda, ostacola, appanna: Enti, leggi, regolamenti, bolli, autorizzazioni, concessioni.
- Cambiare le competenze della Banca d'Italia.
- Liberare il mercato dallo stato imprenditore e dai cartelli privati.
- Tutelare il risparmio di fronte alle banche, alle assicurazioni, alla borsa.
- Imporre poche regole e tanta trasparenza.
- Rafforzare le autorità di controllo e punire quando si derubano i cittadini.
A. Fisco
In uno Stato Arbitro e Regolatore si spende di meno, si pagano meno tasse, diminuiscono gli evasori.
I cittadini vogliono sapere: Quante tasse devono pagare, come devono pagarle e, soprattutto, perché.
Proposte:
1) Collegare la politica fiscale alla riforma dello Stato e dell'Amministrazione e definire i fabbisogni delle entrate e delle spese per la fase transitoria (3 anni) e per la fase a regime dopo aver praticato un forte dimagramento dello Stato.
2) Introdurre un sistema di detrazione della maggior parte delle spese dal reddito dichiarato.
Ciò stimolerà il cittadino a chiedere una documentazione (fattura) delle spese effettuate alle ditte che saranno così costrette a dichiarare quanto realmente hanno prodotto e venduto.
In alternativa il Ministro delle finanze a fine anno potrà definire con un Decreto apposito i settori nei quali le spese saranno detraibili.
I cittadini potranno dedurre tali spese conservandone la documentazione fiscale.
Questa seconda possibilità diminuirebbe il numero dei controlli necessari finché il sistema non sia a regime.
Conseguenza di tale sistema sarà:
il controllo sociale effettivo;
la diminuzione di personale adibito ai controlli perché fortemente specializzato;
l’utilizzo del personale in altri settori a rischio (patrimoni illeciti, riciclaggio, paradisi fiscali).
3) Diminuire le aliquote IRPEF di tre punti mediamente per le fasce di reddito comprese negli scaglioni: da 30 a 60 milioni; da 60 a 135 milioni e da 135 milioni in su.
In questo modo si determina un circolo virtuoso: allargamento della base imponibile, aumento del numero dei contribuenti che emergono, aumento dei consumi ed aumento dell'IVA, se funzionano di pari passo i controlli sulle categorie che evadono e che di fatto non vengono controllate( solo lo 0'6% degli avvocati é stato controllato negli ultimi anni).
4) Utilizzare al più presto l'Anagrafe dei Conti e dei Depositi finalmente approvata dopo dieci anni (la legge è la 413 del 1991).
5) Portare l'aliquota IRPEG sulle imprese al 33%.
Per il mezzogiorno noi proponiamo di ridurre di dieci punti l'aliquota IRPEG sia alle imprese che investono e dimostrano di creare nuove occupazione sia alle imprese che nel tempo di due anni emergano dal sommerso.
La riduzione dell'aliquota IRPEG al 27%, per evitare che diventi solo un regalo alle imprese com'è già stato detto nel capitolo sul mezzogiorno, deve accompagnarsi all'approvazione di un progetto strategico per la emersione del lavoro nero.
Il patto Governo, Confindustria, Sindacati ed Istituzioni è fondamentale perché il progetto abbia il necessario consenso sociale nella fase di realizzazione.
6) Prevedere l'obbligatorietà da parte delle altre forze di polizia di comunicare alla Guardia di finanza le denunzie degli imprenditori per furto della contabilità o incendio della medesima.
B. Credito
1) Introdurre legalità nella raccolta del credito perché, come dimostrano i documenti della Commissione antimafia, essa spesso é fuorilegge a causa di una zona grigia nella quale confluisce la raccolta di denaro pulito e di denaro sporco.
2) Riportare alla legalità il sistema della concessione del credito che attualmente pratica tassi usurari come si desume e dalle sentenze della magistratura e della Corte Costituzionale.
3) Richiesta al Governo di modifica del decreto sui mutui usurari e restituzione ai cittadini dei soldi pagati dal 1997 in poi.
4) Parificare le condizioni creditizie su tutto il territorio nazionale dal momento che nel Mezzogiorno i tassi sono mediamente più elevati di tre - cinque punti rispetto al Nord del paese.
5) Sottrarre alla lottizzazione dei partiti le nomine dei dirigenti delle banche.
6) Sottrarre alla Banca d'Italia la funzione Antitrust di vigilanza sulla concorrenza bancaria, trasferendola all'Autorità Antitrust e prevedere un ruolo attivo delle Associazioni dei consumatori nelle istruttorie avviate dall'Autorità.
C. Mercati finanziari e Borsa, Assicurazioni e privatizzazioni.
1) La democrazia ha bisogno di un sistema bancario, finanziario ed assicurativo trasparente ed efficiente.
E’ urgente superare il " mercato zoppo" e cioè l'asfissia della Borsa a favore del credito bancario e dell'indebitamento delle aziende.
2) Le privatizzazioni e la nuova disciplina sulle società quotate in borsa non hanno prodotto finora risultati positivi riguardo alla efficienza e trasparenza delle attività gestionali (basti pensare alla decisione della Telecom di mettere in cassa integrazione migliaia di lavoratori, pur dichiarando migliaia di miliardi di utili, e a quanto è avvenuto per l'asta UMTS dei telefonini di terza generazione), alla tutela dei risparmiatori e alla loro partecipazione alla vita societaria, al controllo dei bilanci che negli ultimi anni sono stati presentati in perdita nella misura del 50% (pure essendo fallite pochissime società), alla distrazione di fondi e alla costituzione di fondi neri, agli stipendi dei manager e ai loro benefits anche quando le società sono in rosso, ai cartelli e alle tariffe delle Società di Assicurazione che sono le più elevate d'Europa senza che vi sia una corrispondente qualità dei servizi.
Proponiamo:
1) Regole severe per stroncare "l'insider trading" e sanzioni adeguate: è necessario attribuire alla CONSOB poteri investigativi compreso l'uso delle intercettazioni telefoniche e il potere di comminare sanzioni pecuniarie severe oltre alla interdizione dalle attività professionali;
2) Introdurre un sistema più rigoroso di misure accessorie per gli Amministratori di società.
3) Modificare l'intera legislazione in materia fallimentare.
4) Modificare la legislazione sulle società fiduciarie con fissazione minima del capitale sociale delle società che raccolgono risparmio e istituzione di un fondo comune di garanzia con le stesse caratteristiche del fondo interbancario di garanzia depositi.
In presenza di violazioni di legge è necessario congelare i flussi finanziari e sospendere l’attività della società spostando l’interesse dalla persona fisica del titolare alle movimentazioni di denaro e di titoli.
5) Abolire la tenuta dei Libri contabili, fiscali, del lavoro, sociali e tutte le incombenze ad essi legate.
6) Costituire presso il Ministero delle Finanze una banca dati telematica con tutti i dati degli imprenditori.
7) Obbligare gli imprenditori a tenere il Libro Aziendale Unico (LAU) elettronico da annotare cronologicamente, a trasmettere per via telematica le registrazioni alla banca dati centrale e a conservare il supporto informatico.
I vantaggi per lo Stato e per gli imprenditori saranno enormi (minori costi, minore evasione, migliore trasparenza ecc. ).
8) Revisione della legislazione per le società non quotate in borsa: ruolo innovativo dei Collegi sindacali e separazione tra la funzione di controllo contabile, da riservare ai revisori, e quella di sorveglianza sulla gestione da affidare al Collegio sindacale.
Si dovranno studiare anche nuovi meccanismi di elezione che riservino alle minoranze azionarie la designazione dei componenti del Collegio sindacale;
criteri più restrittivi per la nomina dei sindaci e limitazione della loro partecipazione ai collegi sindacali;
sanzioni più severe per le società di certificazione i cui comportamenti siano censurabili;
obbligatorietà di certificazione dei bilanci delle società con fatturato superiore a 30 miliardi;
modifica della gestione dei patrimoni dei minori e dei sotto tutela rimovendo l'obbligo di investire in titoli di Stato.
9) Norme per la trasparenza dei servizi assicurativi con istituzione di appositi uffici reclami presso i quali gli utenti possono far sentire le loro ragioni;
istituzione del Garante collegiale che costituisce il secondo livello di ricorso ed é insindacabile;
commissariamento e riforma dei poteri dell'ISVAP.
Modifica delle norme penali.
Gli imprenditori che vengono condannati per reati contro la pubblica amministrazione perderanno il diritto a contrattare con la Pubblica Amministrazione mentre le loro imprese verranno escluse, per un periodo da definire, da tutte le gare pubbliche.
Capitolo 6
GIUSTIZIA, LEGALITÀ, SICUREZZA
Legge e ordine
- Uguaglianza dei cittadini di fronte alla legge.
- Certezza della pena.
- Agibilità della democrazia.
Alla globalizzazione della illegalità bisogna rispondere con la globalizzazione della legalità.
Per combattere la globalizzazione della criminalità é necessario istituire:
- Uno spazio giudiziario europeo.
- Una Polizia Europea.
- La Polizia nazionale unica.
Noi proponiamo:
a) L'accelerazione della costituzione dell'EuroJust già decisa dal Consiglio Europeo a Tampere nel 1999 composta di pubblici ministeri e magistrati di pari competenza con il compito di " coordinare le autorità nazionali responsabili dell'azione penale, di prestare assistenza alle indagini riguardanti i casi di criminalità organizzata e di cooperare strettamente con la rete giudiziaria europea".
b) La trasformazione dell'EUROPOL in una forza di polizia europea specializzata, sotto una direzione unificata, col potere di intervenire nei singoli Stati per scoprire e reprimere i reati legati al traffico di danaro sporco, al riciclaggio, agli investimenti.
c) La costituzione di una polizia nazionale civile, unificata sotto un unico comando, differenziata per specializzazioni e servite da un'unica banca dati.
d) Forze armate con compiti militari esclusivi.
La riforma che proponiamo é semplice e radicale, con enormi vantaggi:
- Lotta più efficace alla criminalità di ogni tipo.
- Aumento della sicurezza dei cittadini.
- Collaborazione più proficua con la polizia dell'Unione europea.
- Risparmio di uomini e di mezzi.
- Risparmio di immobili che possono essere venduti e il cui ricavato investito per il miglioramento del corpo di polizia.
- Aumento degli stipendi del personale.
A. Lotta alle mafie: mafia e mafie.
1) Le norme penali.
Nonostante la forte azione di questi ultimi anni, la criminalità organizzata rimane la madre di tutte le emergenze per l’intero Paese.
Sono necessari un testo unico e un sistema normativo speciale che tenga conto delle specificità di questo fenomeno criminale e risponda alle seguenti esigenze: superare le discussioni relative al "concorso esterno in associazione mafiosa", stabilendo un nuovo reato che colpisca chiunque contribuisca a rafforzare e a favorire i clan pur non facendone organicamente parte.
- riscrivere la normativa sul voto di scambio, oggi punibile soltanto quando si dimostri la compravendita di voti per denaro, mentre sappiamo bene che la mafia fa pagare i propri voti in modi ben diversi (affari, appalti, impunità).
- consentire l’acquisizione dei tabulati telefonici senza limiti di tempo, mentre oggi, in base alla legge sulla privacy, vengono distrutti dai gestori dopo 5 anni.
- lasciare inalterato l’articolo 192 del Codice di procedura penale, che consente al giudice, nel suo "libero convincimento", di riconoscere valore di prova e di riscontro reciproco alle dichiarazioni incrociate di molteplici collaboratori, anche a quelle apprese da terze persone (de relato).
Questo principio (che consentì fra l’altro a Falcone e Borsellino di istruire il maxiprocesso alla cupola di Cosa Nostra ed è tutt’oggi fondamentale e irrinunciabile per processare organizzazioni segrete e impenetrabili come le varie mafie, italiane e straniere, che infestano l’Italia) deve essere assolutamente difeso, contro i tentativi costanti di renderlo inefficace.
- potenziare gli organismi di polizia specializzati in lotta alla criminalità organizzata.
- istituire sezioni della magistratura giudicante che, in corrispondenza dei pool delle procure, si specializzino e si concentrino esclusivamente sulla criminalità organizzata.
- allungare, almeno per questi reati, i termini di custodia cautelare nella fase del dibattimento e prevedere l’automatica applicazione della custodia cautelare subito dopo la condanna di primo grado, per evitare le scarcerazioni per decorrenza dei termini.
- rianimare lo spirito del regime carcerario differenziato, con norme più moderne e rigorose dell’attuale 41-bis.
- rafforzare la protezione personale dei magistrati in prima linea sui fronti caldi, soprattutto in Campania, Calabria e Sicilia con scorte adeguate e presidi domiciliari fissi.
2) Il sequestro e la confisca dei beni dei mafiosi
E' condivisa oramai da tutti l’opinione che l'unico modo per combattere seriamente le mafie e la criminalità organizzata sia la confisca rapida dei patrimoni.
Negli Stati Uniti il tempo medio per la confisca é di 6 mesi mentre  nel nostro Paese occorrono vari anni.
In Italia, inoltre, accade che spesso i parenti dei mafiosi vengano lasciati abitare nelle case confiscate e sia difficile trovare o un Ente che si aggiudichi tali beni o un privato disposto ad acquistarli.
Ne consegue un deperimento degli immobili con conseguente forte deprezzamento.
Riteniamo quindi importanti i seguenti punti:
Procedere alla confisca dei beni subito dopo la sentenza di condanna in appello.
Istituire Tribunali della prevenzione con magistrati specializzati e personale amministrativo che si occupi esclusivamente di eseguire il provvedimento emesso dalla cancelleria.
Per il periodo che intercorre tra il sequestro dei beni e la confisca, trasformare i termini ordinatori in termini perentori.
Istituire un'Agenzia (sul modello dei Marshal americani) che si occupi della gestione, della donazione e della vendita dei beni;
della protezione dei pentiti e dei testimoni;
della loro assistenza e del loro reinserimento nel lavoro e nella società;
della protezione dei magistrati e dei detenuti a rischio.
Per i testimoni e pentiti: approvare finalmente la tanto attesa riforma della legislazione sui collaboratori di giustizia, mettendo fine all’incertezza che ha fatto venir meno oramai la fonte delle nuove (e talvolta anche delle vecchie) collaborazioni dall’interno delle organizzazioni criminali.
La nuova legge dovrà incentivare e non dissuadere le collaborazioni che, sappiamo, non sono mai troppe, visto il numero spaventoso di affiliati e fiancheggiatori dei clan criminali.
Le linee guida che si dovranno tenere sono:
costruire nuove carceri e sezioni ad hoc in quelle già esistenti, per alloggiarvi i collaboratori di giustizia lontano dal rischio di contatti con criminali irriducibili.
imporre ai collaboratori di sottoporsi sempre all’esame dibattimentale sui fatti relativi alle responsabilità altrui (fatta salva, su quelle proprie, la facoltà di non rispondere).
separare la protezione dei criminali "pentiti" da quella dei testimoni di giustizia (onesti cittadini che collaborano con lo Stato pagando prezzi e correndo rischi altissimi), ai quali va garantito un congruo rimborso per i disagi patiti e, al termine della collaborazione, la garanzia di una nuova vita dello stesso tenore di quella precedentemente goduta (cominciando da una nuova identità per loro e le loro famiglie).
evitare termini temporali per la confessione.
collegare i benefici all'indicazione dei patrimoni propri e altrui.
evitare restrizioni ai benefici penitenziari e sanzionatosi previsti dalla attuale legislazione, voluta - non dimentichiamolo mai - da Giovanni Falcone e Paolo Borsellino.
B. Immigrazione clandestina.
Lo Stato italiano è forse l’unico, nel mondo sviluppato, a ignorare l’identità di migliaia di persone che vivono abitualmente sul suo territorio dopo esservi immigrate, perlopiù clandestinamente.
Ed è certamente l’unico a non preoccuparsi di sapere quante di queste persone hanno commesso reati, spesso munite addirittura di permesso di soggiorno.
Questi effetti paradossali sono stati resi possibili da una serie di "buchi"  lasciati nelle maglie della legge Turco - Napolitano del 1998 sull’immigrazione.
Per questa ragione, e soprattutto per salvaguardare i tanti immigrati che nel nostro Paese vivono e lavorano onestamente, sono necessari drastici correttivi alla legge suddetta.
Questi sono:
- rilievi fotodattiloscopici obbligatori (fotografia e impronte digitali, oggi facoltative) per chiunque chieda il permesso di soggiorno, in modo da far sì che tutti gli immigrati in regola abbiano un’identità precisa e immutabile nel tempo e a debbano esibire tale il documento all’autorità giudiziaria , così da poter essere identificati in caso di delitti e in modo da fornire il quadro completo e aggiornato degli eventuali precedenti reati o provvedimenti di espulsione.
In caso di delitti commessi il documento permetterà un facile accertamento in caso di sospensione condizionale della pena o di scarcerazione.
Succede spesso che oggi il delinquente si liberi dei propri documenti procurandosene subito dei nuovi in modo da risultare incensurato.
Ciò gli permette di godere di illimitate sospensioni condizionali (contro le due concesse al massimo dalla legge) evitando inoltre la detenzione in carcere o la revoca del permesso di soggiorno.
- aumento delle le pene (oggi non superiori ai 3 anni nel massimo) per chi fornisca false generalità o si sottragga al provvedimento esecutivo di espulsione (restando in Italia o facendovi subito ritorno), consentendone la custodia in carcere per evitare che sparisca prima del processo (come di solito fa chi è senza fissa dimora) e prevedendo un automatico processo per direttissima.
- istituzione del reato di clandestinità per chi non sia in grado di fornire e provare le proprie reali generalità;
per chi si trovi sul territorio dello Stato senza permesso di soggiorno, o sia stato raggiunto da un provvedimento esecutivo di espulsione o non sia, comunque, nelle condizioni di ottenerlo avendo già subito condanne per reati per i quali è previsto l’arresto in flagranza.
Una condanna per reato di clandestinità dovrà precludere la possibilità di ottenere il permesso di soggiorno almeno per i 5 anni successivi.
C. Sicurezza dei cittadini: un diritto inalienabile.
1) Città sicure.
Le misure di Ordine pubblico e di repressione, per essere efficaci devono collocarsi in una serie di programmi chiamati "Città sicure" e che si dovranno realizzare con la partecipazione dei cittadini.
A tal fine proponiamo:
a) Corsi di informazione nelle scuole con la partecipazione delle Forze dell'ordine, di Amministratori locali, di anziani che siano impegnati sul tema della prevenzione.
b) Consulte di quartiere per la Prevenzione con la partecipazione delle forze di polizia locale, commercianti, esponenti della società civile inclusi gli anziani.
c) Dibattiti periodici tra le Forze dell'ordine e la cittadinanza al fine di informare i cittadini e ascoltare eventuali consigli, lagnanze, rilevare carenze, errori, omissioni.
d) Coordinamento delle forze di polizia tra di loro e con i Vigili Urbani e uso di sale operative comuni nelle fase di preparazione della riforma generale.
e) Partecipazione dei commercianti alle riunioni dei Comitati per l'ordine e la sicurezza.
2) Sicurezza sul lavoro.
Ogni anno si registrano più di un milione di infortuni sul lavoro con 1.200 decessi di lavoratori e 14.000 inabili permanenti.
A tale costo sociale fatto di lutti e di lacrime, si affianca anche un rallentamento dell'intero sistema produttivo.
Siamo convinti che una eccellenza dei prodotti sia conseguenza di una eccellenza dei processi produttivi nei quali sia tutelata soprattutto la sicurezza degli ambienti di lavoro e la istruzione e formazione professionale degli addetti.
E' necessario, pertanto, un approfondimento del fenomeno infortunistico e tecnopatico per analizzarne le cause ed elaborare l'insieme degli strumenti da realizzare allo scopo di ridurlo.
A tal proposito, va ricordato come la dimensione del fenomeno infortunistico e tecnopatico abbia un considerevole risvolto economico dato che l’Italia" perde, per eventi lesivi legati all'attività professionale, una quantità di ricchezza pari al 3% del suo prodotto interno lordo.
E' opportuno altresì sottolineare come le aziende di piccole dimensioni siano quelle a maggior rischio rispetto alla media delle grandi industrie.
Nel 1999, vi sono stati 20. 000 infortunati tra i giovani di età sino a 17 anni, e 27.000 tra gli apprendisti.
Infrastrutture adeguate, formazione, sicurezza, semplificazione amministrativa e capacità di attrazione degli investimenti esteri, restano gli elementi fondamentali per non perdere competitività nei confronti delle aziende internazionali tenendo comunque sempre presente le esigenze di salvaguardia ambientale e di sicurezza individuale.
3) Il sistema di tutela.
Si deve ipotizzare un sistema che, in linea con le direttive comunitarie, si indirizzi ad una logica di programmazione degli eventi arricchita dalla lettura dell'evoluzione tecnologica e maturata dalla "partecipazione” e “collaborazione".
E’ necessario  attuare:
3.1. una cultura della prevenzione al di fuori dei confini della fabbrica ed a partire dal mondo della scuola;
3.2. una correlazione tra funzione assicurativa e funzione di prevenzione, con incentivazioni a sostegno delle aziende che investano nella sicurezza;
3.3. una definizione di strategie di collaborazione che stabiliscano precisi riferimenti attuativi riguardanti la prevenzione, la cura, la riabilitazione e il reinserimento del lavoratore nel processo produttivo.
regole civilistiche sotto il profilo dei controlli della contabilità e della gestione;
rendere operativo il D. Lgs. n. 38/2000;
nominare una commissione tecnica permanente con compiti di monitoraggio per verificare l'uniformità legislativa ed attuativi in materia di Sicurezza sul Lavoro;
rendere sempre più adeguati degli strumenti atti alla cura ed alla riabilitazione;
uniformare la legislazione in ambito comunitario.
Naturalmente sia le morti bianche che gli interventi per migliorare la sicurezza sul lavoro sono strettamente collegati alle riforme per contenere il lavoro nero.
Pertanto le due questioni dovrebbero essere affrontate contestualmente nell'ambito di una strategia generale che si compone di tre gambe: lavoro legale, lotta al sommerso, sicurezza sul lavoro.
D. Una giustizia dalla parte dei cittadini.
Nel Libro Verde sull'accesso alla Giustizia dei consumatori pubblicato a Bruxelles nel 1993, L’Italia risultava ultima.
Le cose da allora non sono cambiate.
Proponiamo:
- Un servizio pubblico, o affidato alle Associazioni dei consumatori, di informazione e di orientamento legale dei cittadini sui loro diritti e doveri;
- Uffici di consulenza legale e giudiziaria, come negli altri paesi dell'Unione Europea, che svolgano la funzione di filtro tra il cittadino e l'Autorità Giudiziaria;
- La modifica della legge sul Gratuito patrocinio per impedire che lo Stato paghi gli avvocati soltanto ai finti nullatenenti (cioè ai boss più pericolosi, che non presentano nemmeno la dichiarazione dei redditi perché hanno intestato tutto a prestanome) e non ai poveri autentici che a volte guadagnano anche qualcosa in più del tetto irrisorio di reddito fissato oggi per la difesa gratuita (circa 10 milioni di lire all’anno);
1) Un processo davvero giusto.
"Quanto la pena sarà più pronta e più vicina al delitto commesso, ella sarà tanto più giusta e tanto più utile" (Cesare Beccaria).
Cambiare le norme.
Il processo giusto è quello che distingue il più rapidamente possibile i colpevoli dagli innocenti, arrivando alla rapida condanna dei primi e all’altrettanto rapida assoluzione dei secondi.
Oggi il processo non è giusto perché fa esattamente il contrario: la sua durata infinita favorisce i colpevoli, che non si difendono "nel" processo, ma "dal processo" e puntano alla prescrizione dei reati, mentre danneggia gli innocenti - che di tante garanzie puramente formali non sanno che farsene- e le vittime dei reati, che non vedono quasi mai puniti i loro aggressori.
Il processo attuale favorisce i ricchi e i potenti, coloro cioè che si possono permettere di resistere anni e anni in giudizio utilizzando cavilli procedurali (spesso fatti ad hoc, per permettere ad imputati eccellenti di sfuggire alla giustizia).
Per invertire la rotta e dare concretezza all’articolo 3 della Costituzione (la legge è uguale per tutti e tutti i cittadini sono uguali di fronte alla legge) occorrono poche, semplici, ma drastiche riforme: - aumentare le spese per la Giustizia almeno fino al 3-4 per cento del bilancio dello Stato per potere aumentare gli organici dei magistrati, e soprattutto degli ausiliari.
- attrezzare meglio aule e uffici, e costruire nuove carceri.
- abrogare il nuovo articolo 111 della Costituzione (contrabbandato come "giusto processo" e approvato in tutta fretta dalle Camere nel 1998): il quale, da un lato, non fa altro  se non ricopiare la Convenzione europea dei diritti dell’uomo, già recepita dall’Italia quasi mezzo secolo fa (e questa è la parte ovviamente che noi condividiamo) e per il resto trasforma in norma costituzionale la riforma anticostituzionale dell’articolo 513 del Codice di procedura penale (dichiarato illegittimo dalla Consulta nel 1997), consentendo a migliaia di colpevoli di farla franca soltanto perché i loro accusatori si sono avvalsi (legalmente) della facoltà di non rispondere in aula.
- riconoscere il diritto al silenzio soltanto a chi venga interrogato sulle proprie responsabilità, obbligando tutti - imputati e testimoni- a sottoporsi al contraddittorio dibattimentale a proposito delle responsabilità altrui e prevedendo - per chi vi si sottrae- severe ed efficaci sanzioni penali e amministrative (come avviene in tutti i paesi anglosassoni, con l'oltraggio alla corte" e la reticenza).
- ripristinare l’arresto in flagranza per il testimone che tace o mente di fronte al PM o alla polizia giudiziaria o ai giudici, come prevedeva il vecchio articolo 371 bis, voluto da Falcone, approvato solo dopo il suo sacrificio, e poi cestinato nel 1995)
- consentire la custodia cautelare anche per i reati punibili con pena massima di 3 anni di reclusione (e non di 4, com’è oggi in seguito alla famigerata "riforma" del 1995), ricomprendendo quelli di: abuso d’ufficio, finanziamento illecito, tentata corruzione, truffa, furto, false generalità, evasione, lesioni:
- ridisegnare l’istituto della prescrizione, che deve valere soltanto prima dell’esercizio dell’azione penale, cioè prima che il presunto colpevole di un reato commesso molti anni prima venga individuato e imputato.
Dopo il rinvio a giudizio, o almeno dopo la condanna di primo grado, la prescrizione dovrebbe bloccarsi per consentire di giungere a una sentenza definitiva.
La prescrizione va anche sganciata dall’effetto perverso delle attenuanti, che possono dimezzarne i termini alla fine del processo (magari stabilendo, come avviene oggi, a posteriori che il reato era prescritto ancor prima di avviare le indagini) e va sospesa ogni qual volta si perde tempo per responsabilità dell’imputato o del suo difensore o per fatti oggettivi (impedimenti, rinvii, scioperi, ecc.).
1.2. Rivedere i tre gradi di giudizio.
Istituire rigorosi filtri per l’accesso all’Appello e alla Corte di Cassazione, restituendo quest’ultima alla sua funzione di giudice di legittimità ed evitando gli sconfinamenti, sempre più ricorrenti, nel merito (col pretesto del "difetto di motivazione").
Per accedere all’Appello e al giudizio di Cassazione, l’imputato dovrà presentarsi in aula (salvo gravi e comprovati impedimenti) per tutte le udienze e rendersi reperibile durante tutta la durata dei processi.
1.3.I magistrati devono fare unicamente i magistrati.
Vietare ai magistrati di trascorrere l’intera carriera in una sola funzione, requirente o giudicante, ma obbligarli a fare un’esperienza anche nell’altra.
Vietare ai magistrati di assumere incarichi extragiudiziali (arbitrati, consulenze ecc. ) e obbligare quelli che vogliono darsi alla politica di dimettersi dalla magistratura, di attendere almeno tre anni dalle dimissioni prima di candidarsi, e di presentarsi in collegi diversi dai distretti dove hanno esercitato le funzioni giurisdizionali.
2) Pene certe.
"Uno dei più gran freni del delitti non è la crudeltà delle pene, ma l’infallibilità di esse… La certezza di un castigo, benché moderato, farà sempre una maggior impressione che non il timore di un altro più terribile, unito con la speranza dell’impunità" (Cesare Beccaria).
Le pene, diceva il Beccaria, devono essere miti ma certe e ineluttabili, per fungere da deterrente verso chi è intenzionato a delinquere.
In Italia, invece, sono severe sulla carta, ma virtuali nella pratica.
Invece di costituire un deterrente diventano spesso un vero e proprio  incentivo a delinquere.
Per ovviare a tale situazione sono sufficienti poche misure:
- rendere esecutive le pene dopo la condanna in appello, e immediatamente dopo il primo grado relativamente alle pene irrogate per reati che non sono oggetto di impugnazione da parte dell’imputato.
- abrogare la legge Simeone - Saraceni che rende automatico il non ingresso in carcere per chiunque abbia riportato condanne definitive inferiori ai 3 anni (a 4 se si tratta di tossicodipendenti).
- escludere dai processi risolvibili col rito abbreviato quelli per mafia, omicidio, strage e altri reati particolarmente odiosi, così da mantenere l’ergastolo almeno per questi.
- disporre che tutti i processi in abbreviato che vengano celebrati a porte aperte, con la presenza del pubblico e della stampa, e non - come avviene oggi- nel chiuso di una camera di consiglio.
- modificare il patteggiamento, trasformandolo in condanna a tutti gli effetti, con piena dichiarazione di colpevolezza dell’imputato e piena validità della condanna in sede civile e disciplinare, fatti salvi ovviamente i benefici di pena.
- apportare delle restrizioni nella concessione delle attenuanti generiche (attualmente troppo generalizzate e incondizionate) e della sospensione condizionale della pena (troppo spesso distribuita senza precise garanzie sulla non recettività del reato, e senza nemmeno la certezza che l’imputato non ne abbia già beneficiato per due volte (la legge non consente infatti una ulteriore sospensione ma il mancato aggiornamento del casellario giudiziario, fa sì che non risulti mai il computo esatto).
- collegare i benefici penitenziari della legge Gozzini ad una comprovata "buona condotta", cioè alla messa in atto di comportamenti positivi da parte del detenuto (intensificando le verifiche e i controlli di polizia dentro e fuori dal carcere), e non - come avviene oggi- a una generica e incontrollabile "regolare condotta", che di solito costituisce il comportamento prediletto dai criminali più efferati e quindi più "rispettati" in carcere, quelli che non muovono un dito perché non hanno bisogno di farlo e perché non vedono l’ora di uscire per tornare alle antiche attività.
- riempire di contenuti il vuoto "affidamento ai servizi sociali", divenuto ormai una comoda scappatoia al carcere a costo zero per tutti i condannati a pene inferiori ai 3 anni, riducendone la concessione alle pene inferiori ai 2 anni, e senza estenderla ai "residui pena" di condanne superiori.
- costruire nuove carceri e riaprire quelle inspiegabilmente chiuse negli ultimi tempi (le mandamentali, oltre a Pianosa e all’Asinara).
Ciò permetterà di isolare i boss mafiosi, separare chi è in cella per custodia cautelare da chi lo sia per condanna definitiva, dividere i collaboranti (consentendo che scontino le pene, pur ridotte, in carcere) dagli irriducibili, evitare di mettere insieme i condannati per reati minori con i delinquenti incalliti condannati per reati gravissimi, ed infine, garantire a tutti i carcerati condizioni di vita più civili, evitando che alla privazione della libertà si aggiungano altre afflizioni non previste dalla legge.
Prevedere pene detentive severe dopo la terza condanna.
Se una  persona viene condannata più volte per reati simili o per reati diversi fra loro, dovrà essere previsto un inasprimento della pena.
Negli Stati Uniti se uno è condannato per più di tre volte può addirittura rischiare l’ergastolo.
Capitolo 7
I CONSUMATORI: le formiche della democrazia.
A) La tutela dei consumatori-utenti.
"In conformità ai principi contenuti nei trattati istitutivi delle Comunità europee e nel trattato sull'Unione Europea nonché nella normativa comunitaria derivata, sono riconosciuti e garantiti i diritti e gli interessi individuali e collettivi dei consumatori e degli utenti, ne è promossa la tutela in sede nazionale e locale, anche in forma collettiva ed associativa, sono favorite le iniziative rivolte a perseguire tali finalità, anche attraverso la disciplina dei rapporti tra le associazioni dei consumatori e degli utenti e le pubbliche amministrazioni".
B) Sette irrinunciabili diritti.
Ai consumatori ed agli utenti sono riconosciuti come fondamentali i seguenti irrinunciabili diritti:
- alla salute.
- alla sicurezza ed alla qualità dei prodotti e dei servizi.
- ad una adeguata informazione e ad una corretta pubblicità.
- alla educazione al consumo.
- alla correttezza, trasparenza ed equità nei rapporti contrattuali concernenti beni e servizi.
- alla promozione ed allo sviluppo dell'associazionismo libero, volontario e democratico tra i consumatori e gli utenti.
- all'erogazione di servizi pubblici secondo standard di qualità ed efficienza.
C) I trattati di Maastricht e di Amsterdam.
La legge italiana 281/98, che disciplina i diritti dei consumatori e degli utenti (G. U. 14 agosto 1998), trae origine dalle disposizioni comunitarie e dai trattati europei (il Trattato di Maastricht riconosce, per la prima volta, un elevato livello di protezione dei consumatori come esplicito obiettivo dell'Unione Europea), al fine di salvaguardare gli interessi diffusi.
Il Trattato di Amsterdam, sviluppa ulteriormente l'obiettivo e rafforza le basi per adottare provvedimenti a favore dei consumatori.
E' necessario rendere operative ed efficaci su tutto il territorio nazionale tali direttive.
D) I diritti dei consumatori.
L'UE ha emanato direttive comunitarie per regolare i rapporti tra produzione, distribuzione, consumo e sicurezza dei prodotti, le più importanti riguardano i seguenti punti: - responsabilità del produttore per danni causati dai difetti del prodotto.
- pubblicità ingannevole integrata dalla direttiva sulla pubblicità comparativa.
- clausole vessatorie nei contratti stipulati con i consumatori.
- sicurezza dei prodotti e garanzie post-vendita.
- multiproprietà (L. 427/98).
E) La globalizzazione dei mercati.
La globalizzazione dei mercati e i progressi tecnologici hanno esercitato profondi effetti sui prodotti.
Mentre una volta i prodotti venivano realizzati in massa per i consumatori, essi diventano ora in misura crescente specifici per le esigenze individuali.
Inoltre, è sempre più probabile che tali prodotti non vengano fabbricati nello Stato membro dei consumatori o nella UE.
La scienza e la tecnologia hanno consentito lo sviluppo e la diffusione di massa di nuovi prodotti prima accessibili solo ad una ristretta élite.
L'innovazione ha introdotto processi e tecniche di produzione sempre più complessi i cui effetti, su salute e sicurezza, non sono prevedibili.
La diffusione di massa dei telefonini, pone la questione di onde elettromagnetiche la cui nocività per la salute umana non è stata ancora esclusa.
La questione dei cibi geneticamente modificati, i cui brevetti e le cui tecniche autodistruttive (terminator) sono in mano a poche multinazionali, non esclude possibili rischi per la salute umana.
F) I rischi delle biotecnologie su alimenti e salute.
L'uso delle biotecnologie per la produzione di alimenti ha suscitato in questi ultimi tempi notevoli perplessità; l'opinione pubblica si interroga, giustamente, sulle conseguenze  dell'uso di organismi geneticamente modificati nell'agricoltura e nell'allevamento.
L'allarme è stato lanciato, in particolare, dalla stampa britannica che, sulla base di studi ben documentati, ha  indotto il Governo Blair a profilare l'ipotesi di una moratoria triennale sulle sperimentazioni e sulla commercializzazione degli alimenti geneticamente modificati.
Basti un esempio per tutti: il famigerato ormone rBGH, che stimola una maggiore produzione di latte bovino, provoca alle mucche l'esponenziale manifestazione di ben 21 patologie accertate dalla Food and Drug Administration (l'organismo statunitense di controllo sui medicinali).
I bovini trattati con questo ormone  sono soggetti a mastici, cisti ovariche, problemi uterini, diminuzione della durata della gestazione e del peso dei vitelli, incremento dei parti gemellari e ritenzione della placenta.
Inoltre il latte prodotto da mucche trattate con questo ormone risulta costantemente inquinato da residui antibiotici (necessari per la cura delle mastici) e dal pus generato dall'infezione.
Il caso dell'ormone della crescita bovina è solo un frammento delle possibili conseguenze sulla salute umana derivanti dalle manipolazioni genetiche su prodotti come  la soia, la colza, il grano, la patata, la canna da zucchero e sui semi Terminator, che si autodistruggono per sottrarre ai contadini la possibilità di utilizzarli per le future semine.
Occorre introdurre un sistema di etichettatura chiaro e preciso che permetta al consumatore di conoscere la presenza o meno di organismi geneticamente modificati nei prodotti che trova sul mercato.
In base al protocollo sulla Bioscenza firmato a Montreal il 20 gennaio 2000 da 138 paesi è opportuno che l’Italia recepisca il “principio di precauzione” secondo il quale un paese può rifiutarsi di importare prodotti pericolosi per la salute e per l’ambiente.
G) Il Consiglio Nazionale Consumatori Utenti (CNCU).
La legge 281/98 ha stabilito che al Ministero dell'Industria è istituito l'elenco delle associazioni dei consumatori e degli utenti rappresentative a livello nazionale.
Si possono iscrivere nell'elenco le associazioni di consumatori, costituite da almeno tre anni con atto pubblico, che abbiano come scopo esclusivo la tutela dei consumatori e degli utenti.
Tali associazioni devono avere uno statuto che sancisca un ordinamento a base democratica, ed un numero di iscritti, aggiornato annualmente, non inferiore allo 0,5 per mille della popolazione con la presenza in almeno 5 regioni.
Al CNCU sono attualmente iscritte lo associazioni, che in base all'art. 3 Legge 281/98, hanno la legittimazione ad agire a tutela di interessi collettivi.
L'efficacia dell'azione del CNCU è però indebolita dal conflitto di interessi che si attua all'interno dello stesso Ministero dell'Industria, il quale si trova a dover concertare con le imprese delle politiche economiche che entrano in conflitto con gli interessi dei consumatori, che diventano così le vittime di decisioni poco trasparenti.
Capitolo 8
IL SISTEMA DELLE COMUNICAZIONI.
A. L'esigenza di una riforma dell'Autorità Antitrust.
In Italia il sistema delle comunicazioni è caratterizzato dal fenomeno negativo della tendenza alla concentrazione, a ciò si aggiunge la sistematica elisione delle leggi vigenti.
Questa situazione è aggravata dalla sostanziale inerzia delle Autorità di garanzia, impotenti nel loro ruolo di controllori, paralizzate dalla sudditanza ai poteri politici ed economici dominanti e perciò non in grado di garantire i consumatori.
E' pertanto di fondamentale importanza giungere alla realizzazione di una riforma che affidi all'Autorità antitrust (autorità per la libera concorrenza nel mercato) tutte le competenze di analisi economica del mercato.
In tal modo si potrà assicurare la funzione di vigilanza e repressione delle posizioni dominanti, a cui dovrà seguire l'intervento immediato, in sincronia con le funzioni della magistratura ordinaria per colpire i casi di fusione e concentrazione che possono compromettere il pluralismo del sistema.
In questo ambito vanno potenziate le funzioni di tutela dei consumatori e dell'Autorità Antitrust rispetto alla pubblicità ingannevole, anche via Internet e radiotelevisione;
al contempo vanno predisposte nuove e più efficaci forme di coordinamento con le associazioni dei consumatori e di utenti, e soprattutto forme di risarcimento per i consumatori danneggiati.
Nuove e più efficaci normative regolamentari vanno predisposte al più presto, sia per introdurre forme di monitoraggio automatico a garanzia dei limiti quantitativi previsti dalla vigente normativa comunitaria, che per difendere i consumatori dai rischi di frode mediante televendite e per vietare la pubblicità di determinati prodotti e servizi ad alto rischio, che possono pregiudicare la salute del consumatore.
B. Una maggiore vigilanza sul mercato della comunicazione.
L'Autorità per le garanzie nelle comunicazioni ha dimostrato di non essere in grado di garantire gli utenti e i consumatori e di non sapersi coordinare efficacemente con le istituzioni.
Le cause possono essere molteplici, forse anche la pessima ed ambigua tecnica legislativa adottata, ma è inevitabile giungere ad una vera e proprio riforma che modifichi il sistema di elezione dei componenti dell'Autorità, in modo da escludere qualsiasi presenza lottizzata, non rispondente al carattere di autentica indipendenza e favorendo la nascita di un vero e proprio osservatorio a tutela dei consumatori.
Occorre restituire autorevolezza e credibilità al sistema dei controlli, potenziando i sistemi di monitoraggio ed attuando le norme di legge che prevedano la vigilanza sulle rivelazioni di ascolto, vero e proprio barometro del mercato pubblicitario, tuttora autogestito in modo spartitorio dai gruppi più forti, a discapito della trasparenza e del pluralismo del sistema ed escludendo nel modo più assoluto il ricorso inutile a consulenze esterne ed a società di consulenti che tradiscono nello spirito e nella forma il significato e il senso stesso della garanzia.
Uno scandalo aperto: la privatizzazione della Telecom.
La privatizzazione selvaggia della Telecom non può eludere il fondamentale ruolo della Telecom stessa nella garanzia del servizio universale a tutti gli utenti, specie per il meridione, che rischia di essere la vera vittima della nuova "razza padana" che si impone nella New economy.
E' del tutto evidente che fino alla realizzazione di un sistema di telecomunicazioni fondato sull'uguaglianza e sulla pari dignità degli operatori, operazioni come la concentrazione SEAT-TMC non favoriscono affatto il pluralismo, ma creano nuovi e più potenti centri di potere a danno dei consumatori, contribuendo al degrado del servizio in contrasto con lo spirito delle disposizioni comunitarie.
E’ inammissibile che un unico soggetto risulti titolare della rete fissa di telefonia indispensabile all'esercizio di tutte le comunicazioni ed  eserciti anche una posizione di definizione dei contenuti su una concessionaria radiotelevisiva e insieme controlli gli accessi ad Internet (definendo le tariffe del servizio telefonico) e per di più disponga di un patrimonio di dati personali degli utenti e delle imprese indispensabili per il commercio.
C. Smantellare il duopolio Mediaset – RAI.
Il sistema televisivo italiano è ormai caratterizzato dal duopolio RAI – Mediaset: ciò impedisce la nascita di nuovi poli televisivi.
Rispetto a tali abnormi forme di concentrazione, non può che darsi attuazione alle chiare prescrizioni della Corte Costituzionale, che nel 1994 aveva espresso fin troppo chiaramente l'esigenza centrale di considerare il pluralismo come punto di riferimento obbligato per ogni riforma, a tutela della libertà di manifestazione del pensiero intesa come garanzia di diversi orientamenti e punti di vista, nel rispetto dei principi fondamentali della Costituzione (art. 41 e art. 3 della Costituzione).
Il pluralismo televisivo può svilupparsi solo se si risolve il problema del libero accesso alle risorse del sistema pubblicitario, che può consentire la nascita e la sopravvivenza di nuove realtà televisive.
La concentrazione pubblicitaria, registrata dall'Autorità per le comunicazioni e ricondotta in modo discutibile all'espansione fisiologica del mercato, deve essere invece smantellata al più presto in coerenza con le linee imposte dalla Unione Europea, con coraggio e senza mezzi termini, restituendo risorse, dignità e libertà vera agli operatori della comunicazione, costretti a schierarsi per sopravvivere tra RAI o Mediaset.
Il sistema radiotelevisivo attuale, con i suoi stretti legami con la politica, rischia di diventare la fonte di un nuovo autoritarismo.
Appare grave che il sistema politico sia stato incapace per oltre dieci anni di trovare soluzioni legislative adeguate.
Dovrebbero essere avviate misure reali per favorire la nascita di un polo libero, basato sulla multimedialità e sull'accesso a nuove forme di servizi digitali a favore delle tante piccole e medie imprese nazionali e locali, con la restituzione alla RAI del suo ruolo di servizio pubblico autentico, con forme di partecipazione delle associazioni utenti e consumatori alla sua amministrazione, e questo almeno fino a che esisterà il canone.
La lottizzazione RAI deve essere superata con l'intervento e l'autogestione, favorendo la professionalità dei giornalisti e ridimensionando spese e ruoli impropri che ne hanno tradito la sua funzione di servizio pubblico.
Gli utenti, che pagano il canone, hanno diritto ad interloquire ed a essere presenti, specie nello scenario della privatizzazione, affinché questa non si risolva in una svendita del patrimonio pubblico, ma possa garantire una funzione sociale caratterizzante e primaria.
D. Regole per telefonia e Internet.
Insieme alla multimedialità derivante dai nuovi servizi digitali non può essere trascurata l'esigenza di dettare nuove regole deontologiche e penali per reprimere le nuove frodi sui servizi di telefonia (maxi bollette) e su Internet.
Deve essere salvaguardato il principio di tutela dei consumatori sul piano della completa e corretta informazione in caso di vendita o prestazione di prodotti e servizi.
Il percorso delle carte di servizi deve trasformarsi in garanzia per i consumatori sulla trasparenza dei costi dei servizi che vengono loro offerti, incentivando la partecipazione delle associazioni di consumatori alla valutazione di reclami, specie quando questi siano reiterati e significativi, e consentano di intravedere pratiche illegali.
Trasparenza tariffaria, credibilità dei meccanismi di garanzia, piena efficienza del sistema dei controlli, si presentano come punti di riferimento essenziali per qualsiasi riforma e per rendere credibili le leggi che già esistono in ambito comunitario.
La New economy non può basarsi sull'arroganza di nuovi poteri e di nuovi potenti, non deve basarsi sulla frode.
E. Il problema dell'informazione:
Nella società dell'informazione il flusso delle notizie ha la stessa importanza che ha la circolazione del sangue per il corpo umano.
Eppure, mentre si fa ogni sforzo per garantire la libera circolazione delle merci e la qualità dei diversi beni di consumo, è a dir poco scarso l'impegno perché l'informazione sia libera da condizionamenti e di buona qualità: due aspetti che invece sono essenziali per il mantenimento e lo sviluppo della democrazia.
Gli assetti proprietari, il rapporto con la pubblicità, la professionalità degli operatori, i diritti degli utenti, la difesa dei soggetti più deboli: sono solo alcuni dei temi sui quali bisogna fare chiarezza.
1) Gli assetti proprietari.
Se è necessario tutelare la concorrenza in tutti i settori, a maggior ragione nel settore dell'informazione è necessario evitare la formazione e il consolidamento di posizioni dominanti.
Nonostante le leggi vigenti, l'avvento delle nuove tecnologie digitali spinge verso il superamento degli steccati tra quotidiani, periodici, emittenza terrestre, satelliti, Internet.
Anche se non ancora dal punto di vista formale, di fatto l'integrazione è già in atto.
Di conseguenza è necessario prepararsi a fissare, oltre alle soglie già previste nella legge 249 del 1997, un limite massimo alla crescita di un solo soggetto sul mercato nazionale, laddove questo soggetto sia direttamente o indirettamente il punto di riferimento (cioè sia azionista di rilievo) di diverse iniziative e formalmente separate società: il 20 per cento dell'intero mercato della raccolta pubblicitaria, dei quotidiani, dei periodici, dell'emittenza terrestre televisiva, della radio, del satellite e delle iniziative italiane in Internet, è già una soglia di dimensioni enormi.
2) Il servizio universale.
Il servizio universale per la banda larga.
Qualsiasi concessione da parte dello Stato che riguardi le telecomunicazioni deve tendere a un servizio di tipo universale, cioè a un servizio attivo non solo sulle dorsali più lucrose (Roma - Milano, per esempio), ma anche capace di collegare le aree meno ricche del Paese.
Cavo, satellite, Tv, Umts e tutte le forme di comunicazione avanzata devono riuscire a coinvolgere, sia pure per gradi, tutto il territorio nazionale, in modo da garantire a tutti per il futuro un flusso informativo sufficientemente adeguato.
3) Statuto dell'impresa di informazione.
L'intreccio tra industria, finanza e sistema dell'informazione è strettissimo.
La libertà di impresa, uno dei cardini della Costituzione, va salvaguardata.
Ma questo non impedisce di prevedere particolari diritti di autonomia per l'informazione, ferme restando le regole già entrate in vigore con la legge che ha istituito l'Authority per le comunicazioni.
L'obiettivo può essere raggiunto con la previsione di un particolare statuto per le imprese che operino esclusivamente o anche parzialmente nel settore dell'informazione: norme che consentano di garantire la separazione tra pubblicità e informazione;
regole di autonomia gestionale sui contenuti puntuali e specifici dell'informazione, sia pure all'interno di un indirizzo generale indicato dalla proprietà.
Per le imprese di dimensione nazionale e regionale deve essere previsto un consiglio di sorveglianza interno, costituito da rappresentanti della proprietà e dei diversi operatori dell'informazione dipendenti: un osservatorio che, in collegamento con le associazioni degli utenti e con le autorità delle comunicazioni, della privacy e con la Consob, abbia l'obbligo di verificare la qualità dell'informazione e il rispetto dei diritti dei cittadini, con particolare riferimento ai soggetti deboli e alle minoranze.
4) Riforma della editoria tradizionale.
La legge 416 sull'editoria ha consentito la sopravvivenza di molte iniziative editoriali.
Essa è ormai troppo datata e presenta numerosi difetti ed è necessario pertanto riformarla e in modo più drastico di quanto abbia pensato di fare fino ad oggi il governo.
Il sostegno finanziario ai giornali politici va abolito: questa forma di aiuto ha finito per essere un altro, fortissimo canale di finanziamento per l'attività degli apparti burocratici di partito, prima che un sostegno alle iniziative editoriali.
Non solo.
In molti casi su questo provvedimento hanno vissuto iniziative editoriali nate solo per lucrare i cospicui aiuti pubblici.
Mentre continua ad avere un senso un forte sconto sulle tariffe postali, senza il quale gran parte della piccola e media stampa periodica subirebbe un colpo mortale, poco senso hanno ormai altri tipi di aiuti e di sconti tariffari a favore delle imprese editoriali.
In particolare, i contributi per la carta, da collegare al numero di copie vendute effettivamente e non, come oggi, al numero delle copie stampate (meccanismo che ha permesso lucrosi accordi di interesse tra editori e stampatori ai danni delle finanze pubbliche) potrebbero essere limitati e lentamente avviati ad estinzione.
I risparmi ottenuti con questi tagli potrebbero essere invece investiti nel finanziamento di nuove imprese editoriali elettroniche, soprattutto se avviate da cooperative.
In ogni caso, va ribadito che qualsiasi sconto o sostegno finanziario può essere elargito solo se le aziende sono in regola con le leggi di sistema e con le contribuzioni e i contratti previsti per le diverse categorie di dipendenti.
5) Rai.
Il progetto governativo - parlamentare 1138 è sotto molti aspetti condivisibile. Ma non basta.
Lo stesso contratto di servizio potrebbe prevedere l'istituzione di un vero e proprio consiglio di sorveglianza sulla qualità e il rispetto dei diritti dei cittadini.
Questo consiglio, dotato di poteri autonomi di intervento, potrebbe essere composto, piuttosto che da rappresentanti della politica, da membri nominati dal consiglio degli utenti, da rappresentanti dei giornalisti e degli altri dipendenti Rai, da un magistrato esperto nei problemi relativi ai minori e da un rappresentante per ciascuna delle autorità direttamente interessate: privacy, comunicazioni.
6) Consob e gli operatori dell'informazione.
La Carta di Treviso, codice di autoregolamentazione dei giornalisti per la difesa dei minori, va allegata alla legge sulla professione dei giornalisti, nata nel 1963 e che deve essere riformata per adeguarla alle nuove esigenze della realtà.
La violazione di queste norme deontologiche deve trovare sanzione durissima e immediata.
Per ovviare alla lentezza del sistema giudiziario in materia di querele per diffamazione e di richieste di danni in sede civile si potrebbero istituire collegi arbitrali regionali (composti da un rappresentante dell'Ordine dei giornalisti, un rappresentante delle associazioni stampa, un magistrato e due rappresentanti delle associazioni degli utenti) con il compito di decidere la pubblicazione tempestiva di rettifiche con la stessa evidenza degli articoli contestati.
Rettifiche che ridurrebbero enormemente le azioni giudiziarie.
Quando fosse evidente il dolo e la persistenza di una posizione viziata da pregiudizio da parte del giornalista (evidente sia per decisione della magistratura, sia per indicazione dell'eventuale collegio arbitrale), l'Ordine dovrebbe essere tenuto d'ufficio a una sanzione severa nei confronti del giornalista.
Un percorso formativo robusto e un forte dispositivo per la difesa della deontologia non devono riguardare però soltanto i giornalisti.
Tutti coloro che operano nella comunicazione e più in particolare nel settore dell'informazione devono essere tenuti al rispetto di norme rigorose.
Capitolo 9
I CONFLITTI DI INTERESSE.
I conflitti di interesse, un impedimento alla democrazia.
"La democrazia", ha scritto Karl Popper, "consiste nel mettere sotto controllo il potere politico", è questa una caratteristica essenziale del sistema democratico.
Se poi, chi gestisce il potere politico ha anche la proprietà della televisione, i rischi per la democrazia diventano intollerabili.
La televisione, in Italia, è diventata strumento personale per la conquista del potere ed é diventata un vero pericolo per la democrazia.
Nessun sistema democratico può sopravvivere se non si mette fine all'abuso di questo potere.
Nel caso dell’ On. Berlusconi, si accentrano ben tre conflitti di interesse: politico giudiziario; politico imprenditoriale; politico televisivo.
Questa situazione, del tutto anomala, non ha riscontro in nessuna grande democrazia occidentale.
- Il primo conflitto politico-giudiziario riguarda da vicino il valore dell'etica pubblica.
Berlusconi rappresenta il caso più clamoroso di rovesciamento del costume secondo il quale "la moralità pubblica, da Socrate in poi, ha costituito uno dei metri per misurare il valore o il disvalore dei contendenti al potere".
- Il secondo conflitto politico-imprenditoriale, appare una caratteristica tipica della nostra democrazia, e solo in presenza di regole certe può essere eliminato.
- Il terzo tipo di conflitto é il più grave, perché incide direttamente sulle regole del gioco della democrazia, le stravolge e falsa i risultati della competizione democratica.
Proprio per queste ragioni, d'altronde, la legge del 1957 sulle ineleggibilità, con grande lungimiranza, aveva previsto che i concessionari di pubblici servizi fossero ineleggibili alla carica di parlamentare.
La questione é stata discussa ripetutamente nella Giunta delle elezioni della Camera e la maggioranza di centro sinistra, appellandosi ad un cavillo formale, ha dichiarato eleggibile Berlusconi.
Altri conflitti d'interesse che riguardano membri del Governo e deputati:
- L'esercizio della professione mentre si ricoprano cariche di Ministro, di Presidente di Commissione,  di Dirigente di Enti pubblici.
- L'attività di parlamentare e l’esercizio della professione di avvocato, di commercialista, di tributarista e la difesa di persone che trattino ed entrino in conflitto con lo Stato, la Pubblica amministrazione, le Regioni e gli Enti locali.
- L'attività di parlamentare e l'esercizio della professione di avvocato e la difesa di persone la cui posizione processuale, direttamente o indirettamente ha a che fare con le leggi che si discutono.
- L'attività di parlamentare e l'esercizio della professione di avvocato, di ingegnere o di architetto di consulenza a Società ed imprese che lavorino per Enti pubblici o ricevano sovvenzioni pubbliche.
Per quanto riguarda il conflitto di interesse che riguarda i concessionari di pubblici servizi noi proponiamo che venga riaffermata l'ineleggibilità, cosi come previsto dalla legge dello Stato mentre per gli altri conflitti si rende necessario introdurre una nuova disciplina.
Capitolo 10
LA DEMOCRAZIA DEI CITTADINI INVECE DELLA PARTITOCRAZIA.
La partitocrazia e le lobby minano le basi della democrazia.
Operazione trasparenza:
Le nostre istituzioni hanno bisogno di una grande operazione di trasparenza sia al loro interno che nei rapporti tra di loro e nei rapporti con i cittadini.
Nella vita pubblica del nostro paese manca il principio della “responsabilità” e mancano soprattutto le sanzioni, incluse quelle morali.
A) Gli Eletti:
1) Incompatibilità.
E’ sancita la incompatibilità tra la carica di Ministro e di Parlamentare; di Parlamentare Europeo e Parlamentare Nazionale.
E’ sancita inoltre la incompatibilità tra la funzione di Ministro e l'esercizio della libera professione.
Subito dopo la nomina, il Ministro deve lasciare effettivamente la sua professione.
Tra la carica di Parlamentare, Consigliere regionale, Sindaco e l'esercizio della libera professione nei casi in cui si determinano evidenti conflitti di interesse.
2) Numero di legislature: in tutte le assemblee elettive ciascun membro non può superare il numero di tre legislature.
3) Controllo delle spese elettorali: il tetto massimo di spesa di 90 milioni previsto per i Parlamentari dalla legge, dato che non esistono controlli, viene costantemente violato.
Per i parlamentari europei non esiste tetto di spesa.
Proponiamo che in tutte le Assemblee elettive i controlli vengano fatti dai Revisori dei conti dei bilanci e, per i Deputati e i Senatori, dai revisori dei conti dei bilanci dei partiti.
4) Costi della politica: proponiamo di ridurre il numero degli eletti a tutti i livelli( Parlamento, Consigli regionali, Provinciali e Comunali);
di ridurre il numero degli Assessori che la recente modifica della legge 142 ha moltiplicato;
di ridurre la possibilità di partecipare a più Commissioni in cui sia previsto un gettone di presenza (nei Comuni e nelle Province sono diventati veri e propri stipendi aggiuntivi).
B) Nomine negli Enti, nelle Società a capitale pubblico, nelle Società a capitale misto.
E' necessario sottrarre al potere discrezionale del Ministro, del Presidente della Regione e del Sindaco tali nomine.
Proponiamo che le nomine vengano ratificate dagli organi esecutivi, i quali possono proporre rose di nomi, dopo appositi Auditing Pubblici delle commissioni parlamentari e consiliari di competenza, integrate da tecnici della materia e alle quali devono pervenire anticipatamente i curricula dei candidati.
C) Stipendi e indennità dei Presidenti dei Consigli di amministrazione e dei componenti: non potranno superare le indennità dei Parlamentari.
D) Autorità.
Enti e Società sottoposti al loro controllo.
Si dovranno sancire le seguenti misure:
- Vigilanza del Senato, in quanto Camera federale, sulle Autorità.
- Revisione dei criteri di nomina e delega al Presidente della Repubblica.
- Revisione degli stipendi dei Presidenti e dei componenti le Autorità che non potranno superare l'indennità dei Parlamentari.
- Divieto di assunzione di parenti entro il terzo grado di parentela nelle Autorità e negli Enti e Società sottoposte al loro controllo nonché nelle Istituzioni e nelle Società private che hanno rapporti con le Autorità e viceversa.
E) Assunzioni e avanzamento di carriera negli Enti e nelle Società a capitale pubblico.
Tutta la materia riguardante i pubblici concorsi (con particolare riguardo ai concorsi universitari), le assunzioni negli Enti e, nelle Società a capitale pubblico, le relative promozioni, deve essere totalmente rivista in modo da sradicare il malcostume imperante basato sul clientelismo, sui favori, sulle parentele e amicizie.
Siamo ben consci della difficoltà di rimuovere questo 'familismo amorale" che è, ed è stato, una delle componenti fondamentali della vita pubblica del paese, ma riteniamo che sia necessario combatterlo con tutti i mezzi.
F) Rimozione del Segreto di Stato riguardante le stragi Ustica, i fatti di terrorismo, l'attività dei servizi segreti e rimozione del segreto riguardante la vigilanza della banca d'Italia.
G) Approvazione delle Riforme anticorruzione per combattere la corruzione e diminuire il carico della giustizia penale.
La commissione speciale anticorruzione, istituita su proposta del presidente Violante, é stata fatta fallire da un'azione congiunta della maggioranza e dell'opposizione.
In nome del "garantismo" non si possono controllare i redditi e i patrimoni dei membri del governo, dei parlamentari, dei dirigenti e dei manager pubblici, dei magistrati ecc.
Non si può fare cioè quello che nelle grandi democrazie é non solo un dovere elementare, ma un interesse preciso degli interessati.
Se si considera poi la polemica costante contro la "penalizzazione" della vita pubblica e il fatto che le proposte anticorruzione scritte dalla commissione attenuano " la via penale al controllo" ci si può spiegare la larga opposizione registrata ( palese in molti casi, surrettizia in altri) solo in due modi: con il timore degli interessati a fare chiarezza e col rifiuto pregiudiziale ai controlli di legalità.
Noi Proponiamo che il lavoro della Commissione non vada disperso e che con urgenza vengano approvate le proposte più significative e cioè: 1) Istituzione dell'Autorità anticorruzione che gestisca l'anagrafe patrimoniale.
2) Bollettino settimanale, anche Via Internet, che contenga tutti i dati riguardanti il Mercato pubblico (appalti, acquisto di beni e servizi, concessioni, consulenze, incarichi).
3) Definizione dei provvedimenti disciplinari per i dipendenti pubblici e modifica della legislazione penale per rendere possibile il sequestro e la confisca dei beni di provenienza illecita.
4) Sanzioni ai politici, ai rappresentanti dei partiti e ai partiti che violano la legge sul finanziamento pubblico.
H) Partiti Politici:
I partiti stanno vivendo una crisi di identità, di progettualità, di militanza.
Le cause sono note e varie, ma i rimedi non si vedono.
Nel nostro Paese la crisi è tanto più grave in quanto i partiti che hanno assolto un ruolo fondamentale nella ricostruzione della democrazia e del Paese dopo la dittatura fascista, sono stati per lungo tempo troppo potenti e hanno condizionato fortemente la vita politica, economica, sociale dell’Italia.
La partitocrazia, o governo dei partiti, non è stato altro che il predominio e lo strapotere del sistema dei partiti  che si è sostituito alle Istituzioni rappresentative nella guida e nella direzione della vita politica nazionale.
Assistiamo adesso ad una nuova forma di partitocrazia, una partitocrazia senza i partiti, fatta di oligarchie che cercano accordi con i potentati economici e con i poteri forti.
Il Partito azienda di Berlusconi e l'Azienda Partito di Colaninno sono la " novità" di questa cosiddetta seconda repubblica.
Per aiutare i partiti a recuperare la credibilità che hanno perso, proponiamo:
a) Riconoscimento della responsabilità giuridica dei partiti
ed elezioni primarie per la selezione dei candidati.
b) Abolizione del finanziamento pubblico e mantenimento del finanziamento per le spese elettorali.
c) abolizione dei finanziamenti ai giornali di partito.
Negli ultimi anni i partiti, e i loro giornali, hanno ricevuto dallo stato 1500 miliardi a fronte di spese elettorali che la Corte dei conti ha dichiarato essere di non più di cento miliardi.
Se non metteremo un punto fermo a questo malcostume, i partiti e la loro politica non avranno alcuna speranza di cambiamento, nonostante i buoni propositi che da lungo tempo sentiamo provenire da tutte le parti specialmente con l’avvicinarsi delle elezioni.
I) I Sindacati:
E' urgente l'approvazione della legge sulla “rappresentanza sindacale” che tenga conto della volontà espressa dai cittadini-lavoratori nel relativo referendum.
Noi riteniamo che un sindacato forte ed autorevole sia necessario alla democrazia e alle imprese che vogliono competere nella trasparenza.
La legge sulla rappresentanza deve prevedere:
- la possibilità di evitare la frammentazione sindacale nel rispetto della volontà dei lavoratori e della democrazia sindacale.
- la pubblicità dei bilanci.
- la volontà manifesta degli iscritti di volere versare le quote sindacali.
L) Professioni Liberali e Ordini Professionali:
La riforma delle professioni é attesa da tempo.
Essa costituiva già un impegno dei governi di centro sinistra ed é diventata oggi assolutamente improcrastinabile a causa dei cambiamenti che si sono avuti nel mercato e nelle professioni.
Una spinta decisiva alla Riforma, che però non è stata ancora attuata, é venuta dalla indagine conoscitiva sui rapporti tra ordini professionali e mercato, predisposta dall'Antitrust e conclusa nell'Ottobre del 1997).
L’Antitrust denuncia che la normativa vigente sottrae le professioni alle regole della concorrenza e del mercato;
indica inoltre la necessità di ridimensionare gli Ordini e di costituire delle Associazioni per molte professioni;
suggerisce l'ammissione delle società di capitali per l'esercizio delle stesse;
raccomanda la piena libertà di pubblicità.
Noi riteniamo:
- che sia necessaria una forte deregulation, anche se pensiamo che il mercato non possa costituire l'unico riferimento in quanto l'esercizio della professione non può essere assimilato all'attività di impresa.
- che le società di capitali possano essere introdotte nella normativa purché costituite solo da soci professionisti onde evitare il pericolo che l'autonomia dei singoli venga cancellata dai portatori di capitale.
- che gli Ordini debbano essere riformati e forniti di Codici Deontologici, contenenti regole chiare per i ricorsi e per i provvedimenti disciplinari dato che  il loro obiettivo fondamentale é il servizio pubblico e non la difesa corporativa degli iscritti.
- che per alcune professioni l'iscrizione all'Albo sia necessaria.
- che debba essere introdotta l'assicurazione obbligatoria in modo che i danni causati agli utenti siano concretamente risarcibili.
M) Internet.
Internet si va affermando, nella storia dell’economia, come il "prodotto" di massa a più rapida diffusione.
Questi nuovi sistemi di comunicazione nelle Imprese, nella Pubblica Amministrazione nell’economia in generale, stanno determinando un cambiamento epocale e introducendo la necessità di nuove normative che ne disciplinino questa fase che possiamo definire di transizione verso una nuova realtà.
La tecnologia digitale è una rivoluzione che si sta compiendo sotto i nostri occhi.
Una nuova classe sociale, una nuova generazione digitale, sta emergendo.
Questa classe che oggi rappresenta il motore della rivoluzione in corso, costituirà domani l'aristocrazia che farà muovere il pianeta.
Nei prossimi anni verrà enormemente accentuato un profondo divario culturale: tra chi, negli affari, nell'arte, nella scienza, nella comunicazione, nella pubblicità, nella politica, saprà sfruttare al meglio le nuove risorse tecnologiche, tra chi sarà dentro cioè, e fra chi resterà fuori dalla società digitale.
Chi avrà in mano le chiavi delle nuove tecnologie avrà semplicemente in mano anche quelle del governo della società.
Dobbiamo porci la domanda: chi gestirà questo nuovo potere? Con quali programmi, con quali finalità?
La questione è determinante: esso servirà solo ad aumentare la ricchezza e i privilegi delle élites dominanti o, come noi vorremmo, potrà essere usato per guidare l'evoluzione della civiltà?
Per non ripetere gli errori che hanno interessato negli ultimi trent’anni la televisione e l'editoria cartacea, questa evoluzione va governata, affinché tutti abbiano una chance per entrare nel nuovo mondo della società digitale.
La sfida che dobbiamo affrontare sta nel realizzare ciò che già sappiamo essere valido per il mercato e l'economia e allo stesso tempo sviluppare soluzioni nuove per la società e la democrazia.
Tre sono i pilastri fondamentali da perseguire:
Primo: Allargare la New Economy
È necessario ampliare il cerchio dei beneficiari della new economy.
È necessario creare (oltre l'emanazione di misure legislative) le infrastrutture di rete e di servizi che permettano alla new economy di svilupparsi a bassi costi, consentendo agli Internet Providers (piccole e medie aziende che si occupano di internet) di fare esplodere le loro potenzialità, attualmente frenate dallo strapotere dei "Grandi Operatori delle Telecomunicazioni", che puntano invece ad una "Internet Economy" monopolistica.
La scelta politica di ridimensionare il ruolo di pochi oligopoli è non solo socialmente giusta ma anche importante e vitale dal punto di vista economico.
Una politica macroeconomica valida è necessaria, ma non sufficiente.
Chi governerà la New Economy non dovrà fare solo gli interessi del mondo degli affari, ma dovrà mettere in condizione i professionisti, i cittadini, i giovani di entrare nel mercato del lavoro, sviluppare le loro capacità e avviare attività in proprio.
Secondo: La Formazione.
La formazione alla conoscenza delle nuove tecnologie è la chiave di volta dell’intero sistema.
La formazione degli studenti, delle imprese, dei professionisti, degli utenti-cittadini sia all'uso delle nuove tecnologie, sia alla loro gestione creativa e professionale, deve rappresentare una priorità per gli investimenti dei prossimi anni.
Questa priorità deve essere sostenuta da una costante modernizzazione dello Stato assistenziale: relativamente ad internet, il welfare deve rappresentare qualcosa di più di una rete di sicurezza, deve fornire un sostegno attivo che promuova cultura tecnologica in grado di generare lavoro e indipendenza, ma anche controllo e partecipazione alla vita politica.
Se il sogno della democrazia elettronica è ancora lontano, almeno quanto l’incubo del Grande Fratello Elettronico, non è possibile ignorare che già oggi partiti e gruppi di pressione si esprimono largamente via internet per formare consenso, per elaborare programmi, per condizionare l’attività delle Amministrazioni locali e centrali.
Si tratta quindi di allargare il più possibile il numero di coloro che saranno in grado di utilizzare questi strumenti.
Va favorita in ogni modo, in ogni sede e con ogni forma di incentivazione, anche fiscale, la formazione e l'aggiornamento professionale sull'informatica e su Internet, a partire dalle scuole medie, dalle Università e in tutti i posti di lavoro privati e pubblici mediante progetti di formazione e di telelavoro su tutto il territorio, che possano favorire la nascita di iniziative economiche via Web e favorire nuova occupazione e nuovi investimenti.
Terzo: La società dell'informazione e le regole del gioco
Negli ultimi anni sono svanite molte occasioni e perduti grandi appuntamenti nel campo dell’informazione.
Si tratta di occasioni ormai definitivamente svanite: basti pensare alla televisione.
Le potenzialità del mezzo televisivo ci sono passate davanti e noi non abbiamo saputo coglierle.
Non si tratta solo di Mediaset o della Rai.
Ci riferiamo anche alle televisioni locali, che non riescono a trasmettere una informazione indipendente, salvo pochissime eccezioni, perché troppo spesso l’editore è legato a lobbies politiche ed economiche che governano il territorio, nelle grandi città come nelle Provincie.
Se l’appuntamento della democrazia con la televisione è, per ora, in gran parte perduto, sembra esistere, anche nell’evoluzione dell’informazione, una specie di legge darwiniana, che offre all’informazione indipendente una nuova chance.
L’opportunità di cui parliamo si chiama internet.
La rete aumenterà l’interattività e soprattutto ridurrà i costi di produzione rispetto ai vecchi mezzi di comunicazione.
Attraverso la rete sarà molto semplice e poco costoso diffondere inchieste giornalistiche, informazioni, notizie.
La riduzione dei costi agevolerà la diffusione di informazione locale indipendente a patto che, in sede legislativa, venga tutelato, con opportune regole del gioco, lo sviluppo decentrato delle reti  nel campo della connettività quanto nella edizione dei contenuti.
