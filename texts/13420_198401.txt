Genopretning af dansk Økonomi  Regeringens indsats for genopretning af Danmarks økonomi er blevet afbrudt, og de opnåede resultater er sat på spil.  I denne situation bliver det vælgernes opgave at sikre, at regeringens politik kan videreføres.  Der er brug for, at regeringspartierne får et arbejdsdygtigt flertal, som kan sikre økonomisk og politisk stabilitet.  Venstre opfordrer derfor vælgerne til at give både regeringen og de fire regeringspartier et sådant tillidsvotum, at der ingen tvivl kan herske om, hvilken politik, der skal føres i de næste fire år.  Optimisme igen  Ingen kan være i tvivl om, at Venstres otte ministre og folketingsgruppe har haft en væsentlig andel i de resultater, der er opnået, og ingen bør være i tvivl om, at Venstre fortsat vil være den sikre garant for, at kursen fastholdes.  Danmark har forandret sig i løbet af de sidste 15 måneder. Den økonomiske genopbygning er i fuld gang.  Danmark er ikke mere præget af en dyb pessimisme. Vi har fået optimismen igen og tro på fremtiden.  Det skyldes naturligvis i høj grad økonomiske resultater.  - Priserne stiger ikke længere med rekordfart.  - Lønninger og pensioner bevarer nu deres købekraft.  - Renten er næsten halveret, og kronens kurs ligger fast. - Der er kommet gang i investeringer og byggeri, hvilket  skaber flere arbejdspladser.  - De unge er sikret over 10.000 nye uddannelsespladser i 1983.  - Statens underskud falder for første gang i ni år. - Underskuddet på betalingsbalancen er halveret.  Tryghed  Vi har i de senere år smerteligt måtte erkende, at følgerne af en fejlslagen politik rammer dybt ind i den enkelte families tilværelse.  Når Venstre lægger afgørende vægt på genopretningen af dansk økonomi, er det, fordi vi kun derved vil kunne genskabe den tryghed, der gik tabt i krisens år.  Tryghed for den unge, der ikke igen må føle, at ingenting venter, når skolegangen er forbi  Tryghed for lønmodtageren, der ikke igen skal frygte afskedigelse og tvungen lediggang og følelsen af at være lukket ude af fællesskabet.  Tryghed for den selvstændige og igangsætteren, som ikke igen skal frygte, at flid og initiativ og vovemod belønnes med konkurs og tvangsauktion.  Tryghed for familierne, som ikke igen skal føle, at andre tvinger dem ind i bestemte normer og mønstre, og at de ikke selv har mulighed for at indrette deres tilværelse, som de selv ønsker.  Sandheden er, at vi efter 15 måneder med firkløverregeringen er ved at genskabe forudsætningen for velfærdsstatens bevarelse og et trygt samfund.  De næste fire år  Vi skal arbejde os frem mod fuld beskæftigelse igen, og det er muligt, fordi investeringslysten er stærkt forøget og væksten fortsætter i øget tempo dag for dag.  Vi skal sætte ind ikke mindst for at skabe uddannelsespladset og arbejdspladser for de unge. Vi skal også i 1984 oprette mindst 10.000 nye uddannelsespladser.  Vi skal have inflationen længere ned, og det kommer den, hvis vi i de kommende år viderefører den stramme indkomstpolitik.  Vi skal have skattetrykket mindsket, og det bliver det,  når beskæftigelsen øges og den offentlige sektor moderniseres.  Vi skal have renten endnu længere ned, og det kommer den, når valget er overstået og firkløveret fortsætter.  Vi skal have fjernet underskuddet på betalingsbalancen, og det vil det blive, når vi fastholder den løntilbageholdenhed, der allerede nu har givet en vældig stigning i eksporten.  Vi skal have gjort nye indhug i statens eget underskud, og det vil komme til at gøre mindre ondt, end det har gjort, fordi både faldende arbejdsløshed og voksende effektivitet i den offentlige sektor vil trække i den rigtige retning og mindske behovet for andre nedskæringer.  Vi skal styrke optimismen i erhvervslivet gennem bedre finansieringsmuligheder, ro omkring skattelovgivningen og øget indsats til fremme af eksport og udvikling af nye produkter.  Vi skal give landbruget bedre vilkår, så erhvervet sikres en levefod, der svarer til andres. Ikke mindst for landbruget er en fortsat forbedring af konkurrenceevnen og et fortsat rentefald af afgørende betydning.  Venstres holdning  For Venstre er det afgørende, at vi i Danmark er parate til at belønne arbejdsindsats og initiativ, at vi viser tillid til den enkelte og frigør vort samfund for overflødige regelsæt og unødigt bureaukrati, at vi giver plads for personlig udfoldelse og holder op med at pålægge næste generation de byrder, som vi selv burde bære.  Det er Venstres mål for arbejdet i firkløverregeringen at rette Danmark op økonomisk såvel som holdningsmæssigt, og de ting hænger nøje sammen.  Venstre  Søllerødvej 30 • 2840 Holte • Telefon 02-80 22 33
