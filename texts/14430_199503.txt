MUUTOS  Huominen ei ole jatkoa eiliselle. Kansainvälinen järjestelmä, ideologiat, arvontuotanto, instituutioiden asema, ihmisen ja yhteiskunnan suhde sekä työ ovat historiallisessa murroksessa. Nuorsuomalaiset haluavat tuoda uusia ratkaisumalleja ja lähestymistapoja suomalaiseen politiikkaan ja keskusteluun. Seuraavan vaalikauden aikana nuorsuomalaisilla on seuraavat tavoitteet:  1. UUSI POLIITTINEN KULTTUURI.  Puoluevallan sijaan on elvytettävä edustuksellinen demokratia. Valtiopäiväjärjestyksen 11. pykälä on saatettava voimaan koko ankaruudessaan kansanedustajaa ei sido mikään muu kuin oikeus, totuus ja perustuslaki.  2. Eroon nykymuotoisista puolue-, maatalous- ja yritystuista  Puoluetuki on kanavoitava kansanedustajien työn tukemiseen. Maatalous- ja yritystukien tilalle panostus tutkimukseen, teknologiaan ja ympäristöön.  3. Jokaiselle suomalaiselle avain tietoyhteiskuntaan.  Sata vuotta sitten suomalaiset piti opettaa lukemaan ja kirjoittamaan. Nyt suomalaiset tulee opettaa käyttämään tietoverkkoja. Vastuu opetuksesta annettava kansalaisopistojen, kirjastojen ja koulujen liittymille.  4. 25-30 miljardin budjettileikkaukset vaalikauden aikana.  Otetaan velkaantuminen hallintaan. Leikkaukset toteutettava nousukauden aikana, vaalikauden alusta lähtien.  5. Suomen tehtävä aloite YK:n vanhentuneen peruskirjan remontoimiseksi.  Elämme kolmatta kansainvälisen järjestelmän murrosta tällä vuosisadalla. Aiempia murroksia - ensimmäistä ja toista maailmansotaa - seurasi kansainvälisen järjestelmän käsitteiden ja pelisääntöjen määrittely. Suomen tulee edistää uusajattelua kansainvälisessä järjestelmässä ehdottamalla sen peruskirjan saattamista ajan tasalle.  TYÖ  Euroopan ja Suomen keskeinen haaste on ajatella työ ja yrittäminen uudelleen luoda työlle uusi filosofia. Koko Nuorsuomalaisten ohjelma (Kannustava hyvinvointiyhteiskunta 2005) tähtää tähän. Ratkaisevaa on määritellä työn reunaehdot lainsäädännössä, sosiaaliturvassa ja eläkepolitiikassa. Ensi vaalikauden tavoitteena nuorsuomalaisilla ovat seuraavien uudistusten ajaminen  6. TYÖN VEROTUKSESTA KULUTUKSEN VEROTUKSEEN.  Työn tekeminen on saatava kannattavaksi. Tuloveroa on radikaalisti alennettava ja siirrettävä verotuksen painopistettä kulutukseen.  7. VALTION VASTUU ANSIOSIDONNAISESTA TUESTA RAJATTAVA  Ansiosidonnaisessa työttömyysturvassa ja niissä ansioeläkkeissä joista valtio ei vastaa työnantajana, valtion rahoitusosuus puretaan pitkän siirtymäkauden aikana. Rahoitusvastuu siirretään työnantajille ja työntekijöille. Ansiosidonnaisuus säilytetään äitiys ja vanhempainpäivärahassa vaalikauden aikana.  8. Yrittämisen esteitä raivattava  Yrittämisen byrokratia pois. Aukioloajat vapaaksi Joustavuutta työmarkkinoihin Eroon lupaviidakoista Sivukulut alas Monopolit ja kartellit kuriin.  9. Perhe työllistäjäksi  Pimeä työ päivänvaloon. Kotitalouksille riittävä vähennysoikeus yksityishenkilöille maksettavasta palkasta.  10. TYÖEHTOSOPIMUSTEN YLEISSITOVUUS PURETTAVA  Ihminen pystyy sopimaan työehdoistaan laissa säädettyjen yleisehtojen puitteissa Työmarkkinajärjestöjen rooli muuttuu konsultoivaksi, motivoivaksi ja ohjaavaksi.  IHMINEN  Murroksen ja muuttuvien rakenteiden maailmassa, julkisen vallan on luotava ihmisille perusturvallisuus ja mahdollisuus kantaa omalla työllään vastuu itsestään ja lähimmistään. Suomen on oltava ihmisten yhteisö eikä järjestöjen verkosto. Ensi vaalikaudelta nuorsuomalaiset ajavat seuraavia tavoitteita.  11. UUSI SOSIAALITURVA; VEROTON PERUSTULO, ERITYISTUET HEIKKO-OSAISILLE  Yhteiskunnan oikeudenmukaisuus määrittyy sen mukaan, kuinka hyvin se pitää huolen heikko-osaisista - ei sen mukaan kuinka tasan materiaaliset edut jaetaan.  12. YHTEISKUNNAN TAATTAVA KOULUTUS, TERVEYDENHOITO, LASTEN JA VANHUSTEN HOITO JA KULTTUURIN PERUSPALVELUT.  Yhteiskunnan tulee taata nämä palvelut - ei välttämättä tuottaa niitä itse. Lisäksi julkinen valta vastaa turvallisuudesta, infrastruktuurista sekä investoinneista tutkimukseen ja tieteeseen.  13. Apua ihmisten ahdistukseen.  Psykologisen ja henkisen avun saatavuus varmistettava ja apuun hakeutumisen kynnystä madallettava. Kirkon avauduttava yhteiskuntaan.  14. Tasa-arvo näkymään ihmisten teoissa, tavoissa ja tavoitteissa.  Tasa-arvo ei ole tasapäisyyttä. Nuorsuomalaisten tasa-arvo on mahdollisuuksien tasa-arvoa, joka antaa ihmisille tilaisuuden toteuttaa itseään yksilönä.  15. Lisää suvaitsevuutta ja innostusta - vähemmän kyynisyyttä ja epäilyä.  Nuorsuomalaiset haluavat toimia avoimin kortein, pitäen kiinni omista kannoistaan, mutta kunnioittaen muiden mielipiteitä. Suomi avautuu vain jos ihmiset avautuvat.
