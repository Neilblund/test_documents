PROGRAMOS METMENYS
Ėjo du populistai ir sutiko liberalą.- Įmeskim jį į šulinį,- sako vienas kitam. -Žmonėms tai patiks.Kaip tarė, taip ir padarė.Ir tikrai žmonėms patiko.J.Erlickas
Mes, žmonės, susibūrę į  Liberalų ir centro sąjungą, manome, kad Lietuvos žmonės ir pilietinė visuomenė yra tikrieji savo gyvenimo šeimininkai ir kūrėjai.
Valdžia neturi trukdyti žmonėms patiems kurti savo gyvenimą – saugų, pasiturintį ir laimingą.
Valdžia nėra “žemė maitintoja”.
Atėjo metas Lietuvoje atsikratyti nepilnavertiškumo ir išlaikytinio jausmo.
Metas pereiti prie kitokių valstybės piliečių ir valdžios santykių.
Santykių, kai pagrindinis ir svarbiausias sprendimus priimantis subjektas yra žmogus.
Santykių, kai valdžia yra talkininkė ir partnerė.
Santykių, kai Lietuvos piliečiai žino, kad politikų ir valdininkų žodžius atitinka jų darbai ir nepriekaištingas pareigų atlikimas, o už klaidas pareikalaujama atsakomybės.
Lietuvoje daug neteisybės ir nusivylimo, daug žmonių gyvena skurde, ekonominiai, socialiniai ir regionų plėtros skirtumai ne visiems Lietuvos piliečiams sudaro vienodas galimybes siekti savo gerovės.
Į tai negalima nekreipti dėmesio - valstybė turi ne tik sukurti sąlygas kiekvieno žmogaus oriam gyvenimui, bet ir ištiesti pagalbos ranką nelaimės ar nesėkmės atveju.
Tačiau mūsų šalyje vyksta ir milžiniški teigiami pokyčiai.
Atkurta nepriklausomybė atvėrė didžiules galimybes mūsų žmonėms.
Dešimtmečius slopinta žmonių iniciatyva ir energija tapo mūsų atsigaunančios valstybės varikliu.
Šimtai tūkstančių Lietuvos žmonių šiandien atkakliai ir tvirtai kuria savo ir savo vaikų gerovę, kartu ir Lietuvos sėkmę.
Jei norime žengti pirmyn daug sparčiau, ne tik sau, bet ir pasauliui įrodyti, ko esame verti, šiandien Lietuvos valstybė turi daugiau galimybių ir pasitikėjimo savimi suteikti naujajai Lietuvos sėkmės kartai.
Prieš metus susivieniję liberalai, centristai ir modernieji krikščionys, surėmę pečius, esame atsakingai pasirengę žengti Lietuvos žmonių kūrybinių galių išlaisvinimo link.
Po kairiųjų valdymo atėjo metas centro dešiniosioms jėgoms valstybės politiką pasukti kita kryptimi –
žmogaus didesnės laisvės ir atsakomybės, dinamiškos ir kūrybingos atmosferos mūsų šalyje sukūrimo linkme,
kur veikia stipri pilietinė visuomenė, brandžios ir jautrios vietos bendruomenės,
kur žmogus ir jo turtas saugus,
kur auga gerovė, o valdžia dirba skaidriai, atsakingai ir efektyviai.
Kviečiame kartu kurti LIETUVĄ, KURIOJE GERA VISIEMS!
Liberalų ir centro sąjunga (toliau – LiCS) 2004 metų Seimo rinkimuose kelia šiuos pagrindinius tikslus:
- mažinti pajamų mokesčius visiems gyventojams, nes kiekvienas iš mūsų galime geriau negu valdžia išleisti savo sunkiai uždirbtus pinigus;
- teikti tinkamos kokybės, veiksmingas paslaugas sveikatos priežiūros, socialinėje, švietimo ir kitose srityse, nes kiekvienas iš mūsų galime ir turime turėti garantijas, kad už mokesčių mokėtojų pinigus išlaikomos valstybės institucijos ne trukdys, o padės žmonėms spręsti kylančias problemas;
- apsaugoti kiekvieną žmogų, šeimą, bendruomenę ir jų turtą nuo nusikaltėlių plėšimo ar valdžios institucijų savivalės, nes kiekvienas iš mūsų galime ir turime gyventi saugiai savo gatvėje, gyvenvietėje, mieste, valstybėje ir būti užtikrinti dėl savo ir savo vaikų ateities.
GEROVĖS PAGRINDAS – SPARČIAI VISOJE LIETUVOJE KYLANTI EKONOMIKA
Nuolat, sparčiai  ir tolygiai visuose regionuose auganti ekonomika  – bet kurios valstybės ir jos žmonių gerovės pagrindas.
Dabartinė kairiųjų vyriausybė nepadarė daugelio būtinų darbų, užtikrinančių ilgalaikį ir spartų mūsų šalies gerovės kilimą.
Neretai vadovautasi siaurais žinybiniais ir trumpalaikiais tikslais, verslo klausimų sprendimą paverčiant kosmetiniais pakeitimais ar tiesiog ignoruojant daugelį kartu su verslo bendruomene parengtų pasiūlymų.
Žinių ekonomikos ir visuomenės plėtra yra vienas svarbiausių veiksnių, stiprinančių Lietuvos konkurencingumą, didinančių produktyvumą ir gyvenimo kokybę.
LiCS žinių ekonomiką suvokia kaip neatskiriamą bendrosios ekonominės politikos dalį.
Deja, Lietuva atsilieka šioje srityje dėl nepakankamų dabartinės kairiųjų vyriausybės pastangų ir valios stokos veikiant šia kryptimi.
LiCS mano, kad Lietuva turi realią galimybę, tinkamai formuodama ir išnaudodama savo intelektualinį potencialą, tapti konkurencinga ir dinamiška žinių ekonomikos šalimi.
Todėl išskiriame šiuos pagrindinius žinių visuomenės įtvirtinimo elementus:
1. Švietimo ir profesinio rengimo sistemų pritaikymas prie mokymosi visą gyvenimą,
integravimosi į darbinę veiklą ir visuomenę skatinimas investuojant į žinias ir kompetencijas;
2. Visiems prieinamos informacinės infrastruktūros sukūrimas bei mobilumo skatinimas.
LiCS mano, kad šalies ekonomikos augimas jau dabar turi tapti tikru kiekvieno Lietuvos žmogaus gerovės augimu.
Mūsų tikslas – naujos ir geriau apmokamos darbo vietos čia, Lietuvoje.
To neįmanoma pasiekti verslui Lietuvoje nesuteikus reikiamų postūmių.
Kad taip atsitiktų, LiCS siūlo neatidėliojant įgyvendinti verslo aplinką gerinančius pasiūlymus:
1. Privačios iniciatyvos laisvė – pagrindinė ekonomikos sėkmingos plėtotės sąlyga.
Valdžia neturi užsiimti tiesiogine ekonomine veikla.
2. Mažinti įvairių sričių verslo licencijavimą.
3. Inventorizuoti kontrolės institucijas ir sumažinti jų skaičių, kad nesidubliuotų,
peržiūrėti jų funkcijas ir padidinti atsakomybę,
numatyti aiškius dėl jų veiklos padarytos turtinės žalos atlyginimo mechanizmus.
4. Uždrausti priežiūros ir kontrolės institucijoms taikyti papildomus, negu nustatyta teisės aktuose, reikalavimus.
5. Nustatyti ir laikytis principo, kad ne verslininkas įrodinėja pareigūno neteisumą, o kontrolės institucijos pareigūnas įrodo verslininko padarytą klaidą.
6. Siekiant skatinti tiesiogines užsienio investicijas bei nacionalinio verslo plėtrą, persvarstyti verslo kūrimąsi, veiklą ir pabaigą reglamentuojančius įstatymus ir supaprastinti dabar nustatytus reikalavimus, ypač taikomus smulkiajam ir vidutiniam verslui.
7. Rengiant ar keičiant verslą reglamentuojančius teisės aktus, privalomai, dar iki projektų parengimo, atlikti poveikio verslui analizę, nuolatos tartis su visomis interesų grupėmis dėl naujų reguliavimo priemonių taikymo.
8. Žmonės nori dirbti ir uždirbti, todėl reikia supaprastinti iš savo darbo gyvenančių žmonių veiklos reglamentavimą.
9. Nacionaliniu lygiu įgyvendinant ES teisės nuostatas, taikyti tik minimalius verslą reglamentuojančius reikalavimus ir kartu skelbti, ar ES normatyvai yra privalomi, ar tik rekomendaciniai.
10. Mažinti reguliavimą telekomunikacijų srityje tam, kad paslaugų tiekėjai galėtų geriau atsižvelgti į skirtingus vartotojų interesus bei investuoti į naujų technologijų diegimą.
11. Siekti, kad būtų atsisakyta įmonėms primetamų ne verslo funkcijų: informacijos teikimo ir verslo partnerių kontrolės.
12. Diegiant konkurencijos principus, sumažinti monopolijų įtaką, visų pirma, energetikos ir transporto srityse.
13. Liberalizuoti elektros energijos ir gamtinių dujų kainas.
14. Panaikinti išlikusius konkurencijos suvaržymus komunalinių paslaugų (įskaitant šildymo) teikimo srityse, kartu siekti kokybiškesnių ir pigesnių paslaugų.
15. Plėtoti Lietuvos energetikos ir transporto sistemų įsijungimą į atitinkamas transeuropines sistemas, panaudojant šiems tikslams ES fondų lėšas.
16. Skirti daugiau lėšų gyvenamųjų namų atnaujinimui ir modernizavimui.
LiCS sieks, kad nuosekliai būtų laikomasi atviros ekonominės politikos, kuri sudarytų Lietuvoje palankiausias sąlygas investuoti, kurti naujas darbo vietas bei plėtoti verslą ne tik mūsų regione, bet ir visoje Europoje.
Turime išnaudoti naujas galimybes, atsivėrusias Lietuvai tapus ES nare.
Be to, turime siekti, kad ir Europos Sąjunga atsikratytų sąstingio, neatidėliodama įgyvendintų pribrendusias ekonomines reformas.
Todėl inicijuosime, kad Lietuva Europoje pasisakytų prieš perdėtą reglamentavimą ir centralizavimą iš Briuselio.
MAŽESNI MOKESČIAI – DAUGIAU GALIMYBIŲ ŽMONĖMS
Mokesčiai buvo ir yra vienas iš pagrindinių svertų, Lietuvai stiprinant savo konkurencingumą regione ir Europoje, todėl LiCS kryptingai dirbs tam, kad Lietuvos žmonėms mažėtų mokesčių našta.
Mokesčių politikos srityje LiCS:
1. Siekdama suteikti daugiau galių žmonėms spręsti, kaip savarankiškai išleisti savo uždirbtus pinigus, per Seimo kadenciją gyventojų pajamų mokestį sumažins nuo 33 iki 24 procentų,
o neapmokestinamą pajamų lygį padidins iki 400 litų.
2. Siekdama Lietuvoje išlaikyti ar į Lietuvą pritraukti kvalifikuotą darbo jėgą, nepritars progresyvinių pajamų mokesčių sistemai.
3. Nepritars nekilnojamo turto ir žemės mokesčių nepagrįstam didinimui.
Sieks, kad gyventojai nebūtų apmokestinti nekilnojamojo turto mokesčiu.
4. Nenustatinės naujų mokesčių,
nedidins esamų mokesčių tarifų, jei to nereikalauja Europos Sąjunga.
5. Gindama Lietuvos žmonių interesus Europos Sąjungoje, kategoriškai pasisakys prieš tolesnį ES mokesčių derinimą.
6. Nustatys maksimalų dydį, iki kokio gali būti mokama privalomoji socialinio draudimo įmoka.
7. Nuo 2005 metų pradžios atsisakys kelių mokesčio, skaičiuojamo pagal apyvartą, mokėjimo.
8. Spręs užsienyje dirbančių Lietuvos piliečių dvigubo apmokestinimo problemas.
9. Naujus mokesčius ir jų pakeitimus pradės taikyti tik nuo kitų finansinių metų, apie tai ne vėliau kaip prieš 6 mėnesius paskelbę “Valstybės žiniose”.
10. Išplės savivaldybių teises spręsti atskirus apmokestinimo klausimus.
11. Mokesčių administravimas bus supaprastintas, skaidrus ir užtikrinant realų mokesčių mokėtojų ir administratorių lygiateisiškumą.
12. Įtvirtins nuostatą, kad mokesčių administratorius vienašališkai negali areštuoti, įšaldyti ar nurašyti įmonės turtą ar sąskaitas.
Tai bus galima padaryti tik teismo sprendimu.
13. Ruošiantis visuotiniam pajamų ir turto deklaravimui, įgyvendins paprastą ir aiškią deklaravimo tvarką.
Mokesčių mažinimo politika neatsiejama nuo aiškios ir griežtos biudžeto ir finansų politikos.
Taigi biudžeto ir pinigų politikos srityje LiCS:
1. Peržiūrės valstybės prisiimtas funkcijas ir įvertins jų vykdymo bei finansavimo tikslingumą ir efektyvumą.
Kartu bus diegiamas realus, o ne formalus strateginis planavimas.
2. Planuodama valstybės išlaidas, LiCS išskirtinį dėmesį skirs valstybės įsipareigojimų vykdymui, todėl per 4 metų Seimo kadenciją Lietuvos žmonėms bus išmokėtos kompensacijos už žemę ir kitą nekilnojamąjį turtą ir gražinti nuvertėję indėliai.
3. Rengdama biudžetą, atsisakys išankstinio pajamų planavimo iš baudų ir konfiskacijų.
4. Žinių visuomenės plėtrai skiriamas lėšas išskirs atskira eilute
ir vykdys sistemingą lėšų efektyvumo panaudojimo monitoringą.
5. Valstybės lėšas skirstys Seime, griežtai reglamentuodama ir detalizuodama patvirtinto biudžeto lėšų naudojimą.
6. Nustatys taisykles, pagal kurias biudžetas būtų iš karto tikslinamas, jei pajamų surenkama mažiau, negu planuota.
7. Kol bus pereita prie euro, Lietuvoje sieks išlaikyti valiutų valdybos modelį.
8. Sieks, kad pereinant prie euro būtų išsaugotas esamas lito ir euro santykis.
TOLYGI IR DARNI ŠALIES REGIONŲ PLĖTRA
Dėl didelių ekonominių, socialinių, gamtinių, geografinių ir kitų skirtumų Lietuvos regionų plėtros galimybės nevienodos.
Tačiau kairiųjų vyriausybė neišnaudojo visų turimų svertų, kad būtų įgyvendinta  efektyvi regioninė politika.
LiCS mano, kad Lietuvos regioninė politika turi būti grindžiama veiksmingomis valstybės, regionų ir savivaldybių ekonominės plėtros priemonėmis.
Dėl to LiCS įsipareigoja:
1. Valstybės investicijų programos bus tolygiai paskirstomos regionams.
2. Bus sukurtas Lietuvos regionų plėtros fondas – iš jo būtinas ES paramai įsisavinti valstybės finansavimas bus skiriamas regioniniams projektams, kurie sudarys sąlygas mažinti ekonominius ir socialinius didžiųjų miestų ir rajonų skirtumus.
3. Skatinsime miestelių ir rajonų centrų sąjungas (dvimiesčiai, trimiesčiai), kad būtų galima panaudoti kiekvieno miesto ar vietovės galimybes ir stipriąsias puses, išvengti tarpusavio konkurencijos ir įgyvendinti bendrus projektus.
4. Toliau bus remiami ir įgyvendami projektai, kurie leis regionuose sukurti visiems prieinamą informacinę struktūrą.
5. Bus plečiama žinioms imli darbo rinka regionuose.
6. Regionuose bus sudarytos sąlygos nuotoliniam darbui, nuotolinės medicinos ir mokymosi, socialinės apsaugos klausimams spręsti.
7. Darbo vietų kūrimas kaime (rajonuose) bus skatinamas iš didmiesčių iškeldinant aptarnavimo paslaugų įstaigas (informacines tarnybas, skaičiavimo centrus ir pan.).
DIDESNIS UŽIMTUMAS IR SOCIALINĖS ATSKIRTIES MAŽINIMAS
Lietuvos žmonių siekis gyventi geriau neatsiejamas nuo mūsų šalies konkurencingumo stiprinimo ir patrauklumo investicijoms.
LiCS mano, kad šioje srityje kairiųjų Vyriausybė vykdė vangią ir formalią politiką.
Siekdama didesnio užimtumo, geriau mokamų darbo vietų ir socialinės atskirties mažinimo, LiCS laikysis tokių nuostatų:
1. Žmonių suinteresuotumas dirbti ir užsidirbti turi būti skatinamas supaprastinant verslo sąlygas, mažinant pajamų mokestį, lanksčiau reguliuojant darbo santykius.
2. Siekiant užkirsti kelią ilgalaikiam nedarbui, socialinė parama turi būti susieta su visuomenei naudingu darbu.
Dėl to turi būti pertvarkoma viešųjų darbų kūrimo ir naudojimo sistema.
3. Kartu su pilietine visuomene ir vietos bendruomenėmis valstybė išskirtinį dėmesį turi skirti vaiko teisių apsaugai.
Prioritetas turi būti skiriamas ne materialinei paramai (pašalpų forma) probleminėms šeimoms,
o efektyvioms socialinėms paslaugoms, kurias tiesiogiai gautų tokių šeimų vaikai.
4. Darbo patirties įgijimui turi būti skatinama savanoriškųjų darbų atlikimo praktika jaunimo tarpe, tokiu būdu didinant jaunimo užimtumą, aktyvumą bei jų socialinę integraciją.
5. Socialinė parama pirmiausia turi pasiekti tuos, kurie dėl ne nuo jų priklausančių aplinkybių negali pasirūpinti savimi.
Esamos pašalpos turi būti sujungtos į vieną piniginę pašalpą ir ją teikti nustatyto dydžio pajamų ir turto neturintiems asmenims.
6. Turi būti užtikrintos garantijos žmonėms atgauti ar įteisinti savo nuosavybę (pastatų registraciją), ja disponuoti,
žmonių turtas neturi būti apmokestinamas naujais nekilnojamojo turto mokesčiais.
7. Perkvalifikavimo ir mokymo programos turi būti pertvarkytos taip, kad jos atitiktų rinkos poreikius, skatintų verslumą ir būtų finansuojamos konkurso būdu.
8. Į socialinių paslaugų teikimą turi būti įtraukta daugiau nevyriausybinių organizacijų ir verslininkų.
9. Neatidėliojant ir nuosekliai turi būti didinama privataus kaupiamojo socialinio draudimo įmokų dalis.
10. Senatvės pensijų dydis turi labiau priklausyti nuo dirbančiojo gaunamo atlyginimo dydžio.
11. Savarankiškai dirbančių žmonių (smulkiųjų verslininkų) dalyvavimas socialinio draudimo sistemoje turi būti atskirtas nuo dirbančiųjų pagal darbo sutartis.
Jiems turi būti nustatyti minimalūs reikalavimai – bazinės pensijos ir savanoriškas kaupiamasis draudimas.
12. Turi būti siekiama, kad nuopelnų valstybei įvertinimas būtų atskirtas nuo socialinės paramos.
TINKAMOS KOKYBĖS SVEIKATOS APSAUGA – PACIENTŲ LABUI
Nors Lietuvos medikai pagal kompetenciją neatsilieka nuo savo kolegų labiausiai išsivysčiusiose pasaulio valstybėse, o sveikatos priežiūros įstaigose taikomos pačios moderniausios sunkių ligų diagnozavimo ir  gydymo technologijos bei metodikos,
deja negalime pasigirti, kad per 14 nepriklausomybės metų būtų pavykę modernizuoti pačios sveikatos priežiūros sistemos administravimą ir pagerinti sveikatos politikos rezultatus.
Sveikatos priežiūros sistema tebėra ypač uždara, neskaidri,  ignoruojamos paslaugų vartotojų teisės, gausu kitų praeities atgyvenų.
Būtent dėl to realiai egzistuoja liūdnas paradoksas – nors sveikatos priežiūros įstatymais įteisinta veikianti draudiminė medicina, solidarumo principas ir geras nemokamų paslaugų prieinamumas,  kasdien susiduriame ir jau  pripratome prie papildomo neoficialaus mokėjimo už paslaugas ir prie  nevienodų galimybių atskiroms piliečių grupėms gauti  tinkamos kokybės ir prieinamas sveikatos priežiūros paslaugas.
LiCS konstatuoja, kad sveikatos sektoriuje yra visiška vadybos (administravimo), moralinė (tiek medikų, tiek pacientų nepasitenkinimas, didėja šešėlinės sveikatos ekonomikos dalis valdžios proteguojamame valstybiniame medicinos sektoriuje) ir finansinė (žeminančiai menki oficialūs medikų atlygiai) krizė.
LiCS  pasisako už tokią sveikatos politiką, kuri skatintų gerinti sveikatos priežiūros paslaugų kokybę ir prieinamumą,
visus sveikatos priežiūros sistemos dalyvius atsakingai dalyvauti  saugant žmonių sveikatą ir teikiant  sveikatos priežiūros paslaugas,
užtikrintų pacientų teises,
padėtų įveikti sistemos uždarumą ir kitus  korupciją sveikatos priežiūros srityje skatinančius reiškinius
LiCS siūlo šiuos sprendimus, leisiančius pakeisti padėtį sveikatos apsaugos srityje:
1. Užtikrinsime pacientų teisę pasirinkti gydymo įstaigą.
Ligonių kasos mokės kompensacijas pacientams už jų gydymo išlaidas neatsižvelgiant į tai, ar paslaugas suteikusi sveikatos priežiūros įstaiga privati ar valstybinė.
2. Pasieksime, kad sveikatos priežiūros įstaigos būtų finansuojamos tik per valstybines ligonių kasas, išskyrus lėšas, skirtas konkrečioms programoms.
3. Įstatymuose įtvirtinsime, kad įmonių išlaidos darbuotojų papildomam sveikatos draudimui būtų laikomos įmonės sąnaudomis ir nuo jų nebūtų skaičiuojamas pelno mokestis.
4. Sveikatos draudimo sistema bus tobulinama taip, kad šalia privalomojo sveikatos draudimo būtų įvestas papildomas (savanoriškas) sveikatos draudimas.
5. Sudarysime sąlygas pacientams legaliai primokėti už papildomas paslaugas, kai paslaugų vertė viršija apmokėtųjų iš sveikatos draudimo dydį.
6. Siūlysime atsisakyti kompensuojamųjų vaistų sąrašo ir pereiti prie tų vaistų, kurie užregistruoti kompensuojamoms ligoms gydyti, kompensavimo.
7. Sieksime, kad sveikatos priežiūros įstaigos (pirmiausia pirminio lygio) būtų perduodamos į privačias rankas taikant koncesijos ar privatizavimo modelius.
8. Pripažindami skirtingų sveikatos priežiūros įstaigų veiklos lygiateisiškumą, neribosime privačių gydymo įstaigų steigimosi teritoriniu, stažo ar kitais su kvalifikacija nesusijusiais reikalavimais.
9. Užtikrinsime, kad valstybinė ligonių kasa mokėtų delspinigius už pavėluotą atsiskaitymą.
10. Užtikrinsime efektyvų medicinos auditą ir atsakomybę už klaidas dėl medikų aplaidumo.
Bus sukurta sistema, užtikrinanti medikų draudimą  nuo klaidų.
11. Įgyvendinsime medikų, dirbančių kaime, skatinimo programą.
12. Vykdysime tik skaidrius medicinos įrangos pirkimus,
pirmiausia vertinsime kiekvieno pirkimo tikslingumą.
13. Didesnį finansavimą skirsime ligų prevencijai,
profilaktinei sveikatos priežiūrai,
specialistų parengimui ir mokymui.
14. Neefektyviai naudojamus žmogiškuosius ir finansinius išteklius nukreipsime sveikai gyvensenai skatinti,
pažeidžiamų gyventojų grupėms remti ir integruoti į visuomenę.
15. Atlikus nepriklausomą Lietuvos sveikatos programos, esančios pusiaukelėje, vykdymo įvertinimą,  sutelksime išteklius ir sveikatos sektoriaus dalyvių pastangas į tas sritis, kuriose programos tikslų nepavyksta pasiekti.
16. Peržiūrėsime sveikatos priežiūros sistemos teisinę bazę ir atsisakysime nereikalingo centralizuotai nustatomo reglamentavimo, biurokratizmo, formalumų;
tai sudarys galimybes ne tik pacientams taupyti laiką, bet ir medikams daugiau dėmesio skirti tiesioginiam darbui.
17. Sieksime, kad sveikatos priežiūros įstaigose būtų sparčiau diegiamos informacinės technologijos ir kompiuterizuojamos medikų darbo vietos,
kad sveikatos priežiūros įstaigos galėtų teikti ir e. paslaugas.
18. Skatinsime mokslinius tyrimus visuomenės sveikatos ir medicinos srityje, prioritetą teikdami naujiesiems visuomenės sveikatos problemoms ir mažindami ankstesnių tradicijų suformuotus akademinės medicinos raidos netolygumus.
19. Per lygios partnerystės principu pagrįstą sveikatos priežiūros įstaigų ir visuomenės bendradarbiavimą skatinsime sveikatos sistemos skaidrumą ir atvirumą.
20. Stiprinsime medikų profesinių grupių savivaldą, skatindami medikų bendruomenę prisiimti didelę dalį atsakomybės už sveikatos priežiūros sistemos plėtrą.
TINKAMOS KOKYBĖS VALSTYBĖS VIEŠOSIOS PASLAUGOS
Lietuvos valstybė šiuo metu išgyvena nelengvą laikotarpį – tenka prisitaikyti prie naujų ir griežtų Europos Sąjungos reikalavimų, kartu suteikti teigiamų postūmių Lietuvos ekonomikos plėtrai.
Šiuolaikinio gyvenimo iššūkiai  turi tapti ir Lietuvos valstybės tarnybos bei viešųjų paslaugų sektoriaus permainų veiksniu.
Tačiau akivaizdu, kad šiandien mūsų valstybės valdymas nespėja koja kojon su sparčiai kintančiu gyvenimu.
Valstybės tarnybą ir viešųjų paslaugų teikimą varžo biurokratizmas,
Lietuvos žmonėms gyvybiškai svarbūs sprendimai vilkinami arba iš viso nesprendžiami.
Kairiųjų Vyriausybė pastaraisiais metais siekė ne efektyvių ir tinkamos kokybės paslaugų teikimo, bet nukrypo į perdėtą reguliavimą, nuolat didino išlaidas valstybės valdymui.
Tokia politika, LiCS požiūriu, stabdo mūsų krašto raidą, skatina korupciją, žlugdo žmonių iniciatyvą ir pasitikėjimą savo valstybe.
Todėl LiCS siūlo tokią viešojo administravimo politiką, kuri iš esmės pakeistų susidariusią padėtį:
1. Valstybės teikiamos paslaugos bus nukreiptos į vartotojus, kiekvieną žmogų vertinant ne kaip pavaldinį, o kaip klientą, kuris už paslaugas atsiskaito sumokėdamas mokesčius į biudžetą.
2. Teikiant valstybės  paslaugas visose srityse (viešojo administravimo, švietimo, socialinėje, sveikatos priežiūros  ir kt.), ypatingas dėmesys bus skirtas greitam, tinkamam, skaidriam ir sąžiningam aptarnavimui ir problemų sprendimui bei siekiamam rezultatui.
3. Viešųjų paslaugų srityje sprendimų priėmimo procedūros ir veiklos taisyklės bus supaprastintos,
panaikintas dubliavimas,
kartu atsisakyta nereikalingų funkcijų ir  jos perduotos  privačiam sektoriui.
4. Atlikus viešųjų paslaugų peržiūrą, atsisakius nebūdingų ir efektyviam viešajam administravimui trukdančių funkcijų, valstybės tarnautojų skaičius bus sumažintas 20 procentų.
5. Bus sutrumpinti valstybės institucijoms gyventojų teikiamų klausimų svarstymo, derinimo, leidimų išdavimo  ir pan. terminai.
6. Jei per nustatytą laiką iš valstybės institucijos nebus gautas atsakymas, bus laikoma, kad klausimas yra išspręstas gyventojo naudai.
7. Bus įdiegta veiksminga valstybės tarnautojų skatinimo ir motyvacijos sistema, užtikrinanti ir valstybės tarnautojų atsakomybę bei kontrolę.
E.valdžios srityje LiCS:
1. Sukurs integralią valstybės registrų sistemą
ir įdiegs valstybės registrų duomenų teikimo rinkoje konkurencijos principus.
2. Viešuosius pirkimus perkels į elektroninę terpę, tuo pačiu užtikrinant pirkimų skaidrumą konkurso dalyviams.
3. Sieks, kad viešosios paslaugos vartotojams būtų teikiamos operatyviai, jiems patogiausiais būdais ir formomis.
Sieks, kad visi gyventojams ir verslui aktualūs dokumentai būtų nedelsiant skelbiami ir prieinami internete.
4. Nuosekliai plės valstybės institucijų internetu teikiamas paslaugas.
5. Plačiau diegdama informacines technologijas, sieks, kad būtų galutinai pereita prie “vieno langelio” principo aptarnaujant gyventojus ir verslo įmones valstybės institucijose.
6. Užtikrins, kad kiekviena institucija arba jos vykdomi projektai remtųsi e.demokratijos principu, sudarant galimybę kiekvienam suinteresuotam subjektui pareikšti savo nuomonę arba viešai balsuoti jam aktualiu klausimu.
7. Sprendimas bus priimamas paviešinant tokios apklausos rezultatus.
Valstybės valdymo ir savivaldos srityse LiCS:
1. Siekiant didesnės žinių ekonomikos įtakos bendrajai ekonominei politikai, dabartinės Ūkio ir Susisiekimo ministerijos reorganizuos į vieną ministeriją, kuri būtų atsakinga už žinių ekonomikos plėtrą.
2. Siekdama labiau decentralizuoti valstybės valdymą, apskričių funkcijas perduos savivaldybėms, apskritims palikdama tik regioninių projektų koordinavimą.
3. Išplės savivaldybių teises, įskaitant  teisę savarankiškai spręsti vietos mokesčių klausimus.
4. Įteisins tiesioginius merų rinkimus, funkcijas perskirstant  savivaldybių taryboms ir merams.
5. Valstybės funkcijoms atlikti nereikalingą žemę perduos savivaldybėms.
KIEKVIENO ŽMOGAUS  IR JO TURTO SAUGUMAS
Nors Konstitucija ir įstatymai garantuoja žmogaus prigimtines teises, įtvirtina kiekvieno asmens lygybę prieš įstatymą ir saugo kiekvieno mūsų privačią nuosavybę, kasdieniame gyvenime žmonės susiduria su dvigubais standartais, valdžios institucijų ir pareigūnų aplaidumu ir neatsakingumu.
Nors žmogus turi būti ginamas nuo tokio valstybės, kitų visuomenės narių ar institucijų veikimo, neretai pažeidžiami asmens interesai, kyla pavojus jo gyvybei, sveikatai, kišamasi į privatų gyvenimą arba ribojama asmens raiška.
LiCS mano, kad asmens teisių ir kiekvieno piliečio, jo turto saugumo užtikrinimas yra pagrindinė valstybės priedermė ir šioje srityje siūlo tokias nuostatas:
1. Realiai įtvirtinsime kiekvieno asmens lygybę pagal įstatymą, kad neliktų diskriminacijos,
būtų gerbiama žmogaus nuosavybė, orumas ir jo gyvenimo privatumas,
užtikrinamos ir ginamos pagrindinės žmogaus teisės ir laisvės.
2. Kryptingai kovodami su korupcija, sieksime užtikrinti aiškią ne tik moralinę, bet materialinę kiekvieno pareigūno atsakomybę už savo veiksmus.
3. Išskirtinį dėmesį skirsime kovai su organizuotu nusikalstamumu, kurį įveikti būtinos kompleksinės teisinės, ekonominės ir organizacinės priemonės.
4. Siekdami pakirsti korupcijos šaknis, kryptingai dirbsime valstybės institucijų galių ribojimo linkme.
5. Įstatymais ir instituciškai sugriežtinsime teisėsaugos institucijų ir specialiųjų tarnybų kontrolę, kad būtų užkirstas kelias piktnaudžiavimui, kišimuisi į privatų žmonių gyvenimą bei tiesioginei įtakai politiniams procesams.
6. Kovodami su nusikalstamumu, sieksime įgyvendinti bausmės už padarytą nusikaltimą ar nusižengimą neišvengiamumo principą.
Policija principingai reaguos ir į menkiausius nusižengimus.
7. Įtvirtinsime nuostatą, kad pagrindinė policijos paskirtis yra ne bausti, o visokeriopai padėti žmogui.
8. Užtikrinsime tinkamą policijos finansavimą ir aprūpinimą pradedant nuo eilinio policijos įgaliotinio.
Kai bus užtikrintas deramas policijos finansavimas ir aprūpinimas, reikalausime, kad policija net į menkiausius pažeidimus reaguotų nedelsiant ir principingai.
Kartu su visuomene policija kryptingai dirbs naikinant nusikalstamumo židinius.
9. Policijos ir kitų teisėsaugos institucijų darbe bus sumažintas biurokratizmas ir popierizmas,
daugiau jėgų skirsime nusikaltimams gatvėse ir gyvenvietėse tirti, tuo pačiu mažindami kabinetinių pareigūnų skaičių.
10. Sieksime, kad dalį funkcijų, kurias šiuo metu atlieka policija, valstybė finansuotų konkurso būdu.
Apsaugos policijos funkcijos bus perduotos į privačias rankas.
11. Siekdami veiksmingiau užtikrinti viešąją tvarką, stiprinsime savivaldybių ir policijos bendradarbiavimą.
12. Per tikslines programas remsime visuomenės ir bendruomenių iniciatyvas (saugi kaimynystė ir kt.), padedančias užtikrinti žmonių ir jų turto saugumą.
13. Pasieksime, kad nuobaudos ir bausmės atitiktų nusižengimą ar nusikaltimą.
14. Neturtinės ir turtinės žalos atlyginimas nusikaltimo aukai bus pagrindinis nusikaltimo atskleidimo tikslas.
15. Sunkių smurtinių nusikaltimų aukoms padaryta žala bus atlyginama valstybės lėšomis ir vėliau išieškoma iš nusikaltėlių.
16. Tam, kad būtų išgyvendintas nebaudžiamumas, policija ir teisėsaugos institucijos veiks griežtai laikydamosi įstatymų ir atsakingai.
17. Skatindami jaunimo užimtumą, daugiau investicijų skirdami švietimui modernizuoti, plėsdami prevencinę veiklą, šalinsime ne tik nusikalstamumo pasekmes, bet ir priežastis.
TEISINGUMO UŽTIKRINIMAS
Nors įstatymai ir valstybės institucijos turi tarnauti žmogui, Lietuvos žmones piktina įstatymų gausa, nepaliaujama kaita ir neskaidrumas.
Nemažai problemų kyla dėl nepakankamo atskirų institucijų bendradarbiavimo ir kontrolės stokos.
Dėl neefektyvios valstybės institucijų veiklos neretai paminamos pagrindinės piliečių teisės.
Tad išlieka aktualios efektyvios teisėkūros, darnios valstybės institucijų sąveikos ir jų atsakomybės problemos.
Todėl LiCS šioje srityje yra pasirengusi įgyvendinti šiuos sprendimus:
1. Įstatymais bus įtvirtinta, kad visi teisės aktai (įstatymai, Vyriausybės nutarimai ir kiti) pradedami rengti tik aptarus teisinio reglamentavimo koncepciją.
2. Bus užtikrintas teisėkūros viešumas,
jau ankstyvosiose projektų rengimo stadijose bus įtraukiama visuomenė ir suinteresuotos grupės.
3. Bus nustatomas kiekvieno naujo teisės akto poveikis.
Dėl to, pasitelkus nepriklausomus ekspertus ir visuomenę, bus daromos ekspertizės.
4. Įstatymų svarstymo ir priėmimo terminai bus ilgesni.
5. Visi priimami teisės aktai bus vertinami žmogaus teisių požiūriu.
6. Ne formaliai, o praktiškai bus diegiamas strateginis planavimas įgyvendinant būtinas reformas ir tikslus.
7. Nuolatos bus vertinamas priimtų teisės aktų poveikis ir pagal tai tikslinama politika.
8. Įpareigojimus privatiems subjektams numatančių teisės aktų įsigaliojimo data bus nustatoma taip, kad jie turėtų visas galimybes pasirengti tuos aktus taikyti.
9. ES teisės reikalavimai bus perkeliami ne aklai, o tinkamai suderinti su Lietuvos interesais, prisiimant tik minimalius reikalavimus.
10. Vienodos teisinės galios teisės normų kolizijos privalomai bus sprendžiamos asmens, o ne kontrolę atliekančių institucijų naudai.
11. Bus uždrausta valstybinėms institucijoms savo sprendimuose remtis nepaskelbtais vidiniais dokumentais.
12. Bus užtikrintas valstybės garantuojamos nemokamos teisinės pagalbos teikimas socialiai remtiniems asmenims.
GEROS KOKYBĖS IR PRIEINAMAS IŠSILAVINIMAS
Kokybiškas ir tinkamas išsilavinimas kiekvienam žmogui leidžia kuo geriau pritaikyti savo asmeninius gebėjimus, kelti savo ir savo šeimos gyvenimo lygį ir kartu kurti valstybės gerovę.
Švietimo sistema turi įtakos mūsų piliečių profesiniam pasirengimui bei jų galimybėms konkuruoti Lietuvoje ir užsienyje.
Šiuolaikiniame pasaulyje visuomenės konkurencingumą lemia žinios ir gebėjimas jas kūrybingai taikyti.
Tobulinant mūsų švietimo sistemą svarbiausias uždavinys – ugdyti kiekvieno žmogaus gebėjimus taip, kad jis galėtų sėkmingai pasirinkti profesiją ir efektyviai taikyti turimas žinias bei įgytus  įgūdžius.
Liberalų ir centro sąjungos manymu, šiandieninė Lietuvos švietimo sistemos pertvarka nėra pakankamai kryptinga ir vykdoma neįvertinant ilgalaikės valstybės perspektyvos.
Švietimas administruojamas perdėm centralizuotai, jame gausu biurokratizmo, mokykloms, pedagogams ir tėvams nesuteikiama realių galimybių laisvai kurti ir pasirinkti, nepakankamai efektyviai funkcionuoja profesinio rengimo ir perkvalifikavimo sistema, vyrauja valstybiniai universitetai, kurie sunkiai prisitaiko prie rinkos sąlygų – tai nedaugelis iš ryškiai pastebimų ir skubaus sprendimo reikalaujančių problemų.
Todėl LiCS siūlo:
1. Bendrojo lavinimo įstaigas ir toliau finansuoti remiantis moksleivio krepeliu.
Į krepšelį būtinai įtraukti ir mokyklos aplinkai skiriamas lėšas.
2. Nevalstybines švietimo įstaigas finansuoti tokiomis pat sąlygomis kaip ir valstybines.
3. Moksleivio krepšelio principą taikyti ir ikimokykliniam bei neformaliajam ugdymui.
4. Išplėsti bendrojo lavinimo įstaigų teises,
suteikti daugiau savarankiškumo mokyklų bendruomenėms (pedagogams ir tėvams) sprendžiant ugdymo turinio, savivaldos ir kitus klausimus.
Decentralizuoti švietimo standartus (įskaitant kokybės).
Išplėsti bendruomenių galimybes prisidėti prie mokyklų kūrimo ir rėmimo, būti atsakingoms už mokyklų veiklą;
mokyklos turi tapti vietiniais kultūros židiniais, žmonių bendravimo vieta.
5. Bendrojo lavinimo mokyklų ir kitų švietimo įstaigų veikloje sumažinti biurokratizmą ir popierizmą,
apsvarstyti centralizuotai Švietimo ir mokslo ministerijos bei kitų institucijų nustatomų privalomų reikalavimų būtinumą.
6. Kryptingai, skiriant reikiamą finansavimą, tęsti mokyklų renovaciją,
aprūpinimą kompiuteriais,
užtikrinti interneto prieigą visoms mokykloms.
7. Įgyvendinant mokymosi visą gyvenimą strategiją, užtikrinti, kad švietimo sistema sudarytų galimybes kiekvienam piliečiui naudotis jos paslaugomis pagal atskiroms amžiaus grupėms (ikimokyklinio amžiaus vaikams, vaikams ir jaunimui, suaugusiesiems, pensinio amžiaus žmonėms) parengtus modelius.
8. Plėtoti pedagoginių-psichologinių tarnybų ir švietimo centrų tinklą prie savivaldybių, siekiant sugrąžinti į mokyklas nustojusius jas lankyti mokyklinio amžiaus vaikus ir suteikti galimybę moksleiviams ir suaugusiems įgyti specialybę arba persikvalifikuoti.
9. Į švietimo darbuotojų rengimą, kvalifikacijos tobulinimą ir perkvalifikavimą plačiau įtraukti privačias organizacijas ir nepriklausomu vertinimu garantuoti šios sistemos kokybę.
10. Siekiant aukštųjų mokyklų tarpusavio konkurencijos ir aukštesnės studijų kokybės, aukštojo mokslo finansavimą grįsti principu „pinigai paskui studentą“, o mokslo institucijų finansavimą – programų principu.
11. Stiprinti aukštųjų mokyklų autonomiją,
kartu prižiūrint, ar aukštajam mokslui skiriamos lėšos naudojamos efektyviai.
12. Atsisakyti dviejų pakopų mokslinių laipsnių ir palikti tik daktaro mokslinius laipsnius.
13. Mokslinius tyrimus finansuoti konkursų pagrindu.
14. Mokslo srityje viešosios-privačios partnerystės pagrindu skatinti mokslo institucijų ir verslo bendradarbiavimą.
15. Stiprinti verslininkų ir švietimo įstaigų bendradarbiavimą, įtraukiant verslininkus į valdymą ir dalyvavimą formuojant švietimo politiką.
16. Įstatymuose nustatyti teisę įmonėms įtraukti į sąnaudas lėšas, panaudotas asmenų švietimo paslaugoms.
LIETUVOS KAIMAS IR GYVYBINGAS ŽEMĖS ŪKIS
Nuolatinės permainos, neapibrėžtumas, klaidingi valdžios sprendimai ir nurodymai nuolat lydėjo kaimo žmogų.
Žemės reforma nebaigta, vyrauja neefektyvūs ūkiai, milžiniškas žmonių nusivylimas.
LiCS pabrėžia, kad kaimo politika aprėpia ir konkurencingą žemės ūkio verslą, ir naujai besikuriančius verslus.
Tačiau turi būti išsaugotas ir savitas kaimo gyvenimo būdas, tradicijos.
LiCS sieks pakeisti ankstesnių vyriausybių sukurtą situaciją:
1. Žemės reforma turi būti nedelsiant baigta
tam reikia skirti būtiną finansavimą ir užtikrinti nuosavybės teisių neliečiamumą.
2. Neatidėliojant bus atsisakyta nereikalingų prekybos ir disponavimo žeme suvaržymų.
3. Atšauksime pereinamąjį laikotarpį, kuriuo draudžiama žemės ūkio paskirties žemę parduoti užsieniečiams.
4. Kiek įmanoma, supaprastinsime ir spartinsime žemės paskirties keitimo procedūras.
Bus atsisakyta žemės skirstymo pagal paskirtį.
5. Kooperacijos plėtotei sudarysime palankias teisines, ekonomines ir organizacines prielaidas,
efektyviai bus naudojamos tam reikalui skiriamos ES struktūrinių fondų lėšos.
6. Remsime modernų ūkininkavimą,
ekologinę žemdirbystę
ir skatinsime kaimo verslų įvairovę.
Įgyvendinsime paramos su žemės ūkiu nesusijusiems verslams kaime programą,
remsime kaimo turizmą.
7. Investuosime į kaimo gyvenimo aplinkos kokybę,
ypač daug dėmesio skirsime šiuolaikinėms technologijoms: e. projektams, kompiuterizavimui ir kt.
8. Sudarysime sąlygas bendrojo lavinimo įstaigoms kaimo vietovėse kiek įmanoma atsižvelgti į būsimuosius plėtros poreikius ir neatsilikti nuo miestuose teikiamo išsilavinimo standartų.
9. Sieksime, kad socialinė parama kaimo gyventojams būtų atskirta nuo gamybos rėmimo ir teikiama per įgyvendinamas socialines programas.
10. Užtikrinsime geresnes ir prieinamas viešąsias paslaugas kaime (gyventojų ir jų turto saugos, sveikatos priežiūros, socialinės, kultūros, viešojo transporto paslaugos).
11. Užtikrinsime skaidrų ir efektyvų gaunamos Europos Sąjungos paramos žemės ūkiui administravimą.
12. Per tikslines programas remsime kaimo bendruomenių kūrimąsi ir veiklą.
TAUSOJANTI APLINKOS APSAUGA – LIETUVOS ŽMOGUI
Lietuva, tapusi visateise ES nare, prisiima griežtus aplinkosaugos reikalavimus,
kartu įgyja realias galimybes daugiau dėmesio skirti švarios ir tausojančios aplinkos problemoms spręsti.
LiCS yra įsitikinusi, kad nuo valdžios pozicijos priklausys, ar ES skiriamos lėšos pasieks tas su aplinkosauga susijusias sritis, kurioms jų labiausiai reikia.
Todėl LiCS yra pasirengusi įgyvendinti tokią aplinkos apsaugos politiką:
1. Bus nuosekliai ir kryptingai siekiama įgyvendinti ekonominį principą „teršėjas moka“.
2. Darni krašto raida, tausojančios technologijos, į aplinką išleidžiamų kenksmingų teršalų mažinimas ir prevencijos priemonės turi lemti Lietuvos žmonių gyvenimo kokybės gerėjimą.
3. Bus atliekama nuolatinė aplinkos užterštumo stebėsena,
visų rūšių veiklos poveikio aplinkai vertinimas,
kartu skatinamos investicijos, skirtos į „pirminiam taršos“ šaltiniui neutralizuoti, švariems energijos šaltiniams, kuro rūšims, beatliekėms ir kitoms pažangioms gamtosaugos technologijoms diegti.
4. Aplinkos apsaugos priemonės bus įgyvendinamos kartu sprendžiant būsto, rekreacijos, poilsio problemas ir prisidės prie turizmo plėtros, krašto pažinimo.
5. Perimant ES reikalavimus aplinkos apsaugos srityje, bus siekiama įgyvendinti tik minimalius numatomus įsipareigojimus, leidžiančius nacionaliniam verslui sėkmingiau konkuruoti su kitų šalių verslininkais.
6. Bus plečiamas visuomenės švietimas ir ugdymas aplinkosaugos klausimais.
7. Bus paruošta ir pradėta įgyvendinti asbocemento lakštais padengtų stogų gyvenamuosiuose namuose keitimo programa, iš ES fondų kompensuojant gyventojams išlaidas.
GYVYBINGA KULTŪRA – VISŲ TURTAS
Šalies kultūros lygis ir intelektinis potencialas yra viena iš esminių visuomenės kūrybiškumo ir dinamiškumo prielaidų.
Tai lemia valstybės konkurencingumą pasaulinėje rinkoje.
Pripažindama kiekvieno žmogaus kūrybinės saviraiškos laisvę, LiCS sieks įgyvendinti tokią kultūros politiką, kad Lietuvos kultūros lobiai būtų tausojami, gausinami ir, svarbiausia, prieinami visiems žmonėms:
1. Žmogus turi gyventi gyvybingoje aplinkoje, todėl kultūros ir gamtos paveldo išsaugojimui skirsime pakankamą dėmesį ir išteklius.
2. Kultūros finansavimas bus ir toliau grindžiamas programiniu principu.
Laikysimės viešumo ir skaidrumo kriterijų, sieksime atlikti nepriklausomas projektų ekspertizes.
3. Kultūra bus plėtojama išlaikant deramą pusiausvyrą: dėmesys bus skiriamas tiek aukščiausio lygio profesionaliajam menui, tiek mėgėjų kūrybai.
4. Sieksime, kad Lietuvoje būtų sukurta moderni kultūros infrastruktūra ne tik pagrindiniuose Lietuvos centruose, bet ir mažesniuose miesteliuose.
5. Sieksime, kad Lietuvos kultūra, menininkai užsienyje būtų aktyviai pristatomi ne tik kaip savitos kultūros atstovai, bet ir kaip pasaulinės kultūros dalis.
6. Sudarysime sąlygas Lietuvos kultūros ir kalbos pritaikymui ir skleidimui virtualioje erdvėje.
7. Puoselėsime etnokultūrą, įpindami ją į Europos tautų kultūros audinį.
Skatinsime kultūros iniciatyvų įvairovę,
vaikų ir jaunimo užimtumą per edukacines programas muziejuose, bibliotekose, kultūros paveldo objektuose, ugdydami juos aktyviais kultūros vartotojais.
8. Įgyvendinsime ne tik bibliotekų, bet ir muziejų modernizavimo programas, paversdami juos kultūros traukos centrais.
9. Sudarysime sąlygas, užtikrindami paramą Lietuvos tautinių mažumų veiklai, tradicijoms ir papročiams puoselėti.
10. Apleistus buvusius pramonės objektus renovuosime ir panaudosime kultūros industrijai ir kultūros projektams įgyvendinti.
DĖMESYS KŪNO KULTŪRAI IR SPORTUI
1. Sprendžiant jaunimo auklėjimo ir laisvalaikio užimtumo problemas, prioritetas bus skiriamas masinio sporto programoms finansuoti.
2. Siekiant sudaryti palankias sąlygas sportinio meistriškumo kėlimui bei jo tęstinumui, profesionalaus sporto finansavimas bus siejamas su pasiektais sporto rezultatais.
3. Sporto ir kūno kultūros srityje remsime ir įgyvendinsime viešosios-privačios partnerystės projektus, skatinančius sporto infrastruktūros plėtrą.
SAUGI IR AMBICINGA LIETUVA EUROPOJE IR PASAULYJE
Lietuvai tapus visateise NATO ir ES nare bei tęsiant iki šiol vykdytą užsienio ir saugumo politiką, mūsų valstybei iškyla šie nauji uždaviniai:
1. Siekti tinkamai užbaigti integraciją į ES ir NATO, kad galėtume pasinaudoti atsiveriančiomis galimybėmis nacionalinių interesų labui.
2. Toliau plėsti bendrą saugumo ir stabilumo erdvę mūsų kaimynystėje (santykiai su Rusijos Federacija, Kaliningradu, Baltarusija, likusiomis NVS dalimis).
3. Remti euroatlantinį bendradarbiavimą bendrų vertybių pagrindu.
4. Skatinti šalies ekonominę plėtotę ir įsitvirtinimą užsienio rinkose, naujų rinkų įsisavinimą.
Esame pakankamai saugūs ir tvirtai galintys kurti savo ir savo vaikų ateitį.
Nuo mūsų pačių aktyvumo, principingumo ir išmanymo priklausys, kaip sėkmingai Lietuva ir jos žmonės sugebės pasinaudoti atsiveriančiomis naujomis galimybėmis, ginti savo nacionalinius interesus.
LiCS įsitikinusi, kad nuo aiškaus Lietuvos nacionalinių interesų suvokimo, įvardijimo ir visų bendrų pastangų priklausys, kaip greitai Lietuvos žmonių gerovė pasieks Europos gerovės lygį.
Todėl LiCS sieks veikti Europos Sąjungoje tokiomis kryptimis:
5. Telksime Lietuvos politines jėgas, kad būtų pasiektas platus sutarimas dėl Lietuvos ilgalaikių nacionalinių interesų įvardijimo ir įgyvendinimo Europos Sąjungoje.
6. Tam, kad Europos Sąjunga veiktų efektyviai ir būtų konkurencinga pasaulio mastu, būtinos permainos pačioje ES.
7. ES pati turi tapti dinamiškesnė, lankstesnė, sugebėti priimti aiškius sprendimus.
Europos Sąjungos ir jos narių sėkmė priklausys ir nuo šios organizacijos vidaus reformų.
8. Europos Sąjungos veikloje turi būti atsisakyta nereikalingo, neretai smulkmeniško reglamentavimo, kuriančio verslo barjerus.
9. Laikantis subsidiarumo ir proporcingumo principų, būtina riboti priimamų ES teisės aktų skaičių,
lankstesnė turėtų būti ES teisėkūra – siektina, kad dažniau būtų priimami tik  pagrindines gaires nustatantys dokumentai.
10. ES bendroji žemės ūkio politika turi būti pertvarkyta įdiegiant joje konkurencijos principus.
Griežtai pasisakysime už diskriminacijos tarp naujųjų ir senųjų ES valstybių narių paskirstant tiesioginę paramą ūkininkams mažinimą.
12. Turi būti nuosekliai liberalizuojama ES prekybos su trečiosiomis šalimis, pirmiausia Pasaulio prekybos organizacijos narėmis, politika.
13. Įgyvendinant ekonomines reformas, ES turi būti baigta kurti vidaus rinka,
naikinamos kliūtys, stabdančios konkurenciją energetikos ir infrastruktūros srityse.
14. Lietuva turi veikti drauge su kitomis ES narėmis tam, kad būtų pasipriešinta tolesnei Europos Sąjungos centralizacijai ir galių ES lygiu plėtimui.
15. Kategoriškai priešinsimės naujų narių konkurencingumą stabdantiems kai kurių ES valstybių narių siūlymams toliau vienodinti ES politiką mokesčių srityje.
16. Naudojant Europos Sąjungos struktūrinius fondus, ypatingas dėmesys bus skiriamas pinigų skyrimo skaidrumui ir panaudojimo efektyvumui užtikrinti.
17. Kryptingai sieksime, kad daug didesnė ES skiriamų lėšų dalis tektų žinių ekonomikos plėtrai ir investicijoms į žmogų.
18. Ypatingos svarbos uždavinys yra išorės sienų kontrolės stiprinimas,
muitinės moderniųjų institucijų sistemų Lietuvos sienos su Baltarusija ir Rusija dalyje diegimas,
kovos su kontrabanda ir nelegalia migracija stiprinimas.
19. Itin svarbus klausimas – Karaliaučiaus (Kaliningrado) srities tolesnis integravimas į Europos integracijos procesus.
LiCS visokeriopai rems bendradarbiavimą su lietuvių bendruomenėmis užsienio šalyse
ir sieks, kad išvykusieji studijuoti ar dirbti į užsienį išlaikytų ryšius ne tik su artimaisiais, bet ir su savo valstybe.
Lietuvos diplomatinės tarnybos dės visas pastangas, kad užsienyje būtų pristatyti žymiausi Lietuvos laimėjimai politikos, ekonomikos, kultūros ir mokslo srityse.
Lietuvai tapus visateise NATO nare, Lietuvos krašto apsaugos sistemai kyla nauji uždaviniai.
Mūsų gynybinis pajėgumas priklauso ne tik nuo NATO teikiamų garantijų, bet ir nuo mūsų pasirengimo priimti laikmečio iššūkius.
Siekdama įgyvendinti savo tarptautinius įsipareigojimus, Lietuva turi plėsti bendradarbiavimą kovos su tarptautiniu terorizmu srityje
bei prisidėti prie saugumo palaikymo Europoje ir už jos ribų.
Permainos turi vykti ir pertvarkant Lietuvos kariuomenę.
LiCS yra pasirengusi siūlyti  būtinus  sprendimus šioje srityje:
1. Sieksime plataus politinių jėgų sutarimo, kad būtų pereita nuo privalomąja tarnyba grindžiamos prie savanoriškos profesinės kariuomenės.
2. Pamažu ir nuosekliai bus mažinamas šauktinių skaičius Lietuvos kariuomenėje.
3. Privalomosios karinės tarnybos laiką sutrumpinsime iki 9 mėnesių.
4. Kryptingai sieksime Lietuvos kariuomenę aprūpinti modernia ginkluote ir technika,
tam skirsime būtiną finansavimą.
5. Bus stiprinamas mūsų karinių pajėgų gebėjimas veikti kartu su NATO pajėgomis tiek Lietuvoje, tiek ir už jos ribų.
