Folkpartiets valmanifest 1998    MÄNSKLIGARE   Sverige  Sverige behöver en ny kurs och en ny regering.  I ett kvarts sekel har det politiska tänkandet  dominerats av Staten, Systemet och  Strukturen snarare än av Människan.  Liberalismen har vunnit stora segrar ute i världen  men här hemma har andra krafter haft det  största inflytandet. Sverige har mer än alla  andra länder präglats av socialdemokratiskt tänkande.  ä Människor slås ut från arbetslivet och ges  små möjligheter att komma tillbaka.  ä Gamla människor, som blir sjuka, behandlas  ofta ovärdigt.  ä Fler och fler ungdomar lämnar skolan utan  ordentliga kunskaper.  ä Viljan att bistå människor i fattiga länder  och människor på flykt avtar.  ä Tilltron till demokratin som redskap för  förändring sviktar.  Det är omänskligt att mer än en halv miljon  svenskar är arbetslösa. Det är omänskligt att våra  äldsta inte får en värdig vård. Det är omänskligt  att många barn och ungdomar tillåts lämna  skolan utan tillräckliga kunskaper.  Trots ljuspunkter som EU-medlemskapet och  budgetsaneringen, som den borgerliga regeringen  inledde, har den gångna mandatperioden  inneburit att Sverige fortsatt att halka efter  ekonomiskt. Eftersom stagnationen inte brutits  under åren av god konjunktur kan nästa svacka  i ekonomin slå hårt, inte minst mot jobben.  Sverige har fortfarande världens högsta skatter,  men inte världens bästa vård och skola. I vården  har stordrift i monopolform ofta fått ersätta  närhet och mångfald. I skolan har flummigt  politiserande tillåtits skymma huvuduppgiften:  att ge våra barn en god grund av kunskaper att  bygga på.  Självklara etiska grundvärden har lösts upp.  Girigheten har brett ut sig, märkligt nog mest  bland människor som redan har det bäst.  Ett resultat är ekonomisk stagnation. Under  detta kvartssekel har vår nation fallit från välståndsligans  topp till dess artonde plats. Nu är  hela övriga Norden, norrmän, danskar, finländarna  och islänningar, rikare än vi. Inom EU är  bara portugiser, greker och spanjorer fattigare  än vi. Den svenska sysselsättningen föll 1997  till den lägsta nivån på tjugotre år.  Ett annat resultat är att individen fått allt  mindre utrymme. Den som vill bryta nya vägar,  arbeta hårt, utbilda sig eller starta företag  bemöts ofta med skepsis eller avundsjuka.  I krisens spår ha Sverige blivit hårdare.  Fler slås ut. Klyftorna växer. Drogmissbruk  bland unga ökar. Brottslighet skapar allt större  otrygghet.  Liberaler sätter människan främst. Att hävda  människovärdet i en tid av hårdnande motsättningar  och ökande materialism är liberalismens  och frisinnets främsta uppgift i vår tid. Det är  inte svårt att hitta exempel på omänskliga inslag  i samhällsutvecklingen.  Att ändra Sveriges kurs är inte lätt. Starka  motkrafter kan mobiliseras mot nödvändiga  förändringar. Men folkpartiets signum i svensk  politik är att se till helheten. Om alla förändringar  stoppas blir vi till sist alla förlorare.  Folkpartiet söker i valet mandat för att mobilisera  Sverige för den förnyelse som förestår.  * Sveriges ekonomi måste stärkas genom att  de välståndsbildande krafterna – som arbete,  sparande, studier och företagande – uppmuntras.  Beslutet att inte delta i EMU från start ställer  extra stora krav på att de svenska statsfinanserna  är i gott skick. Inflationen måste hållas i schack.  Statsskulden måste minska för att göra Sverige  mindre sårbart vid framtida kriser.  Företagsklimatet ska förbättras. Lägre arbetsgivaravgift.  Mindre krångel. Modernare arbetsrätt.  Slopad dubbelskatt på riskkapital, t ex fondsparande.  Ingen snabbstängning av Barsebäck.  Avveckling av regleringar, subventioner samt statliga  och kommunala bolag. EMU-medlemskap.  Skatterna ska sänkas – i första hand de skatter  som hindrar nya jobb. Så snart utrymme skapats  bör också inkomstskatterna sänkas. Många  människor har fastnat i en fälla av höga skatter  och bidragsberoende. Inte minst många barn-familjer  med pressad hushållsekonomi skulle  behöva sänkta marginaleffekter.  Värdigare vård. Nej till ytterligare nedskärningar  av vårdpersonal. Extra resurser, bl a genom  att sjukkassepengar används till att korta vårdköer.  Rätt till eget rum på vårdhem. Vårdgaranti  – rätt till behandling inom tre månader. Ja till  husläkare och enskilda sjukhem.  Bättre skola. Satsning på lärarna, bl a genom  högre lön och ett system med lärarlegitimation.  Tydliga mål. Nationella prov och betyg.  Ordning och reda – ingen kan lära sig något om  det råder kaos i klassrummet.  Trygghet på gator och torg. En svensk ”New  York-modell” är en extrasatsning på närpolisen  med nolltolerans mot knarklangare på skolgårdar,  bilstölder, klotter och annan skadegörelse.  Hela Sverige ska leva. Landsbygdens resurser  mobiliseras genom goda möjligheter till  småföretagande och miljövänligt jordbruk.  Men även storstädernas betongförorter behöver  vitaliseras. De nya svenskarna måste få chansen –  idag får de sällan det. Skolorna i de mest utsatta  områdena ska vara de bästa skolorna – de kan  bli spjutspetsarna mot framtiden.  Vår natur är fantastisk. Den är nationell tillgång  som vi svenskar sätter oerhört värde på.  Ambitionerna i miljöpolitiken måste höjas.  Koldioxidutsläppen måste minska. Hotade naturvärden,  t ex urskogar och de outbyggda norrlandsälvarna,  måste skyddas effektivare.  Internationell samverkan innebär mycket  större möjligheter än hot. Europeiska Unionens  utvidgning mot öster är ett viktigt steg. U-landsbistånd  är en samvetsfråga i en värld där många  fortfarande saknar livets nödtorft. Människor som  tvingas fly måste få hjälp – Sverige kan bli en  tillflykt för några av dem.  Demokratier för inte krig med varandra. I takt  med att Europas demokratisering fortgår bör  Sverige delta i ett allt djupare säkerhetspolitiskt  samarbete med andra länder i Europa och med  USA. Vår solidaritet med andra demokratier  och med demokratikämpar i diktaturerna ska  vara ett grundelement i svensk utrikespolitik.  * Sverige behöver en ny kurs och en ny regering.  Sverige mår bäst av att socialdemokraterna får  förnyas under en tid i opposition. Folkpartiet  arbetar för en icke-socialistisk tillväxtregering  med stort liberalt inflytande.  Så börjar vi bygga ett mänskligare Sverige.  Så börjar vi återupprätta den svenska framtidstron.  Vänliga hälsningar  Lars Leijonborg  Dick Nilson Produktion Folkpartiet  Box 6508, 113 83 Stockholm, 020- 97 97 11, e-post: info@liberal.se, www.folkpartiet.se
