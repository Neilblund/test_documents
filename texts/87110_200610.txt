Zaļo un Zemnieku savienība
priekšvēlēšanu programma
Latvijas Zaļā partija un Centriskā partija Latvijas Zemnieku savienība turpinās strādāt kopā Zaļo un Zemnieku savienībā (ZZS), sadarbojoties ar reģionālajām partijām.
Mūsu mērķis ir panākt, lai zaļa, stipra un plaukstoša Latvija ar attīstītu tautsaimniecību kļūtu par pamatu visas sabiedrības labklājībai.
Par galvenajām prioritātēm uzskatām stiprināt nacionālo kontroli pār dabas resursiem,
izmantot atjaunojamos energoresursus,
veicināt reģionālo attīstību
un saglabāt vides un nacionālo identitāti,
kā arī rūpēties par trīs galvenajām pamatvērtībām - izglītību,
veselību
un sociālo aizsardzību.
Lai sasniegtu augstāku dzīves līmeni, īpaša uzmanība tiks pievērsta izglītībai.
Atbalstīsim finansējuma pieaugumu skolām, lai veidotos moderna materiāli tehniskā bāze, kas nodrošina Latvijas patriotu izaugsmi,
kvalitatīvu izglītību,
tautsaimniecībai vajadzīgu speciālistu sagatavošanu.
Būtiski palielināsim budžeta apmaksāto vietu skaitu augstskolās atbilstoši darba tirgus pieprasījumam.
ZZS atbalsta mūžizglītību kā darbaspēka resursu nodrošinājumu.
Mēs strādāsim tā, lai pirmskolas izglītības iestādēs un skolās uzlabotos latviešu valodas un svešvalodu mācīšanās kvalitāte.
Nodrošināsim racionālu un efektīvu veselības aprūpi iedzīvotājiem, uzlabojot neatliekamās palīdzības infrastruktūru, ģimenes ārstu, speciālistu un stacionāru pieejamību.
Pilnveidosim valsts programmu finansēšanu veselības aizsardzības un profilakses pasākumiem.
Īpašu vērību pievērsīsim alkoholisma, narkomānijas un smēķēšanas ierobežošanai.
Palielināsim pensijas, īstenojot inflāciju apsteidzošu indeksāciju
un atbalstīsim pensiju neaplikšanu ar ienākuma nodokli.
Sniegsim atbalstu ģimenēm.
Lai nodrošinātu bērnu pilnvērtīgu attīstību, stiprināsim viņu likumīgās tiesības.
Veidosim stabilu, uzņēmējiem pievilcīgu ekonomisko vidi visos valsts novados.
Nodrošināsim ES finansējuma efektīvu izmantošanu,
stiprināsim valsts finanšu infrastruktūru, radot bāzi valsts ekonomikas ilgspējīgai attīstībai,
autoceļu un dzelzceļu tīklam,
ūdens un atkritumu saimniecībai,
piesārņoto teritoriju attīrīšanai.
Sekmēsim produkcijas ar lielāku konkurētspēju un pievienoto vērtību ražošanu,
veicinot jaunu darba vietu veidošanos.
Īstenosim prognozējamu nodokļu politiku
un mazāku nodokļu slogu, ievērojot maksātspējas principu.
Aktīvāk darbosimies, lai izskaustu aplokšņu algas,
nodokļu nemaksāšanu
un nelegālās naudas apriti valstī.
Stimulēsim videi draudzīgu zemkopību un lauksaimniecisko ražošanu,
sniegsim valsts finansiālu atbalstu visiem zemniekiem, neatkarīgi no saimniecības lieluma.
Veicināsim bioloģiskās lauksaimniecības attīstību
un uzņēmējdarbības veidu dažādošanu laukos.
Latvijas vide - lauksaimniecības zemes, meži, ūdeņi - spēj dot ievērojami vairāk energoresursu, tāpēc atbalstīsim zinātnieku un uzņēmēju ierosmi tautsaimniecībā izmantot atjaunojamos resursus - biodegvielu, biogāzi, koksni.
Sekmēsim valsts enerģētisko drošību, palielinot energoneatkarību un ekonomējot energoresursus.
Lielāku nozīmi lēmumu pieņemšanā piešķirsim pašvaldībām,
veicināsim pašvaldību un valsts iestāžu sadarbību.
Atbalstīsim demokrātiskā ceļā veiktu pašvaldību reformu
un gādāsim par to, lai ievērotu iedzīvotāju intereses un nepasliktinātos viņu dzīves apstākļi.
Pilnveidojot nodokļu politiku, rūpēsimies, lai paplašinātos pašvaldību pilnvaras
un palielinātos to budžeti.
Samazināsim birokrātiju valsts un pašvaldību iestāžu darbā.
Nepieļausim, ka valsts iestādes izvirza pārspīlētas un diskriminējošas prasības ES direktīvu ieviešanā.
Atbalstīsim Latvijas iedzīvotāju interešu grupu izveidotās nevalstiskās organizācijas,
tādējādi stiprinot nacionālo pašapziņu,
demokrātiskās izaugsmes stabilitāti
un sabiedrības līdzdalību valsts pārvaldē.
Cīnīsimies pret valsts iestāžu politizāciju un to resursu izmantošanu partiju politisko mērķu sasniegšanai un konkurences mazināšanai.
Tas īpaši nav pieļaujams tādu tiesībsargājošo iestāžu darbā kā prokuratūra, KNAB, SAB, policija un tiesas.
Latvijas ārpolitikas galvenais mērķis ir stiprināt valsts neatkarību un drošību.
Jautājumi, kas saistīti ar nacionālo identitāti un imigrāciju Latvijā tiks saglabāti valsts kontrolē.
Atbalstīsim integrāciju ES un NATO struktūrās, kā arī ES veidošanos par integrētu saimniecisku, monetāru un kopējās drošības sistēmas valstu savienību.
Esam par to, lai drošības nostiprināšanas nolūkā Latvija veicinātu Baltijas un Ziemeļvalstu politisko un ekonomisko integrāciju un uzlabotu attiecības ar kaimiņvalstīm.
