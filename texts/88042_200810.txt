Bendra situacija šalyje
Jau penkti metai esame pilnateise Europos Sąjungos (ES) narė,
Lietuvos saugumą siejame su naryste NATO aljanse,
sėkmingai įsiliejome į Šengeno erdvę.
Tačiau suteiktomis galimybėmis naudojamės nepakankamai.
Nuolat brangstant energetiniams resursams kyla maisto produktų, komunalinių paslaugų kainos.
Darbo užmokesčio augimas atsilieka nuo kainų ir infliacijos augimo.
Skirtumas tarp pasiturinčiai ir skurdžiai gyvenančiųjų ne tik nemažėja, bet ir didėja.
Nepakankamai vykdoma regionų socialinių ir ekonominių skirtumų mažinimo programa.
Investicijos ir ES lėšos įsisavinamos ne visada efektyviai,
neužtikrintas jų panaudojimo skaidrumas.
Metinė infliacija (2008 m. birželio mėn.) viršija 12 proc.
Monopolijos ir stambusis kapitalas iškreipia rinkos konkurenciją,
trukdo mažo ir vidutinio verslo plėtrai.
Šalyje nesudaromos palankios sąlygos viduriniojo visuomenės sluoksnio formavimuisi.
Vykdoma valstybės politika švietimo ir mokslo srityje tik gilino susikaupusias problemas dėl mokytojų atlyginimų, mokyklų tinklo pertvarkos, mokymo ugdymo kokybės.
Taip ir nesulaukėme ryžtingų sprendimų dėl aukštojo mokslo pertvarkymo.
Ypatingo dėmesio reikalauja sveikatos apsaugos sritis.
Nesugebėta sukurti tokios sveikatos ugdymo sistemos, kuri būtų prieinama kiekvienam gyventojui.
Prastėja vaikų sveikata.
Sportas dar vis nepripažįstamas esminiu valstybės prioritetu sveikai gyvensenai ugdyti ir visuomenės sanglaudai stiprinti.
Lietuvoje pusė gyventojų nesportuoja,
o vaikų ir jaunimo fizinis aktyvumas taip pat labai mažas.
Trūksta šiuolaikiškų sporto bazių,
o veikiančios sporto bazės - pasenusios ir apleistos.
Šalyje nesprendžiamos jauno žmogaus socialinės raidos problemos.
Nemažėja emigracija.
Per lėtai gerėja kaimo žmonių gyvenimo kokybė.
Nors gyvename demokratinėje valstybėje, tačiau žmogaus teisės ir laisvės prastai ginamos, nevykdomi priimti įstatymai.
Teismai, vieninteliai vykdantys teisingumą, vis dar negali jo užtikrinti.
Valstybėje nėra realios savivaldos,
apskričių administracijos nepagerino administracinio valdymo, o tik sudarė papildomas problemas Lietuvos gyventojams.
Galiojanti rinkimų sistema neužtikrina, kad į Seimą, savivaldybių tarybas būtų išrinkti kompetentingi, dori, gebantys spręsti valstybės, vietos bendruomenių reikalus, asmenys.
Darbo partija sieks sukurti savarankiškos, ekonomiškai stiprios valstybės ir sveikos, socialiai aprūpintos, politiškai saugios, išsilavinusios, kultūringos bei šiuolaikiškos visuomenės viziją ir ją įgyvendinti.
EKONOMIKA
Didėjant infliacijai lėtėja ekonomikos augimo tempai,
todėl būtina skatinti investicijas į gamybą,
ypač šalies probleminiuose regionuose.
Stabiliam ekonomikos augimui yra svarbu užtikrinti energetinį saugumą,
monopolijų pažabojimą
ir viduriniosios klasės susiformavimą.
Todėl siekiant žmonių gerovės Darbo partija numato: Suformuoti aiškiai apibrėžtus investicinius prioritetus, nukreiptus į šalies ūkį
Parengti investicijų skatinimo bei efektyvaus panaudojimo sistemą.
Įteisinti savivaldybių galimybes skatinti verslo plėtrą, formuojant palankią verslui aplinką,
skatinti gyventojų verslumą, tam panaudojant ir ES finansinę paramą.
Skatinti mokestinėmis ir kitomis priemonėmis mažojo ir vidutinio verslo įmonių kūrimąsi,
ypač probleminiuose regionuose.
Nustatyti, kad visos įmonės, kurios užima daugiau kaip 25 proc. šalies arba jos regiono rinkos yra dominuojančios, monopolinės.
Įstatymiškai sureguliuoti gamintojų, perdirbėjų ir prekybininkų ekonominius santykius.
Steigti teritorines verslo paslaugų valstybines įstaigas, kurios nemokamai konsultuotų ir gintų mažojo verslo įmones.
Didinti valstybinių garantijų limitus paskoloms, išduodamoms mažajam ir vidutiniam verslui.
Sukurti aiškią paramos sistemą įmonėms, kuriančioms naujus produktus (inovacijas), efektyviau panaudojant ES struktūrinių fondų finansinės paramos lėšas.
Reformuoti ir žymiai sumažinti verslą kontroliuojančių valstybės institucijų skaičių.
Skatinti darnią regioninę turizmo paslaugų ir infrastruktūros plėtrą.
Plėtoti socialinį turizmą,
užtikrinant atostogas socialiai remtiniems visuomenės sluoksniams.
Remti priemones, mažinančias sezoniškumo įtaką Lietuvos kurortuose.
Skatinti atsakingą keliavimą.
Suformuoti solidarią energetikos politiką, įvertinant bendros ES politikos nuostatas.
Sudaryti galimybę patekti mažesnėms bendrovėms į energijos tiekimo rinką.
Tobulinti valstybinį kainų reguliavimą energetikos sektoriuje.
Teisės aktais reglamentuoti energijos iš atsinaujinančių šaltinių gamybą
ir skatinti jos plėtrą.
Tobulinti dabartinę energetikos koncepciją,
siekti, kad visi šalies energetiniai objektai būtų įtraukti į derybų paketą su kaimyninėmis šalimis ir ES.
Siekti Ignalinos atominės elektrinės darbo pratęsimo iki techniškai saugių terminų.
Skatinti inovacijų ir aukšto lygio technologijų diegimą, efektyviau panaudojant eksperimentinės gamybos bazes mokslo idėjų įgyvendinimui.
Naudoti klasterių veiklos skatinimo modelį, orientuotą į baigtinį produktą.
Įteisinti glaudų ir visapusišką pramonės, mokslo institucijų ir mokslinio tyrimo įstaigų bendradarbiavimą.
Skatinti eksportą,
plėtoti tarptautinį ekonominį bendradarbiavimą.
FINANSAI IR MOKESČIAI
Finansų politika, tai valstybės ekonomikos stabilizavimo ir žmonių gyvenimo lygio augimo pagrindas.
Finansų politikos siekiai: teisingas ir tolygus biudžeto pajamų paskirstymas,
racionalus mokesčių naštos paskirstymas
ir teisingas mokesčių administravimas,
sukurtos palankios sąlygos verslui ir investicijoms,
racionalus valstybės ir ES lėšų panaudojimas.
Darbo partija realiai vertina Lietuvoje susiklosčiusią padėtį ir numato: Valstybės biudžetą formuoti programiniu principu ir vadovaujantis strateginiais valstybės tikslais.
Siekti, kad valstybės biudžeto lėšomis būtų finansuojamos priemonės, kurios valstybei ir jos žmonėms duotų didžiausią ekonominę ar socialinę naudą.
Siekti subalansuoti šalies biudžetą
ir mažinti valstybės valdymo išlaidas.
Tobulinti savivaldybių biudžetų formavimo metodiką ir lėšų panaudojimo principus.
Siekti, kad ES lėšos būtų paskirstytos tarp sričių, kurios galėtų sukurti didžiausią pridėtinę vertę,
daugiau lėšų skirti mažajam ir vidutiniam verslui.
Suformuoti subalansuotą mokesčių politiką, kad verslas būtų konkurencingas ES rinkoje.
Taikyti mokesčių lengvatas ir valstybės paramą pradedantiesiems verslininkams.
Mažinti nekilnojamojo turto mokestį įmonėms, kurios užsiima gamyba, kūryba bei diegia inovacijas.
Skatinant investicijas į probleminius regionus diferencijuoti mokesčių naštą (lyginant su didmiesčiais).
Didinant minimalią mėnesinę algą atitinkamai didinti ir neapmokestinamų pajamų dydį, nedidinant mokestinės naštos verslui.
Sumažinti pridėtinės vertės mokesčio (PVM) tarifą šildymui ir dujoms.
Siekti sumažinti gyventojų pajamų mokesčio tarifą nuo 24 iki 20 procentų.
Užtikrinti likusio valstybės turto efektyvų panaudojimą,
o jį privatizuojant – visiems investuotojams garantuoti vienodas sąlygas.
Pastoviai vykdyti viešojo sektoriaus veiklos priežiūrą ir auditą.
Pagrindinį dėmesį skirti racionaliam lėšų naudojimui, atsisakant dubliuojančias funkcijas vykdančių institucijų ir padalinių.
Įvesti visuotinį gyventojų pajamų ir turto deklaravimą.
ŠVIETIMAS IR MOKSLAS
Švietimas ir mokslas yra prioritetinė sritis, be kurios visuomenėje neįmanoma jokia pažanga.
Darbo partija, siekdama modernizuoti švietimo ir mokslo sistemą, derins ją prie kintančių visuomenės poreikių,
užtikrins švietimo ir mokslo prieinamumą visiems visuomenės sluoksniams,
skatins mokymąsi visą gyvenimą:
Atnaujinti Valstybės švietimo strategijos nuostatas.
Sukurti ikimokyklinio, priešmokyklinio ir pradinio ugdymo įstaigų tinklą, kuris atitiktų efektyvumo, prieinamumo ir kokybės reikalavimus.
Didinti valstybės ir savivaldybių investicijas, užtikrinant visų bendrojo lavinimo, profesinių, aukštųjų mokyklų renovavimą bei aprūpinimą šiuolaikiškomis mokymo priemonėmis.
Tobulinti bendrojo lavinimo mokyklų mokymo programų turinį, didesnį dėmesį skiriant savarankiškumo, kūrybiškumo, patriotizmo ugdymui.
Mažinti mokinių mokymosi krūvį,
ypatingą dėmesį skirti vaikų neformaliam ugdymui.
Pertvarkyti egzaminų sistemą bendrojo lavinimo mokyklose,
sutrumpinti mokslo metų trukmę.
Mažinti mokytojų darbo krūvius.
Didinti pedagogų ir kitų švietimo darbuotojų atlyginimus.
Pedagogams, turintiems 30 metų pedagoginio darbo stažą, paankstinti senatvės pensijos amžių nuo 55 metų suteikiant galimybę pageidaujantiems dirbti toliau.
Sudaryti patrauklias darbo, buities ir kitas sąlygas mokytojams, dirbantiems kaime.
Iš esmės pertvarkyti pedagogų rengimo ir kvalifikacijos tobulinimo sistemą siekiant aukštos pedagogo kompetencijos.
Plėtoti modernią profesinio mokymo sistemą, atitinkančią asmens, visuomenės ir ūkio poreikius bei užtikrinančią jos konkurencingumą.
Optimizuoti universitetinių, neuniversitetinių (kolegijų) bei profesinių mokyklų santykį.
Parengti ilgalaikę mokslo ir studijų strategiją ir jos įgyvendinimo programą.
Pertvarkyti mokslo ir studijų sistemą, užtikrinančią konstitucines šalies gyventojų teises į aukštąjį išsilavinimą bei garantuojančią aukštojo mokslo ir studijų kokybę.
Sudaryti sąlygas nemokamai studijuoti socialiai remtiniems ir gabiems studentams.
Išplėsti nepriklausomų institucijų, kontroliuojančių aukštojo mokslo kokybę, funkcijas, didinant jų atsakomybę.
Efektyvinti mokslo sistemą skatinant mokslo ir verslo vienovę.
Vykdyti mokslinius tyrimus, orientuotus į inovacijų kūrimą ir diegimą.
Skatinti mokymąsi visą gyvenimą,
sudaryti sąlygas šviestis ir kelti kvalifikaciją visiems gyventojams, nepriklausomai nuo jų amžiaus, socialinės padėties, gyvenamosios vietos.
Sudaryti galimybes mokytis ir įgyti išsilavinimą užsieniečių ir Lietuvos Respublikos piliečių, atvykusių ar sugrįžusių gyventi į Lietuvą, vaikams.
Naujai susiformavusioms lietuvių išeivijos bendruomenėms padėti steigti kultūros ir švietimo centrus.
JAUNIMO POLITIKA
Naują Lietuvą turi kurti jaunimas.
Todėl Darbo partija, siekdama sudaryti sąlygas jaunimui greičiau integruotis į visuomenę, ugdyti jaunimo pilietiškumą, skatinti jaunimo dalyvavimą valstybės valdyme ir savivaldoje, numato:
Parengti jaunimo materialinės gerovės (gyvenimo starto) programos koncepciją ir jos įgyvendinimo metmenis.
Imtis neatidėliotinų priemonių gerinti jaunimo apsirūpinimo būstu sąlygas.
Remti įmonių ir jaunimo organizacijų partnerystės verslo patirčiai įgyti projektus.
Sukurti teisinę bazę, paremtą materialiniais ir kitais ištekliais, sudarant sąlygas jaunimui dalyvauti viešajame gyvenime priimant jam ir bendruomenei svarbius sprendimus.
Remti jaunimo iškeltas iniciatyvas užimtumo, švietimo ir socialinės integracijos srityse.
Įstatymiškai spręsti jaunimo užimtumo klausimus.
Sumažinant administracinę ir mokestinę naštą sudaryti sąlygas jauniems ir potencialiems verslininkams savarankiškai dirbti ir kurti darbo vietas.
Palengvinti socialinio draudimo naštą įmonėms, įdarbinančioms jaunimą.
Išplėtoti savanorišką jaunimo tarnybą
ir sukurti jaunų savanorių teisinę ir socialinę apsaugą.
Suteikti teisę jaunimui nuo 21 metų kandidatuoti į Seimo narius.
Sustiprinti jaunimo žalingų įpročių ir nusikalstamumo prevenciją.
Remti jaunimo nevyriausybinių organizacijų veiklą.
INFORMACINĖS VISUOMENĖS KŪRIMAS
Šiuolaikinei visuomenei būtina sudaryti sąlygas naudotis informacinių technologijų galimybėmis, kuriant savo ir valstybės gerovę.
Siekiant, kad Lietuva, iš žinias naudojančios visuomenės, taptų žinias kuriančia valstybe, Darbo partija numato:
Sustiprinti informacinės visuomenės plėtros koordinavimą Vyriausybės lygiu.
Sukurti tarpusavyje susijusių valstybės registrų ir informacinių duomenų bazių sistemą, skirtą gyventojų aptarnavimui, teikiant viešąsias paslaugas.
Efektyviau panaudoti ES struktūrinių fondų lėšas investuojant į visą šalį aprėpsiantį ir visiems gyventojų sluoksniams prieinamą spartųjį interneto ryšį.
Paspartinti elektroninio dokumento pasirašymo elektroniniu parašu modelio sukūrimą ir įgyvendinimą.
Finansinėmis priemonėms paremti Lietuvos Respublikos piliečius, įsigyjant saugaus elektroninio parašo priemones.
SOCIALINĖ APSAUGA
Kiekvieną žmogų, sveiką ar pasiligojusį, jauną ar pagyvenusį valstybė turi matyti ir spręsti jo problemas bei skatinti savarankišką iniciatyvą.
Darbo partija realiai vertina Lietuvoje susiklosčiusią socialinę padėtį ir numato: Vidutinę pensiją padidinti nuo 830 iki 1500 litų per mėnesį.
Sparčiau didinti minimalią mėnesinę algą.
Pasiekti, kad minimali mėnesinė alga sudarytų 1800-2000 litų.
Padidinti jau pirmame etape pagrindinį neapmokestinamųjų pajamų dydį nuo 320 iki 800 litų per mėnesį.
Vykdyti šeimą palaikančią politiką,
formuoti teigiamą visuomenės požiūrį į šeimą.
Tuo tikslu: – didinti pašalpas šeimoms už kiekvieną auginamą vaiką;
– padidinti 40 proc. išmoką gimus vaikui;
– trumpinti nuo 60 iki 58 metų amžių bei būtinąjį darbo stažą nuo 30 iki 27 metų, skiriant senatvės pensiją motinoms, išauginusioms 3 ir daugiau vaikų;
– moterims, 6-7 mėnesio nėštumo laikotarpiu, sutrumpinti 2-3 valandomis darbo dieną;
– motinai (tėvui, jei vienas augina vaikus) auginančiai 1-2 vaikus, suteikti ne mažiau kaip 3 darbo dienas papildomų kasmetinių apmokamų atostogų;
– tėvui ir motinai, auginantiems 3 ir daugiau vaikų, suteikti ne mažiau kaip 5 darbo dienas papildomų kasmetinių apmokamų atostogų.
Vaikams, sukakus 18 metų, skirti iki vidutinio mėnesinio šalies atlyginimo dydžio vienkartinę finansinę paramą.
Padidinti valstybės tarnautojų atlyginimus, didinant žemiausių pareiginių algų koeficientus.
Pensinio amžiaus vienišiems asmenims, nedirbantiems ir gaunantiems vieną pensiją, mokėti iki 12 proc. vidutinės pensijos dydžio priemoką.
Išmokėti 60 proc. vidutinės pensijos dydžio Kalėdines pašalpas, nedirbantiems ir gaunantiems po vieną pensiją asmenims, panaudojant dalį valstybės biudžeto viršplaninių pajamų.
Padidinti valstybės remiamas pajamas nuo 350 litų iki 550 litų.
Teikti transporto bilietų lengvatas vyresniems pensinio amžiaus žmonėms.
SVEIKATOS APSAUGA
Darbo partija pasisako už sveikatos išsaugojimą, ligų profilaktiką, kokybišką bei prieinamą sveikatos priežiūrą visiems Lietuvos gyventojams ir numato:
Didinti sveikatos priežiūros finansavimą ne mažiau kaip 20 proc.
Ypatingą dėmesį skirti vaikų sveikatai bei kovai su žalingais įpročiais - narkomanija, alkoholizmu, rūkymu.
Sukurti nacionalinės sveikatos ugdymo sistemą, prieinamą kiekvienam gyventojui.
Priartinti medicinos pagalbos teikimą prie paciento stiprinant šeimos gydytojo instituciją, ypač kaimo vietovėse.
Atkurti kaimo felčerinius – akušerinius punktus seniūnijose.
Tobulinti asmens sveikatos priežiūros įstaigų veiklą
bei užtikrinti aukštos kvalifikacijos specialistų skaičių.
Siekti, kad gydytojo minimalus atlyginimas būtu ne mažiau kaip du kartus didesnis, negu vidutinis šalies darbo užmokestis.
Viduriniojo personalo – ne mažesnis už vidutinį šalies darbo užmokestį.
Plėsti bendruomenės slaugą.
Skatinti bendruomenių slaugos namų kūrimą.
Skatinti pradėtas profilaktines gimdos kaklelio, krūties, prostatos vėžio, antenatalinės diagnostikos bei širdies ir kraujagyslių didelės rizikos profilaktines programas ir pasiekti numatytas tikrinimų apimtis.
Tobulinti vaistų didmeninės kainodaros sistemą,
sudaryti palankesnes sąlygas pigesniems vaistams patekti į rinką.
Siekti, kad gydytojas galėtų skirti efektyvius vaistus pagal valstybės išgales ir pacientų mokumą.
Užtikrinti sanatorinio ir sveikatos grąžinamojo gydymo paslaugų prieinamumą gyventojams.
Sudaryti vienodas sąlygas privačios ir valstybinės sveikatos priežiūros įstaigų veiklai.
Plėtoti įvairias sveikatos draudimo formas,
skatinti savanoriškąjį sveikatos draudimą.
SPORTAS
Darbo partija sieks, kad valstybė sudarytų gyventojams palankias teisines, socialines bei ekonomines sąlygas sportuoti,
įvairiomis fizinės veiklos formomis stiprinti sveikatą,
ypač skatinti vaikų ir jaunimo fizinį ugdymą.
Gabiems sportui vaikams, jaunuoliams sudaryti tinkamas sąlygas tobulėti, siekti sporto aukštumų.
Siekti, kad bendrojo lavinimo mokykla taptų idealiausia vieta skatinant mokinių fizinę veiklą.
Didinti privalomųjų kūno kultūros (fizinio ugdymo) pamokų skaičių per savaitę.
Siekti, kad jaunesniojo mokyklinio amžiaus mokiniams būtų sudarytos sąlygos judėti, sportuoti kasdien.
Imtis priemonių kūno kultūros pamokos prestižui didinti.
Sportą, visas fizinės veiklos formas plačiau panaudoti užkertant kelią vaikų, paauglių nusikalstamumui, narkotikų vartojimui, rūkymui.
Renovuoti, modernizuoti esamas, statyti naujas bendrojo lavinimo mokyklų, profesinių, aukštųjų mokyklų sporto sales ir aikštynus.
Plėsti ikimokyklinių ugdymo įstaigų fizinio ugdymo ir sveikatos stiprinimo patalpų skaičių,
įrengti aikšteles,
modernizuoti esamas.
Užtikrinti tolygų sporto bazių pasiskirstymą visuose šalies regionuose.
Visapusiškai išnaudoti ir pritaikyti šalies gamtinę aplinką, rekreacines bazes,
kuo didesnį dėmesį skirti sporto infrastruktūros sukūrimui gyvenamojoje aplinkoje.
Siekti, kad valstybė finansinėmis ir ekonominėmis priemonėmis remtų gyventojų sportavimą.
Kompensuoti gyventojams, sportuojantiems sporto klubuose, dalį patirtų išlaidų.
Įgyvendinant sporto tęstinumo principą sudaryti palankias sąlygas talentingiems sportui asmenims nepertraukiamai užsiimti sportine veikla.
Šalyje kurti vientisą sportininkų rengimo sistemą.
Siekti, kad savivaldybių sporto centrai (mokyklos) būtų prieinami miestelių, kaimo mokiniams.
Pertvarkyti, modernizuoti sporto specialistų rengimo ir kvalifikacijos tobulinimo sistemą.
Įkurti Lietuvos Respublikos Seimui atskaitingą Nacionalinę sporto tarybą.
Parengti ir pradėti įgyvendinti 2008-2020 metų valstybinę sporto strategiją.
NARKOMANIJOS PREVENCIJA IR NARKOTIKŲ KONTROLĖ
Narkotikai kelia rimtą grėsmę visuomenės saugumui bei sveikatai.
Kova su narkomanija ir kitomis priklausomybėmis nėra tik sveikatos priežiūros sektoriaus problema, ji svarbi ir kitiems viešosios politikos sektoriams – verslui, baudžiamajam teisingumui, švietimui, finansams, darbui, savivaldybėms, socialinei apsaugai ir kt.
Todėl Darbo partija numato: Parengti kovos su narkomanija priemonių ir veiksmų planą, nustatant aiškius tikslus ir uždavinius.
Sutelkti nevyriausybinių organizacijų, bendruomenių ir švietimo įstaigų dalyvavimą narkomanijos prevencijos bei užkardymo veikloje, kuri turi būti aprūpinama, skatinama ir remiama iš valstybės biudžeto.
Sukurti narkomanijos prevencijos informacinę sistemą, padedančią specialistams efektyviai dirbti su mokiniais, studentais, tėvais, pedagogais, bendruomenėmis.
Sistemiškai vykdyti masinės informacijos kampanijas, gilinančias piliečių, ypač tėvų, informuotumą ir supratimą apie narkomaniją.
Steigti regionuose psichosocialinės reabilitacijos centrus vaikams, priklausomiems nuo psichoaktyvių medžiagų.
Sukurti vieningą duomenų bazę apie asmenis, priklausomus nuo psichoaktyvių medžiagų, kuri užtikrintų efektyvią valstybės institucijų veiklą padedant priklausomybe sergantiesiems socialiai reabilituotis ir integruotis į visuomenę.
Efektyvinti legalių narkotinių ir psichotropinių medžiagų prekursorių (kai cheminės medžiagos naudojamos kvaišalų gamybai) kontrolę.
Steigti naujus ir stiprinti veikiančius šalyje specializuotus narkotikų kontrolės policijos padalinius.
Sustiprinti policijos, prokuratūros, muitinės ir teisminį bendradarbiavimą šioje srityje.
KULTŪRA
Kultūra yra daugialypių procesų visuma, sąlygojanti visuomenės esmingąjį žmoniškumą, jos narių pilietiškumą, kūrybiškumą, dvasingumą, darbingumą, kas sudaro pagrindus kurti visuomenės gerovę.
Darbo partija numato: Sukurti Lietuvos Respublikos nacionalinės kultūros raidos strategiją,
Lietuvos Respublikos kultūros pagrindų įstatymą,
Ilgalaikę valstybinę kultūros programą.
Sudaryti sąlygas švietimo ir aukštojo mokslo humanizavimui kultūros pagrindu,
informacinės pilietinės visuomenės kūrimui,
nacionalinės bei etninės krašto kultūros ugdymui,
dvasinių, moralinių, dorovinių vertybių ir nuostatų skiepijimui.
Parengti kultūros finansavimo poreikių ir kriterijų nustatymo metodiką.
Didinti valstybės biudžeto skiriamas lėšas kultūrai ir kultūros darbuotojų (kūrybinių darbuotojų, bibliotekininkų, muziejininkų, ir kt.) darbo užmokesčiui.
Sudaryti administracines, finansines, teisines sąlygas regionų kultūros paslaugų gerinimui,
kultūros, turizmo, švietimo, verslo ryšių sanglaudai,
kultūros paveldo pritaikymui turizmui bei verslo reikmėms.
Puoselėti bei saugoti materialųjį ir nematerialųjį kultūros paveldą (lietuvių kalbą, tradicijas, apeigas, papročius, muzikinį folklorą, tautodailę, amatininkystę, tautinių bendrijų kultūrą ) ir kt.
Kurti ir pristatyti ES bei pasauliui Lietuvos pozityvų įvaizdį per kultūrą,
skatinti tarptautinius kultūrinius mainus,
kultūrinį turizmą.
ŽEMĖS ŪKIS
Kaimas yra tautos tradicijų ir dvasinės stiprybės pagrindas.
Žemės ūkio gamyba neturi užgožti žmogaus.
Atlyginimas žemdirbiams už darbą turi būti teisingas ir pagrįstas realiomis sąnaudomis.
Todėl Darbo partija numato: Formuoti naują požiūrį į kaimą, skiriant dėmesį jame gyvenančiam žmogui.
Iki 2010 m. užbaigti nuosavybės teisių į žemę ir miškus atkūrimą.
Remti kaimo bendruomenių, kaip svarbios savivaldos formos, kūrimąsi ir plėtrą.
Panaudojant ES paramą ir biudžeto lėšas, remti mažojo ir vidutinio verslo įmonių kūrimąsi kaime,
tradicinės ir netradicinės žemdirbystės ir alternatyvių verslų plėtrą.
Sudaryti kuo palankiausias sąlygas kurtis kaimo vietovėse jaunimui,
remti jo pastangas imtis savarankiško žemės ūkio arba kitų alternatyvių verslų.
Teikti valstybės paramą konkurencingų ir perspektyvių ūkių kūrimuisi.
Spręsti jūrinės ir vidaus vandenų žuvininkystės problemas.
Atnaujinti laivyną,
kelti žvejo profesijos prestižą.
Populiarinti žuvininkystės produktus,
efektyviau panaudoti šprotus ir strimėles maisto gamyboje.
Skatinti aplinkos apsaugą,
ekologinę, biologinę įvairovę ir kraštovaizdį puoselėjantį ūkininkavimą.
Parengti aktyvaus eksporto rėmimo programą, skatinančią žemės ūkio produktų gamintojų ir perdirbėjų proveržį į ES ir kitų valstybių rinkas.
Diegti kaime naujas informacines technologijas,
mokyti žmones gyventi ir dirbti rinkos ekonomikos sąlygomis.
Racionaliai formuoti švietimo, medicinos, kultūros įstaigų ir kitokių paslaugų tinklą kaime.
Sudaryti palankias ekonomines ir buitines sąlygas kaimo mokytojams, gydytojams, kultūros darbuotojams.
Normalizuoti žemės ūkio produkcijos gamintojų, perdirbėjų ir prekybininkų ekonominius santykius, užkertant kelią galimybėms piktnaudžiauti kieno nors monopoline padėtimi.
Sukurti darnią žemės ūkio subjektų, perdirbimo įmonių, kaimo verslininkų kreditavimo, garantijų ir valstybės paramos sistemą.
Miškų ūkio politikos srityje Darbo partija numato: Pasiekti, kad būtų vykdoma tausojanti miškininkystės politika.
Parengti miškų išdėstymo žemėtvarkos schemas, siekiant nustatyti perspektyvines žemės ūkio teritorijų panaudojimo kryptis ir prioritetus,
skatinti apželdinimą mišku tų teritorijų, kuriose miškų ūkis yra efektyviausias žemės naudojimo būdas.
Išlaikyti ir plėsti valstybinius miškus, kaip šalies gyventojų ekologinių, socialinių ir ekonominių interesų apsaugos garantą.
Valstybės valdymAS, regioninė politikA ir savivalda
Darbo partija sieks įgyvendinti LR Konstitucijos nuostatą „valdžios įstaigos tarnauja žmonėms“:
Siekti, kad Seimo nariai būtų renkami tik vienmandatėse apygardose.
Įstatymu įtvirtinti galimybę nevyriausybinėms organizacijoms kelti kandidatus į Seimą ir savivaldybių tarybas.
Tiesiogiai rinkti savivaldybių merus ir seniūnus.
Gerinti vietos bendruomenių gyvenimo kokybę, numatant jų aktyvų dalyvavimą valstybės valdyme.
Savivaldybių seniūnijoms suteikti didesnį ūkinį savarankiškumą.
Panaikinti apskričių viršininko administracijas.
Įtvirtinti tiesioginę galimybę Lietuvos piliečiams ir nevyriausybinėms organizacijoms kreiptis į Konstitucinį Teismą dėl išaiškinimo dėl Lietuvos Respublikos įstatymų ir kitų teisės aktų atitikimo Lietuvos Respublikos Konstitucijai.
Inicijuoti Lietuvos Respublikos Konstitucijos pakeitimus, nustatant, kad 30 000 LR piliečių, turinčių rinkimų teisę, gali teikti Seimui įstatymo projektus, kuriuos Seimas privalo svarstyti,
o referendumas skelbiamas, jeigu to reikalauja ne mažiau kaip 200 000 piliečių, turinčių rinkimų teisę.
Tobulinti valstybės tarnautojų apmokėjimo sistemą,
panaikinti didelius atlyginimų skirtumus.
Valstybės ir savivaldybių institucijose įgyvendinti „vieno langelio“ viešųjų paslaugų teikimo gyventojams principą.
Atlikti valstybės valdymo auditą,
peržiūrėti Vyriausybės įstaigų, ministerijų, įstaigų prie ministerijų funkcijas ir atsisakyti dubliuojančių.
Perduoti savivaldybėms funkcijas, susijusias su savivaldybės gyventojų poreikių tenkinimu žemės ir miškų ūkio, žemėtvarkos, švietimo, socialinės apsaugos, viešosios tvarkos palaikymo, sveikatos priežiūros, kultūros ir kultūros paveldo priežiūros bei kitose srityse.
Įteisinti savivaldybių nuosavybę į nekilnojamąjį turtą ir žemę, į savarankišką žemės reikalų tvarkymą.
Parengti ir įvykdyti regioninės politikos reformą.
TEISĖS IR TEISĖTVARKA
Suprasdama žmogaus teisių ir laisvių apsaugos svarbą, teisinių bei kitų viešojo sektoriaus institucijų vaidmenį šių teisių įgyvendinime, Darbo partija numato:
Žymiai pagerinti gyventojų teisinį švietimą.
Teisės pagrindų dėstymą įtraukti į bendrojo lavinimo mokyklų bei aukštųjų mokyklų programas.
Sukurti efektyvų Lietuvos piliečių pažeistų teisių užsienio valstybėse gynimo šių valstybių teisinėse institucijose mechanizmą.
Sustiprinti prevencines priemones kovai su nusikalstamumu, korupcija ir šešėline ekonomika.
Užtikrinti reikiamą apsaugą nuo represijų ir persekiojimų asmenims, kurie padeda kovoti su korupcija,
taip pat jų asmens konfidencialumą.
Demokratizuojant teisėkūros procesą neleisti atskiroms interesų grupėms piktnaudžiauti padėtimi sudarant sau palankias konkurencijos sąlygas.
Sukurti ūkio subjektų, padariusių korupcinius nusikaltimus ar pažeidusių viešųjų pirkimų taisykles, registrą.
Siekiant reabilituoti įsiskolinusius asmenis nuo neapskaičiuotos ūkinės rizikos patirtos naštos įteisinti fizinio asmens bankroto institutą.
Siekti teismų nešališkumo,
užtikrinti greitą ir efektyvų bylų nagrinėjimą,
asmeninę pareiginę atsakomybę už tyrimo kokybę.
Siekti, kad teisėsaugos institucijos periodiškai skelbtų ataskaitas apie užregistruotus bei išaiškintus nusikaltimus, nusikalstamumo būklę.
Padidinti reikalavimus policijos pareigūnų atrankai, mokymui, jų veiklos kontrolei bei atsakomybei, kartu užtikrinant deramą atlygį, socialinį saugumą bei tinkamas darbo sąlygas.
Kurti bendruomenės policijos modelį socialinės partnerystės pagrindu.
Patvirtinti valstybės tarnautojų etikos kodeksą.
Neriboti notarų ir antstolių skaičiaus,
siekti, kad jų paslaugos būtų savalaikės, kvalifikuotos ir įkainiai atitiktų gyventojų pajamas.
Sukurti ir įdiegti efektyvias teisinių bei kitų viešojo sektoriaus institucijų atskaitomybės formas,
jų veiklos vertinimo metodiką.
Sugriežtinti valstybės pareigūnų ir tarnautojų atsakomybę už neteisingais veiksmais ar sprendimais padarytą žalą valstybei, gyventojams, ūkio subjektams.
APLINKOSAUGA IR STATYBA
Siekiant užtikrinti Lietuvos gyventojams teisę gyventi švarioje, sveikoje aplinkoje Darbo partija siekia:
Patobulinti daugiabučių namų administravimą reglamentuojančius teisės aktus, kad būtų apgintos daugiabučiuose gyvenančiųjų teisės.
Sukurti daugiabučių namų priežiūros ir modernizavimo sistemą, skatinančią energetinio efektyvumo didinimą buityje.
Sugriežtinti tvarką naujai statomiems gyvenamiesiems namams (daugiabučiams ir kt.), kitiems pastatams,
didinti atsakomybę už pažeidimus.
Siekiant mažinti oro taršą bei kuro sunaudojimą parengti planą viešojo transporto populiarumui bei elektromobilių ir hibridinių automobilių paklausai didinti.
Skatinant gamtos išteklių racionalų naudojimą teisės aktais užtikrinti, kad į sąvartynus ar deginimo įmones patektų tik išrūšiuotos, netinkamos perdirbimui atliekos.
Užtikrinti realų visuomenės dalyvavimą priimant aplinkosauginius sprendimus.
Patobulinti Poveikio Aplinkai Vertinimo įstatymą.
Siekiant užtikrinti palankią sveikatai aplinką restruktūrizuoti aplinkosauginę kontrolę.
UŽSIENIO POLITIKA IR NACIONALINIS SAUGUMAS
Kuriamasis darbas įmanomas tik saugioje visuomenėje.
Darbo partija Lietuvos ateičiai ir jos saugumui numato: Vykdyti tęstinę užsienio politiką.
Užtikrinti gerus santykius su visomis pasaulio valstybėmis, pagrįstus demokratijos, lygiateisės partnerystės, savitarpio pagalbos ir abipusės naudos principais.
Didinti Lietuvos valstybės, kaip tilto tarp Rytų ir Vakarų, vaidmenį.
Spartinti Lietuvos prisijungimą prie Europos transporto ir energetikos infrastruktūros tinklo.
Vykdyti veiksmingą Lietuvos atstovų veiklą ES institucijose,
NATO ir kitose tarptautinėse organizacijose.
Remti valstybės vykdomą Vystomojo bendradarbiavimo
ir paramos demokratijai politiką.
Formuoti atsakingą visuomenės požiūrį į nacionalinį saugumą,
skatinti ir remti jaunimo patriotinio ugdymo programas
bei tokios krypties organizacijų veiklą.
Užtikrinti valstybės elektroninį ir kibernetinį saugumą.
Stiprinti ryšius su lietuvių bendruomenėmis ir organizacijomis užsienyje.
Inicijuoti tautiečių grįžimą į Tėvynę.
