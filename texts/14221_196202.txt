RAUHAN, KANSANVALLAN JA TOIMEENTULON PUOLESTA VAALEIHIN  Suomen kansan on nyt ratkaistava, millaista ulko-, ja sisä- ja talouspolitiikkaa maassamme tullaan noudattamaan lähivuosien aikana. Politiikan pääsuunta riippuu siitä, millaista politiikkaa tuleva presidentti ja uusi eduskunta noudattavat.  Kansalla on valittavana kaksi pääsuuntaa: rauhan ja rauhanomaisen rinnakkaiselon tai sodan, sotakiihkoilun ja sotaan tähtäävien liittoutumien ulkopolitiikka; kansanvallan puolustamiseen ja sen laajentamiseen pyrkivä tai 30-luvun tapaiseen oikeudettomaan tilaan, kansalaisoikeuksien kaventamiseen tähtäävä sisäpolitiikka; kehityksen edellyttämien sosiaalisten parannusten ja uudistusten toteuttaminen tai sosiaalisen kehityksen paikallaan polkeminen ja taantuminen; kansan työtätekevän enemmistön elinehtoja parantava tai suuryhtiöiden rikkauksia lisäävä talouspolitiikka. Näistä kalkista on kysymys edessä olevissa presidentin valitsijamiesvaaleissa ja eduskuntavaaleissa.  Yhtynyt oikeistorintama, johon kuuluvat kokoomuspuolueen lisäksi ruotsalaisen ja suomalaisen kansanpuolueen, pientalonpoikain ja sosialidemokraattisen puolueen johtajat, pyrkii muuttamaan maamme nykyistä ulkopoliittista suuntaa lähemmäksi sodan ja sotakiihotuksen ilmapiiriä, heikentämään ystävällisiä suhteitamme Neuvostoliittoon sekä liittämään maamme kaupalliseen kaapuun verhottuihin poliittisiin ja sotilaallisluontoisiin liittoutumiin. Maalaisliiton johto ja sen hallitukset ovat pidättäytyneet aktiivisesta rauhanomaisen ulkopolitiikan ajamisesta, passiivisuudellaan auttaneet oikeiston sotakiihotusta ja vieläpä olleet viemässä maatamme Eftaan.  Kansandemokraattien ja myös kansamme valtaosan käsityksen mukaan on Suomen puolueettomuuden perustana sodan jälkeen Neuvostoliiton kanssa tehdyt valtiosopimukset, joiden pohjalta lähtien maamme ulkopolitiikan tulee olla aktiivista ponnistelua rauhan, naapurisovun ja ystävällisten suhteiden lujittamiseksi kaikkien maiden välillä, mutta ensikädessä Suomen ja Neuvostoliiton kesken. Tämä merkitsee ei sanoja ja vakuutteluita, vaan toimintaa yleisen aseistariisunnan puolesta, kaikkia maita koskevan atomiasekokeilujen ja käytön kieltämiseksi, vieraiden sotilaallisten tukikohtien poistamiseksi ennen muuta Pohjolasta, Itämeren  muodostamiseksi rauhanmereksi sekä Suomen pysyttämiseksi poliittis- ja sotilaallisluontoisten liittoutumien ulkopuolella. Tämä on kansandemokraattisen liikkeen ja kansan syvien rivien ulkopoliittinen linja.  Valtavat rikkaudet sekä taloudellinen ja poliittinen valta keskittyvät yhä enemmän harvalukuisen rahaylimystön käsiin. Tämän ylimystön käskyjä seuraten oikeistorintama pyrkii supistamaan sekä kuntien itsehallintoa että yksityisten kansalaisten kansanvaltaisia oikeuksia vähentääkseen kansan mahdollisuuksia määrätä maan asioista. Oikeistorintama pitää edelleenkin 30-luvun terroria ja oikeudettomuutta porvarillisen demokratiansa ihannetilana, johon se pyrkii.  Kansandemokraatit taistelevat päättävästi työväenliikkeen perinteiden mukaisesti kansanvallan laajentamiseksi sekä valtiollisella että taloudellisella alalla ja muodostavat suojamuurin oikeiston kansanvallan kaventamispyrkimyksiä vastaan. Tuotannon automatisointi ja työvauhdin kiihtyminen sitä seuraavine sairauksineen kuluttaa yhä lyhyemmässä ajassa työläiset joko osittain tai kokonaan työkyvyttömiksi ja lisää heidän sairashoitokustannuksiaan. Sosiaalinen turva ei ole kehittynyt vastaavasti. Työläisten ja muiden työllään toimeentulevien työeläkelaki on peräti puutteellinen, vanhusten eläke-ikä on liian korkea ja eläke liian pieni, yleinen sairausvakuutus puuttuu kokonaan ja invalidilainsäädännössä on vakavia puutteita. Työaikaan ei ole 45 vuoteen tullut lain suomia lyhennyksiä, vaikka työvauhti on kiihtynyt moninkertaiseksi. Oikeistorintama vastustaa korjausten saantia näihin epäkohtiin ja saa sivustatukea maalaisliiton taholta jarruttaessaan sosiaalista kehitystä.  Kansandemokraatit ovat sitä mieltä, että on korkea aika alentaa kansaneläkkeeseen oikeutettavaa ikärajaa ja korottaa eläkkeitä. On säädettävä laki 40 tunnin työviikosta ansioita alentamatta, samoin myös laki yleisestä sairausvakuutuksesta sekä parannettava työsuhde-eläkelakia ja invaliditurvaa ajan vaatimuksia vastaaviksi.  Maamme talouselämässä on kolmen vuoden ajan jatkunut voimakas nousukausi tuotannon ja ulkomaankaupan noustessa ennätysmääriin. Sen sijaan työläisten toimeentulo ei ole vastaavasti parantunut. Oikeistorintama on hajottanut työväen ammatillista liikettä ja tehnyt siten suuren palveluksen  kapitalisteille. Maassamme viime vuosina olleet maalaisliittolaiset hallitukset ovat keinotekoisesti pitäneet elinkustannusindeksiä paikallaan ja siten auttaneet työnantajia pitämään palkat alhaisina. Maalaisliitto on noudattanut suurpääoman sanelemaa talouspolitiikkaa.  Kansandemokraatit ovat aina taistelleet työläisten sekä alempipalkkaisten viranhaltijain ja toimihenkilöiden palkkojen korotusten puolesta ja tulevat näin tekemään vastaisuudessakin. Taloudellisen nousun tuloksista on työtätekevien saatava heille kuuluva osuus. Oikeistorintama ja sen takana olevat suuryhtiöt tekevät voitavansa estääkseen valtion omistukseen perustuvaa teollistamista ja käyttävät tässä hyväkseen valtiokoneistoon sijoittamiaan asiamiehiä sekä hallitusten pelkoa astua suuromistajien varpaille. Suurten ikäluokkien ja tiloiltaan poisjoutuvien pienviljelijäin työnsaantia ei ole turvattu, vaan tarkoituksena on työttömien armeijan muodostaminen työläisten palkkojen pitämiseksi  mahdollisimman alhaisina. Yksipuolisesti puunjalostusteollisuutta suosimalla johdetaan teollisuuden kehitystä suuntaan, joka voi muodostua kohtalokkaaksi maallemme.  Kansandemokraattien teollistamisohjelman mukaan on valtion osuutta tuotannossa lisättävä ja ohjattava teollistamista ensikädessä, vuori- ja metalliteollisuuden laajentamiseen ja yleensä tuotannon monipuolistamiseen sekä jalostusasteen kohottamiseen ja siten turvattava työn saanti sitä vailla oleville. Suurpääoman jarrutus ja vehkeily on lopetettava valtiovallan toimenpitein. Oikeistorintama ja siihen liittyneet puolueet pyrkivät, monopolisoimaan isänmaallisuuden ja leimaavat kansandemokraatit ja yleensä sellaiset 3 kansalaiset isänmaan vihollisiksi, jotka toimivat edistyksen, kansanvallan, ihmisyyden ja rauhan puolesta. Kuitenkin maamme historia osoittaa, että oikeisto on aina pyrkinyt alistamaan maamme kunakin ajankohtana taantumuksellisimman kapitalistivaltion määräysvaltaan.  Oikeistorintama väittää, olevansa vapauden esitaistelija. Kokemus osoittaa, että oikeiston vapaus on mökin eläjälle vapautta nähdä nälkää ja puutetta, työmiehelle vapautta tehdä työtä nälkäpalkalla, alemmille virkamiehille ja toimihenkilöille vapautta alistua ylempien mielipidesortoon, kansalle vapautta olla korkeiden verojen maksajana. Oikeiston edustama vapaus on todellisuudessa kapitalistiluokan vapautta alistaa valtio, kunnat ja kansa sekä koko maan talouselämä palvelemaan suuromistajien voittojen lisäämistä. Oikeiston vapaus on kauniilla korulauseilla peitettyä pakkovaltaa kansan  suurelle enemmistölle. Oikeiston huutamasta vapaudesta sai kansamme karvaat kokemukset 30-luvulla.  Kansandemokraatit puolustavat vanhan työväenliikkeen perinteitä noudattaen maamme riippumattomuutta ja kansalaisten vapautta työttömyydestä, puutteesta, elämän epävarmuudesta, poliittisesta ja maailmankatsomuksellisesta mielipidesorrosta. Oikea isänmaallisuus ja oikea vapaus ovat tekoja eikä korulauseita. Oikeistorintama on ottanut vaalilauseekseen lakien kunnioittamisen. Se on julistautunut kansalaisten moraalin vartijaksi. Oikeiston lainkuuliaisuus sallii yhtiöiden kahmia valtion ja kuntien kansalaisilta perimiä verovaroja sekä laillisesti että laittomasti, valtion, kuntien sekä yhteisöjen varojen käyttämisen yksityistarkoituksiin. Suurrikkaiden laillinen keinottelu selitetään liikeneroudeksi, laitonta pannaan lainoppineet selittämään lailliseksi ja suuret rötökset painetaan villaisella. Vain pienet rikolliset rangaistaan, jotta porvarillisten lakien kunnioitus säilyisi varsinaisen kansan keskuudessa. Oikeiston moraali hyväksyy ihmisten heittämisen kadulle asunnoistaan, se hyväksyy mökkiläisen ainoan lehmän myynnin pakkohuutokaupalta verojen tai pankkien saatavien perimiseksi. Porvarillinen moraali on rappiomoraalia.  Kansandemokraatit pyrkivät lopettamaan niin laillisen kuin laittomankin rosvouksen ja väärinkäytökset ja saattamaan sekä suuret että pienet keinottelijat ja rötösten tekijät edesvastuuseen. Kansandemokraatit edustavat uutta moraalia, työväenluokan moraalia. Kokoomuspuolueen johdolla on nyt maahamme luotu yhtynyt Oikeistorintama suurkapitalisteista ja pankkiherroista aina työväenliikkeen avulla valtapalkoille kiivenneisiin sosialidemokraattisiin johtajiin saakka, sotaa ihannoivista natseista aina työväenaatteen pettureihin asti. Tämä Oikeistorintama on aloittanut taistelun maamme ulkopolitiikan muuttamiseksi, kansanvallan kaventamiseksi, sosiaalisen kehityksen pysähdyttämiseksi, kansalaisten vapauden supistamiseksi ja työtätekevien elinehtojen huonontamiseksi. Tämä kaikki verhotaan tunnuksella "taistelu kommunismia vastaan". Tähän sotahuutoon ovat yhtyneet suomalaisen ja ruotsalaisen kansanpuolueen sekä pientalonpoikain puolueen oikeistolaiset johtajat ja sosialidemokraattisen puolueen oikeistojohtajat, jotka kerskuvat olevansa kommunismin päävastustajia maassamme.  Maalaisliiton johtajat selittävät myös olevansa kommunismin vastustajia ja samalla auttavat epävarmuudellaan ja kaksinaamaisella politiikallaan oikeiston pyrkimyksiä. Myös sosiaalidemokraattisen opposition johtajat hyökkäilevät kommunismia vastaan pitäen näin työväen joukkoja hajanaisina.  Rintaman muodostus vaaleissa on selvä. Työtätekevän kansan suojamuurina oikeistorintaman ja sen myötäilijäin hyökkäyksiä vastaan seisoo vankkumatta vain kansandemokraattinen liike, joka selvän ja johdonmukaisen edistyksellisen ja työtätekevien etuja ajavan politiikkansa ansiosta laajenee ja vahvistuu jatkuvasti. Kansandemokraattien vaalivoitto presidentin valitsijamiesvaaleissa ja eduskuntavaaleissa on sen vuoksi kansan voitto taantumuksesta.  Työtätekevien edustaja eduskunnan ensimmäinen varapuhemies Paavo Aitio maamme presidentiksi.  Kansandemokraattinen ryhmä nykyistä suuremmaksi eduskunnassa.  Voitto edistykselle, häviö taantumukselle.  Voitto kansalle, häviö kansan sortajille.
