UDFORDRING TIL DANMARK   Socialdemokratiets mål er et Danmark uden arbejdsløshed og gældsstiftelse .Et Danmark, hvor rettigheder og pligter, goder og byrder byrder er langt mere ligeligt fordelt. Et Danmark, hvor vi videregiver et godt miljø til næste generation, fordi vi indstiller produktionen på menneskenes og naturens betingelser. Disse mål er ikke uden for rækkevidde. Men skal vi dreje udviklingen den rigtige vej, vil det kræve en vældig mobilisering af forståelse og medvirken i befolkningen - større evne til at arbejde sammen og større vilje til nytænkning. Vi har gjort det før. Den socialdemokratiske arbejderbevægelse har i generationer været drivkraft for en politisk, økonomisk og social udvikling, så Danmark blev et af de rigeste, mest harmoniske og socialt mest trygge samfund i verden. Socialdemokratiet beder nu om styrke til at starte anden fase af velfærdssamfundet.  Vi skal af med en borgerlig regering, der i en række år med gode konjunkturer forspildte vældige muligheder. Under de borgerlige har vi fået en stakket fremgang for lånte penge og på lånt tid. Men problemernes sum er vokset. Der blev ikke taget fat på de grundlæggende balanceproblemer. Siden regeringen fik sit forrige valgnederlag er passiviteten blevet overvældende. Der mangler troværdige initiativer til at løse de langtidslediges problemer. Der mangler styrke i den økonomiske politik til for alvor at rette op på konkurrenceevne og betalingsbalance. Og der lægges op til strid og nye skel med en lang række borgerlige demonstrationsforslag. Forslag til organisationsfjendtlig lovgivning er et eksempel. Gaveboden med formueskattelettelser til de allermest velhavende er et andet eksempel. Der er forvirring og mangel på overblik i miljøpolitikken. Det er socialdemokraterne, der fra oppositionsbænkene har måttet presse igennem, at der blev sat stopper for planerne om lavere dagpenge for langtidsledige. Det var socialdemokraterne og fagbevægelsen, der sikrede gennemførelse af regeringens begrænsede bud på forbedring af konkurrenceevnen med lovpakken om arbejdsgiverafgifter og eksportfremme lige før jul. Socialdemokraterne satte samtidig fingeraftryk på finansloven, ved at gennemtvinge påtrængende forbedringer for pensionister, efterlønnere og dagpengemodtagere. Endelig var det socialdemokraterne, der i spidsen for det alternative miljøflertal satte dagsordenen for en ekstra indsats på dette område. Regeringen har manglet vilje og savnet troværdige svar i den samlede økonomiske politik. Den har udløst valg på atompolitikken i håb om at aflede opmærksomheden fra de store hjemlige problemer. Det må ikke lykkes. Vi skal af med den borgerlige regering. En socialdemokratisk regering vil utvetydigt fastholde målet: Større beskæftigelse, mindre gældsstiftelse, bedre miljø og retfærdig fordeling. Vi vil fremlægge en ærlig politik, der stiller krav til alle om at komme op af skyttegravene, bryde med vaneforestillinger og opgive privilegier og særinteresser til gavn for det større fællesskab. Den eneste vej til effektivt at møde de store udfordringer, er et samarbejde med bred folkelig opbakning. Et samarbejde, der omfatter regering og folketing, kommuner, erhvervsliv og fagbevægelse. Vi vil ikke forringe den sociale tryghed. Men vi vil komme med tilbud og krav til alle om aktiv medvirken til at løse samfundets problemer. Vi skal stille krav til hinanden om sammenhæng mellem pligter og rettigheder. Kravene skal naturligt nok være størst til dem, der ejer og bestemmer mest. Vi vil bruge en reformpolitik offensivt til at sikre grundlag for større produktion, øget lighed og mere demokrati. Men langt de fleste danskere må indstille sig på, at spørgsmålet i de nærmeste ar mere er, hvad den enkelte kan gøre for samfundet, end hvad samfundet kan gøre for den enkelte. Vi har brugt de senere år til at bevilge hinanden større realløn uden at sætte produktiviteten i vejret og styrke konkurrenceevnen. De kommende år må kræfterne samles om at øge produktiviteten, mens den disponible realløn ikke forhøjes for det store flertal.  1. En forhandlet indkomstpolitik  En socialdemokratisk regering vil føre trepartsforhandlinger om den samlede økonomiske og erhvervsmæssige udvikling. Målet er at fastholde opbakning fra arbejdsmarkedets parter til en meget begrænset stigning i lønomkostningerne samtidig med at der tages fat på pensionsopsparing på hele arbejdsmarkedet. Afgørende for den sociale balance og den folkelige accept af en forhandlet indkomstpolitik vil være, at den omfatter alle grupper. Retningslinier for løsningen på det store organiserede arbejdsmarked må om nødvendigt lovfæstes for resten af arbejdsmarkedet. En ny regering og et nyt folketing må desuden have vilje til at supplere med en effektiv prisovervågning, og en skærpet monopolkontrol ikke mindst i 'io3 forhold til liberale erhverv.  2. En dynamisk erhvervspolitik - tryghed i forandringen  En socialdemokratisk regering vil stille sig i spidsen for en dynamisk erhvervsudvikling.  Statsmagten, de store kapitalformidlende institutioner samt lønmodtagerejede fonde og pensionskasser skal medvirke til en hurtig omstilling af vort produktionsapparat til at klare de skærpede krav på verdensmarkedet i almindelighed og EF's indre marked i særdeleshed. Vi må se i øjnene, at gamle jobs forsvinder, og at helt nye beskæftigelsesmuligheder skal skabes. Men erhverv med særlig store omstillingsproblemer må støttes med særlige finansieringsordninger til hjælp for de virksomheder, der har gode muligheder for at klare sig på ændrede vilkår. Vi må gennem en udbygget tryghedslovgivning stille ^ krav til virksomhederne om bedre planlægning af større forandringer og sikre den enkelte lønmodtager og lokale samfund tid til at ruste sig til omstillingen. Evnen til omstilling kræver, at der anvendes større midler til forskning, produktudvikling og markedsføring i udlandet. Mange små virksomheder kan ikke tøffe denne opgave alene. Derfor må erhvervsfremmepolitikken understøtte krav om samarbejde mellem virksomhederne og et nærmere samspil mellem virksomheder og offentlige institutioner. Vi skal i langt højere grad gøre vor store offentlige sektor til et erhvervsmæssigt aktiv - gennem udviklingskontrakter og systemeksport. Hvor det er hensigtsmæssigt må stat og kommuner kunne tage direkte del i erhvervsvirksomhed i samarbejde med private investorer.  3. Større ansvar og øget indflydelse for den enkelte    Det vil kun lykkes at få rettet op på produktion og beskæftigelse,   hvis der trækkes på al den erfaring og fantasi, der findes hos de   ansatte. Modernisering og demokratisering af arbejdslivet er to sider   af samme sag. Der må iværksættes en kampagne for øget effektivitet og   bedre ledelse. Den enkelte ansatte må - både i privat og, offentlig   virksomhed have ret og pligt til at deltage i indsatsen. Øget med   bestemmelse, bedre sociale forhold på virksomheden, og en lokalt   forvaltet obligatorisk overskudsdeling kan være instrumenter hertil.    4. Uddannelse til omstilling  Forandringerne i leve- og arbejdsvilkår vil ske i endnu hurtigere tempo. Bedre uddannelsestilbud er nødvendigt for at danskerne ikke skal sakke bagud for udviklingen og udsætte sig for stadig nedgang i realløn og beskæftigelsesmuligheder. En socialdemokratisk regering vil lægge op til en grundlæggende modernisering af vort uddannelsessystem, så de afsatte midler kan anvendes endnu mere hensigtsmæssigt. Vi må sikre, at økonomi og lærerkræfter i takt med faldende børnetal flyttes fra børne- til voksenundervisning. Der må satses massivt på nye tilbud om faglig efteruddannelse og omskoling, og der må for alvor tages fat på betalt frihed til uddannelse. Specielt de arbejdsløse må tidligere i forløbet tilbydes bedre uddannelse, - tilpasset den enkeltes særlige forudsætninger. Reformen af de erhvervsfaglige grunduddannelser må gennemføres i overensstemmelse med den enighed, der er etableret mellem arbejdsmarkedets parter. Der må sikres det nødvendige antal uddannelses- og praktikpladser. De videregående uddannelser må effektiviseres. De studerende må tilskyndes til studieophold i udlandet.  5. Aktiv beskæftigelse i stedet for passiv forsørgelse  En socialdemokratisk regering vil udbygge og forstærke den arbejdsmarkedspolitiske indsats for at sikre den nødvendige omstilling og tryghed på arbejdsmarkedet samt modvirke tendenserne til en øget opsplitning af lønmodtagerne. Som et vigtigt led i denne indsats skal virksomhederne have pligt til at gennemføre en løbende personale- og uddannelses planlægning. jobskabelsesloven må genindføres i en ny og mere fleksibel form, vejlednings- og uddannelsesindsatsen i forhold til de langtidsledige må styrkes. Der må gennemføres en ungdomsgaranti, der sikrer de unge tilbud om uddannelse eller arbejde. Der gennemføres en særlig uddannelses- og beskæftigelsesindsats i forhold til grupper med stor arbejdsløshedsrisiko. Sigtet med en sådan politik er at overføre midler fra passiv understøttelse til aktiv beskæftigelse.  6. En moderne, kundevenlig og decentral offentlig sektor  Det kommunale selvstyre må genindføres. En socialdemokratisk regering vil straks afskaffe tvangsdeponeringen og indlede forhandlinger med de kommunale organisationer om en 4-årig fredsplan for udviklingen i den kommunale økonomi. Udgangspunktet vil være faste budgetrammer \ den samlede kommunale sektor. Regeringen vil være villig til at tilpasse lovgivningen, så mere vidtstrakt decentralisering kan styrke lokale bruger- og medarbejdergruppers medansvar for at fastholde budgetrammerne. Det må være en fælles indsats fra regering og kommuner at forenkle og afbureaukratisere den offentlige forvaltning. Det er en vældig udfordring at skabe en bedre og mere kundevenlig service fra samfundet, uden at skrue udgifter og skatter yderligere i vejret. Det vil kun være muligt at klare denne udfordring ved et nært og tillidsfuldt samarbejde med de offentligt ansatte og deres organisationer.  7. Nej til højere trækprocenter - ja til retfærdig byrdefordeling  Socialdemokratiet siger nej til fortsat stigning i skattetrykket for typiske lønmodtagerindkomster. Men da det næppe vil være muligt at opretholde samfundets service og det sociale sikkerhedsnet med lavere udgifter end nu, vil vi ikke stille skattelettelser i udsigt. Skattesystemet må anvendes mere effektivt til at bekæmpe casino-økonomiens internationale skadevirkninger. Vi må sikre en mere målrettet beskatning af storspekulanter i værdipapirer, aktier og handel med udlejningsejendomme. Der skal indføres en beskeden omsætningsafgift på obligationer. Formueskatten må opretholdes. Vi må modsætte os en kapitalmarkedsliberalisering i EF. der svækker mulighederne for at bekæmpe skattesnyd og skatteflugt. Vi må sige nej til en afgiftharmonisering i EF, der tvinger os til at vælge mellem uacceptable nedskæringer i den offentlige sektor eller at forhøje en i forvejen enestående høj indkomstskat. Danmark må i EF kæmpe hårdt for at bevare sin skatte- og fordelingspolitiske selvstændighed som grundforudsætning for at bevare og udvikle velfærdssamfundet. Socialdemokratiet vedstår skattereformens hovedprincipper og beklager, at regeringen valgte at supplere skattereformen med kartoffelkurens vilkårligt virkende renteafgift. Vi vil ændre renteafgiften, så gamle lån i vidt omfang fritages for afgift og så de mange urimeligheder i det nuværende system afskaffes. Men vi vil fastholde kartoffelkurens opsparingsfremmende ide.  8. Social retfærdighed  Socialdemokratiet vil være garanten for, at de lavestlønnedes kår, ikke forringes. Skatte- og socialpolitiske tiltag må sørge for, at de ikke kommer ud for nedgang i reallønnen. Socialdemokratiet konstaterer, at nutidens unge familier er ramt af meget store udgifter til bolig og børnepasning, fog at de ikke på samme måde som tidligere generationer har udsigt til at få store prioriteter aflastet gennem stærk inflation i priser og lønninger. Der er unge familier ofte særlig hårdt klemt, selv med forholdsvis gode lønindkomster. Derfor må gennemføres en reform af betalingssystemet for offentlige børnepasningsordninger, så forældreandelen af betalingen gradvis nedsættes. Søskenderabat må gøres obligatorisk og fripladsreglerne forbedres. Ventelisterne til børnepasning må afskaffes, - om nødvendigt med utraditionelle løsninger. Kvoten for det almennyttige boligbyggeri må hæves til 12.000 boliger årligt. Men dette tilbud bør suppleres med en spekulationsfri ejerboligform, der er kendetegnet ved en finansieringsform med væsentligt lavere starthusleje, men til gengæld langt mindre udsigt til værdistigning. Derved får flere unge familier mulighed for at bo til overkommelig pris. Socialdemokratiet vil være garant for at fastholde de forbedringer for pensionister, efterlønnere, dagpengemodtagere og uddannelsessøgende, der blev besluttet i forbindelse med finanslovsaftalen. Vi vil desuden sikre pensionisterne en ekstraordinær regulering af det skattefri bundfradrag fra 1989. Forsøg fra de borgerlige på at udhule reguleringen af overførselsindkomster må slås tilbage, og der må sikres en automatisk regulering af dagpenge og efterløn i takt med årslønsudviklingen for de beskæftigede. Hele social- og arbejdsmarkedspolitikken må tages op til ny vurdering, så vi kan komme væk fra et mønster, hvor en femtedel af alle mellem 18 og 67 år er passivt forsørgede af det offentlige. Mulighederne for at folk på overførselsindkomster kan inddrages i samfundsnyttig indsats bør grundigt overvejes. Mere fleksible muligheder for de ældres tilbagetrækning fra arbejdslivet må overvejes.  9. Opsparing og pensionsreform  En væsentlig skavank ved dansk samfundsøkonomi har også de senere år været utilstrækkelig privat opsparing. Skattereformen og en revideret, mere retfærdig kartoffelkursrenteafgift vil bidrage til, at dette mønster ændres. Men ikke tilstrækkeligt. Derfor vil det være et væsentligt bidrag til bedre balance i økonomien, at der træffes beslutning om gradvis gennemførelse af en generel arbejdsmarkedspension. Pensionspolitisk er arbejdsmarkedspensionen et godt svar på fremtidens behov. Vi vil i stigende grad få pensionistfamilier, hvor begge ægtefæller nar været på arbejdsmarkedet det meste af deres erhvervsaktive tid. For sådanne familier er to folkepensioner ikke i stand til at give rimelig erstatning for indkomstbortfaldet, mens det derimod har givet rimelig dækning for den typiske lønmodtagerfamilie med een hovedforsørger. Det er ikke i praksis fremkommeligt at dække fremtidens øgede pensionsbehov ved forhøjelse af den skattefinansierede folkepension. Bedre pensionsdækning kan kun nås, hvis arbejdsmarkedet selv præsterer en større opsparing. Når opsparingen sker direkte via lønmodtagerejede pensionskasser, kan den meget direkte investeres i at styrke det produktionsapparat, hvis effektivitet i sidste ende er forudsætningen for enhver pensionsforbedring. Dertil kommer, at udbredelsen af kollektive pensionsordninger, der omfatter alle lønmodtagere vil være en meget betydningsfuld indirekte demokratisering af ejendomsretten til dansk erhvervsliv. Der må for grupper, der ufrivilligt holdes udenfor arbejdsmarkedet, fra staten betales forsikringsbidrag, så de kan få del i arbejdsmarkedspensionen. Forståelsen for det nødvendige og fornuftige i en generel arbejdsmarkedspension er først tilstrækkelig stor, når der er sikkerhed for, at ingen mister udbyttet af en pensionsopsparing på grund af skat og modregning i de sociale ydelser. Derfor var det så afgørende for Socialdemokratiet at komme igennem med en fremrykning og forbedring at den såkaldte samspilsløsning for pensionister i forbindelse med finanslovsaftalen. Men vi vil - til særlig gavn for pensionister med små ekstraindkomster og store personlige tillæg til varmehjælp og medicin, have indført et "skatteloft". Ingen må af en ekstraindkomst og miste mere - i summen af skat og aftrapning af sociale ydelser - end de 68 pct., der maksimalt betales i indkomst af høje indtægter.  10. Et bedre miljø - en styrket dansk produktion  Der må ikke tøves i arbejdet med at gennemføre de besluttede og påtrængende miljøforbedringer. Indsatsen for forebyggelse af arbejdsskader bør forstærkes. Sagsbehandlingen i miljø- og arbejdsmiljøsager bør fremskyndes og de økonomiske sanktioner overfor lovbrud skærpes. Der må opstilles en samlet plan for miljøindsatsen med en tidsfølge, der kobler skærpede krav med dansk erhvervsudvikling med en aktiv erhvevspolitik, så vi selv bliver i stand til at levere det nødvendige udstyr og ny typer af anlæg. Vi må satse på i tide at tilpasse produktionsprocesser og produkter for at undgå, at miljørensningsproblemerne bliver uovervindelige. En avanceret indsats kan blive en selvstændig styrke i eksportarbejdet, - forudsat et godt samspil mellem stat og erhvervsliv.
