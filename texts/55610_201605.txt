ΚΙΝΗΜΑ ΑΛΛΗΛΕΓΓΥΗ
ΙΔΡΥΤΙΚΗ ΔΙΑΚΗΡΥΞΗ
//Η Κυπριακή Δημοκρατία υφίσταται συνεχή επίθεση κατά της κυριαρχίας, της ανεξαρτησίας, της εδαφικής ακεραιότητας και της ίδιας της ύπαρξης της,
//από την Τουρκία, που μεθοδικά απεργάζεται την διάλυση του Κυπριακού Κράτους.
// Η πολιτική του εκτουρκισμού και εξισλαμισμού της Κύπρου είναι συνεχής και αδιάπτωτη.
//Παράλληλα, η Κυπριακή Πολιτεία διέρχεται μια πρωτόγνωρη οικονομική,
//κοινωνικοηθική,
//πολιτική και θεσμική κρίση.
//Το Εθνικό μας θέμα διολισθαίνει επικίνδυνα,
//οι συνομιλίες διεξάγονται εν κρυπτώ
//και ο λαός είτε δεν γνωρίζει τι ακριβώς συμβαίνει, είτε σκοπίμως παραπληροφορείται.
//Οι προοπτικές αποφυγής ολοκληρωτικής καταστροφής, εάν συνεχιστεί η ιδία πολιτική, είναι μηδαμινές.
//Για την δεινή θέση στην οποία βρίσκεται η Κυπριακή Δημοκρατία, βαρύτατη ευθύνη φέρουν τόσον η παρούσα όσον και προηγούμενες κυβερνήσεις
//και η νοσηρή νοοτροπία παραγοντισμού, νεποτισμού, κομματοκρατίας και διαφθοράς που κυριάρχησαν και κυριαρχούν στην Κυπριακή πολιτεία.
// “Έργο των πολιτών, η σωτηρία της πολιτείας εστί” είπε ο Αριστοτέλης και εμείς αισθανόμαστε βαρύτατο τούτο το έργο και τούτο το χρέος.
//Ιδρύουμε την ΑΛΛΗΛΕΓΓΥΗ με όλους εκείνους που επιθυμούν την συνέχιση της φυσικής, εθνικής αλλά και κρατικής μας παρουσίας
//και θα σταθούμε ανάχωμα και θα αποτελέσουμε την τροχοπέδη στις επικίνδυνες διολισθήσεις όσων διαχειρίζονται το Εθνικό Θέμα.
//Αντιλαμβανόμενοι την κρισιμότητα των στιγμών και την εξάντληση κάθε χρονικού περιθωρίου,
//αλλά και την δραματική αλλαγή του γεωστρατηγικού περιβάλλοντος εις το οποίο ευρίσκεται η Κύπρος
//και θέλοντας να συμβάλουμε στην όποια προσπάθεια διεκδίκησης μιας δίκαιης λύσης,
//ενώνουμε τις δυνάμεις μας με όσους ανησυχούν για τον μέλλον της Κυπριακής Δημοκρατίας.
//Σε μία εποχή γεωπολιτικής αστάθειας στην περιοχή μας, αλλά και γενικότερα,
//σε μία εποχή που οι συσχετισμοί δυνάμεων αναδιαμορφώνονται συνεχώς και οι ευκαιριακές συμμαχίες καταρρέουν, εμείς δεν μπορούμε να παραμένουμε περιοριστικά άτολμοι, ουραγοί των εξελίξεων και του διαμορφούμενου νέου γεωπολιτικού σκηνικού.
//Και ενώ οι στρατηγικοί σχεδιασμοί της Τουρκίας κλυδωνίζονται,
//εμείς δεν μπορούμε να στεκόμαστε ανεπαρκείς να αντιδράσουμε και να εκμεταλλευτούμε το τακτικό σκηνικό.
//Με πλήρη συναίσθηση των κινδύνων για την Κυπριακή Δημοκρατία
//και για την επί θύραις εξελικτική διχοτόμηση και τουρκοποίηση της χώρας μας, αντιστεκόμαστε σθεναρά.
//Δεν φοβόμαστε να δηλώσουμε έτοιμοι να εναντιωθούμε σε λύσεις που εξυπηρετούν την πολιτική της διάλυσης της Κυπριακής Δημοκρατίας.
//Θα στηρίξουμε με πάθος όποια λύση διασφαλίζει τα ανθρώπινα δικαιώματα μας όπως αυτά καθορίζονται μέσα από τον Χάρτη των Ηνωμένων Εθνών και της Ευρωπαϊκής Ένωσης,
//χωρίς εκπτώσεις και παρεκκλίσεις διότι εμείς δεν είμαστε “λυσοφοβικοί”.
//Αλλά θα σταθούμε ανάχωμα σε λύση που δεν θα διασφαλίζει απόλυτα τις ελευθερίες
//και τα δικαιώματα μας.
//Την ίδια στιγμή που αγωνιζόμαστε για την εθνική μας επιβίωση,
//δεν μπορούμε να παραγνωρίσουμε ότι οι ανεπαρκείς και άθλιες πρακτικές που ακολουθήθηκαν και ακολουθούνται, οδήγησαν μεγάλο ποσοστό του Λαού να ζει κάτω από το όριο της φτώχιας
//και ακόμη μεγαλύτερο να δυσπραγεί.
//Το κράτος και η κοινωνία διανύουν περίοδο βαθιάς παρακμής
// και οι λειτουργίες της πολιτείας υπονομεύονται εκ των έσω, από τη μεγάλη διαπλοκή και διαφθορά στην πολιτική ζωή, στους θεσμούς και στην ίδια την κοινωνία.
// Η μακροχρόνια σήψη έχει διαβρώσει τον κοινωνικό ιστό,
//απειλεί την κοινωνική συνοχή
//και έχει δημιουργήσει ιδιαίτερα επιλήψιμες και επικίνδυνες ρωγμές στο κύρος της κρατικής μας υπόστασης.
//Με στόχο να τερματιστεί η προϊούσα παρακμή
//και με όραμα η Κύπρος να μετατραπεί σε υπόδειγμα πολιτείας δικαίου,
//σε πρότυπο ελεύθερου δημοκρατικού κράτους,
//σε μια σύγχρονη, ασφαλή, ευημερούσα ευρωπαϊκή χώρα, ιδρύουμε το ΚΙΝΗΜΑ ΑΛΛΗΛΕΓΓΥΗ.
//Η ΑΛΛΗΛΕΓΓΥΗ είναι μια πατριωτική δύναμη
//που υπηρετεί τον πολίτη με γνώμονα την ισοπολιτεία,
//το μέτρο, την λογική, την ενότητα στόχων, τη συνεννόηση και την συνεργασία.
//Είναι το νέο σύγχρονο πρόσωπο της πολιτικής που εδράζεται στα ιδανικά, στην ηθική, στην διαφάνεια, στην αλήθεια, στις αρετές, στις αρχές, τις αξίες, στη δικαιοσύνη.
//Το στρατηγικό όραμα του πατριωτικού κινήματος “ΑΛΛΗΛΕΓΓΥΗ” έχει ως κεντρικούς στόχους:
//Την καθολική απελευθέρωση της Κύπρου με την επίτευξη μιας δημοκρατικής συμφωνίας για λύση
//που θα θεμελιωθεί και θα εδράζεται πάνω στις ανθρώπινες ελευθερίες, αρχές και αξίες της Ευρωπαϊκής Ένωσης και του Καταστατικού Χάρτη των Ηνωμένων Εθνών.
//Μιας λύσης, που θα καταστήσει την Κυπριακή Δημοκρατία ισότιμο ελεύθερο, δημοκρατικό, ευρωπαϊκό κράτος.
// Με όλους τους κατοίκους του, Ελληνοκυπρίους, Τουρκοκύπριους, Μαρωνίτες, Λατίνους, Αρμένιους, να συμβιώνουν και να δημιουργούν ελεύθερα σε όλη την επικράτεια της Κύπρου,
// υπό καθεστώς ισονομίας και ισοπολιτείας, μακριά από φυλετικές, θρησκευτικές και ρατσιστικές διακρίσεις και περιορισμούς.
//Την αντιμετώπιση της πρωτόγνωρης και συνεχιζόμενης πολιτικής, οικονομικής, κοινωνικής, θεσμικής και ηθικής παρακμής που βιώνει η κυπριακή πολιτεία και συντελεί στην αποσύνθεση του κράτους και της κοινωνίας.
//Την καταπολέμηση της διαφθοράς, της αδιαφάνειας, της διαπλοκής, της ατιμωρησίας, της αναξιοκρατίας και της ανεπαρκείας που υπονομεύουν τη λειτουργία του κράτους.
//Την αποκατάσταση της εμπιστοσύνης των πολιτών προς τους θεσμούς με την εφαρμογή των νόμων,
//την απόδοση δικαιοσύνης,
//την παραδειγματική τιμωρία των ενόχων
//και την εξιχνίαση μέχρι τέλους όλων των σκανδάλων.
//Την επίτευξη των θεσμικών, οικονομικών, κοινωνικών και πολιτικών μεταρρυθμίσεων που χρειάζεται σήμερα η Κύπρος, ώστε να καταστεί ένα σύγχρονο, ασφαλές,
//ευρωπαϊκό κράτος δικαίου,
//ανταγωνιστικό σε επενδύσεις,
// με θέσεις εργασίας,
//εύρωστη οικονομία
// και ισχυρή άμυνα.
//Ένα κοινωνικό κράτος συνοχής που να διαθέτει αξιόπιστους διαφανείς, δημοκρατικούς θεσμούς
//και μηχανισμούς πρόνοιας,
//να σέβεται τους πολίτες του και να τους προσφέρει ασφάλεια, ποιότητα ζωής
//και ίσες ευκαιρίες.
//Θεμελιώδεις αρχές του πατριωτικού κινήματος ΑΛΛΗΛΕΓΓΥΗ είναι η ελευθερία,
//η δημοκρατία η δικαιοσύνη,
// η ισονομία,
//η αξιοκρατία, η υπεράσπιση των ατομικών και κοινωνικών δικαιωμάτων
//και η προστασία της κοινωνικής συνοχής,
//της αξιοπρέπειας και της πατριωτικής περηφάνιας των Κυπρίων πολιτών.
//Η ΑΛΛΗΛΕΓΓΥΗ είναι ακηδεμόνευτο, πολυσυλλεκτικό Κίνημα, που δρα ελεύθερα και αυτεξούσια, υπό την καθοδήγηση των συλλογικών του οργάνων, με στόχο τη δημιουργική ανατροπή του χρεοκοπημένου συστήματος που κατέστρεψε την Κύπρο.
//Με την ΑΛΛΗΛΕΓΓΥΗ μετατρέπουμε τις ασύντακτες δυνάμεις του λαού σε συμπαγή, αδιαίρετη μάζα
// και όλοι μαζί γινόμαστε δυνατοί και όλοι μαζί είμαστε η δύναμη ενός ισχυρού ανατρεπτικού κοινωνικού Κινήματος για τη αναγέννηση της πατρίδας μας.
//Για να επιτύχουμε αυτόν τον μεγάλο στόχο, συντασσόμαστε στην ΑΛΛΗΛΕΓΓΥΗ με τους συμπατριώτες μας,
// έξω από τα τετριμμένα των κομματικών προτύπων και τις φθαρμένες ιδεολογίες του παλαιοκομματισμού,
// για να δώσουμε όραμα και ελπίδα στο λαό μας
//και να θεμελιώσουμε μια νέα πολιτεία πάνω σε αρετές, ιδανικά, αρχές και αξίες.
//Οχυρωνόμαστε στα ίδια χαρακώματα σε μια παλλαϊκή έγερση,
//για να αντισταθούμε στα ολέθρια σχέδια εξαφάνισης του Ελληνισμού από την Κύπρο.
//Για να απαλλαγούμε από τους φαύλους που λεηλατούν τον δημόσιο πλούτο
// και την υπόσταση του κράτους
// και ισοπεδώνουν την συλλογική αξιοπρέπεια της κοινωνίας
//και την πατριωτική περηφάνια των πολιτών.
//Για να στηρίξουμε με πάθος ένα πολιτικό σύστημα απαλλαγμένο από τη διαφθορά, τη διαπλοκή, τον λαϊκισμό, την ανικανότητα και την αναξιοκρατία.
// Για να ξαναβρούμε τις παραδοσιακές αρχές και αξίες,
//τα ιδανικά και τις αρετές του λαού μας, που μας κράτησαν ζωντανούς και δυνατούς σε χαλεπούς καιρούς.
//Η ΑΛΛΗΛΕΓΓΥΗ είναι ο καταλύτης για την εφαρμογή συγχρόνων ιδεών, για τον καταρτισμό προτάσεων και την υλοποίηση στρατηγικών δράσεων που αφορούν την κοινωνία, την οικονομία, τον πολιτισμό, τη γυναίκα, τη νεολαία, τους ανέργους, τους νέους επιστήμονες, τους αγρότες, τους συνταξιούχους, τους χαμηλά αμειβόμενους, τους πρόσφυγες, τους μειονεκτούντες σωματικά, ψυχικά και νοητικά, όλους όσους δεν είχαν την ευκαιρία εκπαίδευσης και κατάρτισης,
//την μεσαία τάξη που εξαφανίζεται
//και οικονομικής ανάπτυξης της πατρίδας μας.
//Η ΑΛΛΗΛΕΓΓΥΗ στέκεται δίπλα στους πρόσφυγες, τους εγκλωβισμένους, στους συγγενείς των αγνοουμένων, στα θύματα της οικονομικής κρίσης.
//Αγκαλιάζει τους χαμηλοσυνταξιούχους, τις εξαθλιωμένες οικογένειες και όσους συνωστίζονται στα κοινωνικά παντοπωλεία,
// στηρίζει τους νοικοκυραίους συμπατριώτες μας που έβαλαν λουκέτο στη δουλειά τους και το όνειρο τους έγινε εφιάλτης.
//Ενισχύει τους νέους μας που αναγκάζονται να διακόψουν τις σπουδές τους λόγω οικονομική στενότητας
//ή μαραζώνουν στην αναμονή και στην ανεργία για μια θέση εργασίας.
//H ΑΛΛΗΛΕΓΓΥΗ επιδιώκει να μετατρέψει την απογοήτευση, την απαξίωση, το θυμό και την αγανάκτηση σε κίνημα αντίστασης,
// κίνημα πατριωτικής αναγέννησης.
//Η ταυτότητα και τα ποιοτικά χαρακτηριστικά του Κινήματος προκύπτουν αυτονόητα από την ετυμολογία του ονόματός ΑΛΛΗΛΕΓΓΥΗ.
//Η ΑΛΛΗΛΕΓΓΥΗ είναι η δύναμη μας για την ανατροπή της σημερινής σαθρής κατάστασης.
//Διεκδικούμε δικαιώματα στην παιδεία, στην υγεία και στην απασχόληση που δεν πρέπει να είναι μόνο εγγυημένα στο Σύνταγμα, αλλά πρέπει να εφαρμόζονται στην πράξη.
//Με πυξίδα μας την ευθύνη και το χρέος απέναντι στην πατρίδα και τα παιδιά μας,
//απευθύνουμε προσκλητήριο σε όλους τους συμπατριώτες μας και ειδικά στους νέους ανθρώπους του τόπου για ένα αγώνα ελευθερίας, αξιοπρέπειας και ελπίδας.
//Καλούμε κάθε συμπατριώτη μας που δεν αποδέχεται την συνεχιζόμενη καταστροφή και αποδόμηση του κράτους,
// καλούμε κάθε συμπατριώτη μας που αρνείται να γίνει συνένοχος στο συντελούμενο έγκλημα να ενταχθεί στο πατριωτικό κίνημα ΑΛΛΗΛΕΓΓΥΗ.
//Καλούμε κάθε συμπατριώτη μας που βιώνει καθημερινά την ανεπάρκεια των θεσμών, που δυσπραγεί από την κατάργηση του κράτους προνοίας,
//που υποφέρει από την πολυδαίδαλη δημόσια υπηρεσία,
//που αισθάνεται βαθύτατη προσβολή από την ατιμωρησία των ενόχων των πολλαπλών σκανδάλων τα οποία κατέστρεψαν το κράτος,
// να ενταχθεί στο πατριωτικό κίνημα ΑΛΛΗΛΕΓΓΥΗ για να σηκώσουμε τον ήλιο πάνω από την Κύπρο.
//Απευθυνόμαστε σε κάθε συμπατριώτη μας που είναι έτοιμος να υπερασπιστεί την κοινωνική συνοχή,
//απευθυνόμαστε σε κάθε πολίτη που θέλει να αποτρέψει την καταστροφή του μέλλοντος των παιδιών μας να συμμετάσχει στην προσπάθεια μας.
//Η ΑΛΛΗΛΕΓΓΥΗ απορρίπτει τα αποτυχημένα μοντέλα οργάνωσης των σχημάτων του παλαιοκομματισμού.
//Στελεχώνεται από εθελοντές και λειτουργεί συλλογικά με δημοκρατικές διαδικασίες και διαφάνεια.
//Κατοχυρώνει την ελεύθερη έκφραση αξιοποιώντας μηχανισμούς άμεσης δημοκρατίας και συνεχούς διαβούλευσης.
//Παράλληλα εισάγει μια άλλη σχέση με τους πολίτες. Ανοίγοντας ένα κανάλι απευθείας επικοινωνίας μαζί τους.
// Αξιοποιώντας την ανθρώπινη επαφή και όλα τα σύγχρονα τεχνολογικά μέσα επικοινωνίας.
//Η ΑΛΛΗΛΕΓΓΥΗ αγκαλιάζει την νέα γενιά και σ αυτήν στηρίζεται.
// Επιδιώκει την κριτική των νέων και αφουγκράζεται τις αγωνίες, τις εισηγήσεις και τα όνειρα τους.
//Ενάντια στην διαπλοκή και τις αδιαφανείς πρακτικές,
//το πατριωτικό κίνημα ΑΛΛΗΛΕΓΓΥΗ για να διασφαλίσει αυτοτέλεια και ανεξαρτησία από τα πάσης φύσεως οικονομικά συμφέροντα και συστήματα εξουσίας, θα καλύψει τις οικονομικές του ανάγκες με αυτοχρηματοδότηση από τους εθελοντές του.
// Με πλήρη διαφάνεια, χωρίς πολυδάπανες λειτουργίες, στηριζόμενο σε εθελοντική εργασία και με αυστηρή οικονομική και λιτή διαχείριση.
//Είμαστε βέβαιοι ότι η παρούσα διακήρυξη του κινήματος ΑΛΛΗΛΕΓΓΥΗ αποτυπώνει τις απαιτήσεις, τα πιστεύω, τους πόθους και το όραμα του Κυπριακού λαού
// και υπηρετεί την αξιοπρέπεια, την περηφάνια και τον πατριωτισμό κάθε συμπατριώτη μας.
ΙΔΡΥΤΙΚΗ ΔΙΑΚΗΡΥΞΗ
ΚΥΠΡΙΑΚΟ
Δεν υπήρξε ποτέ στρατηγική και όραμα
//Στο κυπριακό από το 1974 ερίζουμε και διαφωνούμε μεταξύ μας.
// Ποτέ δεν είχαμε στρατηγική που να ενώνει τα κόμματα ή όραμα που να ενώνει τον λαό.
// Η Τουρκία κατάφερε να πείσει διεθνώς ότι το 1974 έφερε την ειρήνη στην Κύπρο, έκτοτε δεν υπάρχει πρόβλημα και στο νησί υπάρχουν δύο λαοί και δύο εθνικά κράτη.
Αρνητικοί Υπαρκτοί Κίνδυνοι
//Η αντικατοχική αντίσταση τείνει να εξαλειφθεί.
//Η αναβάθμιση του ψευδοκράτους, εμποδίζει την αποδοχή των δικών μας θέσεων.
//Η Τουρκία εκμεταλλεύεται τις διαπραγματεύσεις για να κερδίζει πολιτικά κεκτημένα.
// Μια νέα γενιά πολιτικών στα κατεχόμενα προωθούν πειστικά τους τουρκικούς στόχους στην Κύπρο.
//Οι προσφυγές στην «Επιτροπή Αποζημιώσεων» δημιουργούν νέα τετελεσμένα επί του εδάφους.
//Κύπρος και Ελλάδα λόγω κρίσης είναι ευάλωτες σε πιέσεις.
Θετικά Ισχυρά Ερείσματα
//Η συμμετοχή της Κυπριακής Δημοκρατία στα ευρωπαϊκά και διεθνή κέντρα αποφάσεων και η ανακάλυψη φυσικού αερίου έβγαλε την Κύπρο από μια γεωπολιτική ομηρία δεκαετιών.
//Την έβαλε στον ενεργειακό χάρτη.
// Τη βοήθησε στις συνεργασίες με Ισραήλ, Αίγυπτο, Ελλάδα, Ευρωπαϊκές χώρες, ΗΠΑ και Ρωσία.
//Της έδωσε ισχύ για να συνεργάζεται με κυβερνήσεις και οικονομικούς κολοσσούς που επηρεάζουν τις εξελίξεις στην Ανατολική Μεσόγειο.
//Οι ενδιαφερόμενοι πρέπει να κατανοήσουν ότι η σταθερότητα, η ειρήνη και η ασφάλεια στην Ανατολική Μεσόγειο, διασφαλίζονται μόνο με σωστή λύση του κυπριακού.
// Η κακή λύση θα τα τινάξει όλα στον αέρα και πρέπει να την αποτρέψουν για να προστατεύσουν τα συμφέροντα και τις επενδύσεις τους.
Η Τουρκική Αδιαλλαξία Παραμένει
//Οι διαπραγματεύσεις δεν προχωρούν με τον τρόπο που να γεννούν ελπίδα ότι έχει αλλάξει η τουρκική αδιαλλαξία.
//Ο Μουσταφά Ακιντζί παρά την προσδοκία ότι είχε άλλες αντιλήψεις για το κυπριακό, δυστυχώς οχυρώθηκε πλέον πίσω από τις πάγιες θέσεις της Άγκυρας για εγγυημένες πλειοψηφίες, για παρεκκλίσεις από το κεκτημένο, για παραμονή των εποίκων, για εκ περιτροπή προεδρία.
//Η Αμερικανική Πρεσβεία σε μια άκρως προκλητική ενέργεια δεξιώθηκε πρόσφατα τους αξιωματούχους του κατοχικού στρατού.
//Το φιλοτουρκικό λόμπυ στις Βρυξέλλες πιέζει για άνοιγμα κεφαλαίων για την Τουρκία.
// Όλα αυτά είναι στοιχεία που σκοτώνουν την ελπίδα και μας γυρίζουν πίσω στα πέτρινα χρόνια της στασιμότητας του κυπριακού.
ΕΥΡΩΠΑΪΚΗ ΛΥΣΗ
Τι είναι η Ευρωπαϊκή Λύση
//Η ευρωπαϊκή λύση είναι μια συγκροτημένη στρατηγική για το κυπριακό.
//Παράλληλα με τον ΟΗΕ,
// πρέπει ως ισότιμο μέλος της ΕΕ να αξιοποιήσουμε τους θεσμούς και τα όργανα της Ένωσης,
// για να ασκηθούν πιέσεις και να δημιουργηθεί πολιτικό κόστος στην Τουρκία, ώστε να εγκαταλείψει την αδιαλλαξία και να υποχρεωθεί να συνεργαστεί στο Κυπριακό.
Περιεχόμενο της Ευρωπαϊκής Λύσης
//Το Ευρωπαϊκό Κεκτημένο, οι Αρχές και οι Αξίες της ΕΕ έχουν ενσωματωθεί στη λειτουργία των 28 κρατών εταίρων μας.
//Διέπουν τη ζωή σχεδόν μισού δισεκατομμυρίου ανθρώπων.
//Αυτές οι αρχές και αξίες, μπορούν να γίνουν το θεμέλιο για να κτίσουμε και στην Κύπρο μια λειτουργική, ευημερούσα και ασφαλή πολιτεία.
// Για να γίνει αυτό πρέπει να εγκαταλειφθούν λογικές για αποδοχή ρατσιστικών και φυλετικών διαχωρισμών όπως η Διζωνική Δικοινοτική Ομοσπονδία που θα διαιωνίσει το κυπριακό αντί να το λύσει.
Η Ευρωπαϊκή Λύση πείθει τους Τουρκοκύπριους
//Οι πολίτες ζητούν ειρήνη, ασφάλεια, προοπτική, ευημερία, πρόοδο.
//Η συντριπτική πλειοψηφία και στις δύο πλευρές στην Κύπρο, αποδέχονται ότι η ΕΕ μπορεί να αποτελέσει το σταθερό θεμέλιο για την οικοδόμηση μιας ελεύθερης ευρωπαϊκής πολιτείας
//που θα εγγυάται την ασφάλεια
//και θα σέβεται τις αρχές της Δημοκρατίας,
//τα θεμελιώδη πολιτικά και ανθρώπινα δικαιώματα και τις βασικές ελευθερίες όλων των Κυπρίων.
//Η Ευρωπαϊκή Λύση μπορεί να αποτελέσει κοινό στόχο και να ενώσει τα συμφέροντα στις δύο κοινότητες και να αποτελέσει το βασικό πυλώνα πάνω στον οποίο θα κτιστεί με ασφάλεια το μέλλον του κυπριακού λαού.
//Το Κεκτημένο που ρυθμίζει τη συναντίληψη, τη συνεργασία και τη συνύπαρξη 28 εθνικών κρατών, μπορεί να προσφέρει υπόβαθρο ιδεών και καλών εφαρμογών για το Κυπριακό
// και να αποτελέσει την κοινή βάση διαπραγμάτευσης και τον καταλύτη της λύσης.
//Η Ευρωπαϊκή λύση θα εδράζεται στο Κεκτημένο.
//Θα έχει ως εγγύηση το δημοκρατικό της χαρακτήρα και τις αρχές στις οποίες είναι θεμελιωμένη η ΕΕ.
//Θα ενώνει και δε θα διχοτομεί την Κύπρο.
//Θα επιτρέπει σε Ελληνοκύπριους και Τουρκοκύπριους να συμβιώνουν μαζί, σε όλη την επικράτεια της Κυπριακής Δημοκρατίας,
//υπό καθεστώς πλήρους ισονομίας και ισοπολιτείας ως πολίτες της ΕΕ.
// Μια τέτοια λύση θα είναι αποδεκτή και βιώσιμη.
ΠΛΕΟΝΕΚΤΗΜΑΤΑ
ΓΕΩΠΟΛΙΤΙΚΗ ΘΕΣΗ
//Η σημαντική γεωπολιτική θέση της Κύπρου που της επιτρέπει να είναι γέφυρα μεταξύ της Ευρώπης, της Αφρικής και της Ασίας και πύλη εισόδου στα όρια της ΕΕ.
ΦΥΣΙΚΟΣ ΠΛΟΥΤΟΣ
//Ο φυσικός πλούτος της Κύπρου, με την ύπαρξη πλούσιων κοιτασμάτων φυσικού αερίου και πετρελαίου στην Αποκλειστική Οικονομική της Ζώνη (ΑΟΖ), που της επιτρέπουν να καταστεί ένα ασφαλές ενεργειακό κέντρο που θα εξυπηρετεί όλες τις όμορες χώρες.
ΤΗΛΕΠΙΚΟΙΝΩΝΙΑΚΟΣ ΚΟΜΒΟΣ
//Οι τηλεπικοινωνιακές υποδομές της Κύπρου, που την καθιστούν ένα σημαντικό κόμβο μεταφοράς δεδομένων και δορυφορικό σταυροδρόμι.
ΝΑΥΤΙΛΙΑ ΠΛΟΙΟΔΙΑΧΕΙΡΙΣΗ
//Η Κύπρος είναι αποδεδειγμένα μια ανερχόμενη ναυτιλιακή δύναμη.
//Ο κυπριακός στόλος βρίσκεται στα δέκα πρώτα νηολόγια στον κόσμο σε μέγεθος και είναι ο τρίτος μεγαλύτερος στην Ευρώπη
//Η πλοιοδιαχειριστική βιομηχανία της Κύπρου είναι η δεύτερη μεγαλύτερη παγκοσμίως.
// Η Λεμεσός μάλιστα έχει καταστεί η κεντρική έδρα για μερικές από τις μεγαλύτερες ναυτιλιακές εταιρίες του κόσμου.
ΕΝΑΕΡΙΟΣ ΧΩΡΟΣ FIR
//Η Κύπρος διαθέτει ένα FIR 175 χιλιάδων τετραγωνικών χιλιομέτρων, που είναι πολλαπλάσιο των δέκα χιλιάδων τετραγωνικών χιλιομέτρων που είναι το έδαφός της.
ΑΝΘΡΩΠΙΝΟ ΔΥΝΑΜΙΚΟ – ΔΙΑΣΠΟΡΑ ΑΠΟΔΗΜΟΙ
//Το μεγαλύτερο κεφάλαιο που αποτελεί συγκριτικό πλεονέκτημα για την Κύπρο είναι το ανθρώπινο δυναμικό της.
//Οι Κύπριοι είναι φιλοπρόοδοι πολίτες και το μεγαλύτερο τους ποσοστό είναι πτυχιούχοι και απόφοιτοι πανεπιστημίων με υψηλή κατάρτιση.
ΚΕΝΤΡΟ ΥΠΗΡΕΣΙΩΝ
//Παρά την καταστροφή του τραπεζικού τομέα, η Κύπρος εξακολουθεί να διαθέτει ένα ελκυστικό τομέα υπηρεσιών οποίος έχει περιθώρια να επανακτήσει την χαμένη του ευρωστία
ΟΙΚΟΝΟΜΙΚΟ ΤΟΥΡΙΣΤΙΚΟ ΚΕΝΤΡΟ
//Η Κύπρος διαθέτει υποδομές που της επιτρέπουν να αναπτυχθεί περαιτέρω ως ένα οικονομικό και τουριστικό κέντρο στην Ανατολική Μεσόγειο που είναι ελκυστικό σε επενδύσεις με εισροή ξένων κεφαλαίων από το εξωτερικό.
ΜΕΛΟΣ ΕΥΡΩΠΑΪΚΗΣ ΕΝΩΣΗΣ
//Η Ευρωπαϊκή Ιδιότητα της Κύπρου της δίνει τη δυνατότητα να είναι ο εκπρόσωπος της Ένωσης στην περιοχή μας και να είναι η πύλη εισόδου στην Ευρωπαϊκή Ένωση.
ΠΟΛΙΤΙΣΜΟΣ ΚΑΙ ΙΣΤΟΡΙΑ
//Η Κύπρος είναι μια κοιτίδα πολιτισμού.
//Αυτός ο πολιτισμός είναι η κληρονομιά μας.
//Είναι η ρίζα μας με το παρελθόν και η ελπίδα μας για το μέλλον.
//Το απόθεμα πολιτισμού της Κύπρου είναι ένα εργαλείο δημιουργίας, ανάπτυξης και διεθνούς παρέμβασης.
ΟΙΚΟΝΟΜΙΑ
Νέο Πλαίσιο Οικονομίας
//Η μεγαλύτερη ευκαιρία και η μεγαλύτερη πρόκληση που έχουμε σήμερα στον τόπο μας είναι να βάλουμε τις βάσεις για νέο βιώσιμο πλαίσιο οικονομικής δραστηριότητας.
//Δεν έχουμε άλλη επιλογή από το να αξιοποιήσουμε τις δυνατότητες και τα συγκριτικά πλεονεκτήματα της Κύπρου σε τομείς που έχουν υψηλή προστιθέμενη αξία για την κυπριακή οικονομία.
Η Ανάπτυξη Καθυστερεί
//Στην οικονομία συνεχίζονται οι δύσκολες και αντίξοες οικονομικές συνθήκες.
//Παρά την πρόοδο στα δημόσια οικονομικά, παρά τη σταθεροποίηση του τραπεζικού τομέα,
// η ανάπτυξη καθυστερεί,
//η ανεργία εξακολουθεί να είναι υψηλή
//και όσες επιχειρήσεις συνεχίζουν τη δραστηριότητας τους είναι και αυτές στα όρια τους.
Επιστροφή στην Ανάπτυξη
//Για να επιστρέψουμε στην ανάπτυξη πρέπει το κράτος να προχωρήσει σε έργα υποδομής.
//Πρέπει να διευκολυνθούν ο ιδιωτικός τομέας και οι επενδυτές να προχωρήσουν σε επενδύσεις.
//Το επενδυτικό ταμείο Γιούνκερ καθώς και πρόγραμμα ποσοτικής χαλάρωσης της ΕΚΤ αποτελούν χρήσιμα εργαλεία για την απορρόφηση αναπτυξιακών πόρων.
Πάταξη Γραφειοκρατίας και Αποκοπή Ψηλών Μισθών
//Κρίσιμος παράγοντας για την ανάπτυξη είναι η πάταξη της γραφειοκρατίας,
//η συγκράτηση των δημοσίων δαπανών και ο εξορθολογισμός των υψηλών μισθών και συντάξεων του δημοσίου,
// προκειμένου το κράτος να εξοικονομήσει πόρους για αναπτυξιακές δράσεις
// που θα δημιουργήσουν θέσεις εργασίας για να μειωθεί η ανεργία.
Οι Τράπεζες να Ενισχύσουν τη Ρευστότητα της Αγοράς
//Οι τράπεζες πρέπει να ανοίξουν τις στρόφιγγες των ταμείων τους για να ενισχύσουν τη ρευστότητα των επιχειρήσεων και της αγοράς.
//Πρέπει να ασχοληθούν σοβαρά για να αναδιαρθρώσουν πολλά από τα προβληματικά δάνεια γιατί η απειλή των Μη Εξυπηρετούμενων Δανείων είναι πολύ μεγάλη.
ΠΑΙΔΕΙΑ
ΘΕΣΕΙΣ ΤΟΥ ΚΙΝΗΜΑΤΟΣ ΑΛΛΗΛΕΓΓΥΗ ΓΙΑ ΤΗΝ ΠΑΙΔΕΙΑ
//Η Παιδεία και η Εκπαίδευση αποτελούν τα θεμέλια της αλκής του Έθνους και της συνοχής και δυναμικής της κοινωνίας.
// Είναι το μέσον για την προαγωγή της καλλιέργειας καλών πολιτών που θα στηρίζουν την κοινωνία και θα αγωνίζονται για την Πατρίδα τους.
//Όπως έλεγε χαρακτηριστικά ο Νέλσον Μαντέλα, η Παιδεία είναι ο μόνος τρόπος για να εξέλθει μια χώρα από την φτώχια και να αντιμετωπίσει αντιδημοκρατικές συμπεριφορές
//Θέλουμε η Παιδεία της Κύπρου, να δημιουργεί καλούς Έλληνες και να βασίζεται στη δια βίου μάθηση μέσα από ένα δομημένο εκπαιδευτικό σύστημα που θα αγκαλιάζει όλους του πολίτες
//και θα τους καθοδηγεί μέσα από ένα πλαίσιο ίσων ευκαιριών,
// αξιοποιώντας τις δυνατότητες του κάθε ενός ξεχωριστά προς όφελος της Κυπριακής Δημοκρατίας, όλων των πολιτών χωρίς διακρίσεις, της ΕΕ, του Κόσμου ολόκληρου.
//Επιδιώκουμε την νοητική και σωματική ευεξία και την ψυχική υγεία των μαθητών.
//Θέλουμε την ανάπτυξη του αλληλοσεβασμού,
//της κριτικής σκέψης,
//του σεβασμού στην ετερότητα,
//στις ανθρωπιστικές αξίες και στην αλήθεια των άλλων,
//θέλουμε την ανάπτυξη περιβαλλοντικής συνείδησης,
//πατριωτισμού
//και συνειδητοποίησης της ιστορικής μας πορείας.
//Το εκπαιδευτικό σύστημα της Κύπρου παρουσιάζει σοβαρές αδυναμίες τόσον όσον αφορά τη διοίκηση, όσο και το Αναλυτικό πρόγραμμα και τις υποδομές.
//Οι Κύπριοι, έχοντας περάσει μακρόχρονες περιόδους δουλείας και φτώχιας, όπου η εθνική τους συνείδηση καταπιεζόταν έντονα και οι δυνατότητες μάθησης ήσαν ελάχιστες, έχουν αναπτύξει μεγάλη έφεση προς την σπουδή και την καλλιέργεια του νου.
//Υπάρχουν καλές υποδομές όσον αφορά τα σχολικά κτίρια και πολύ καλό εκπαιδευτικό δυναμικό.
//Ωστόσο, το εκπαιδευτικό σύστημα της Κύπρου πρέπει  να αλλάξει και να προσανατολισθεί προς την κατεύθυνση της δημιουργίας συγχρόνων και αποτελεσματικών επιστημόνων, ερευνητών,  τεχνικών και εξειδικευμένου προσωπικού,  αξιοποιώντας τη δυνατότητα εφαρμογής  ευρωπαϊκών προγραμμάτων.
//Η εκπαιδευτική μεταρρύθμιση είναι βασική συνιστώσα μιας αποτελεσματικής εκπαίδευσης.
ΑΔΥΝΑΜΙΕΣ ΚΑΙ ΚΙΝΔΥΝΟΙ ΤΟΥ ΕΚΠΑΙΔΕΥΤΙΚΟΥ ΣΥΣΤΗΜΑΤΟΣ
//Η Διοίκηση τελεί υπό τον έλεγχο του παραγοντισμού και είναι υποτελής σε κόμματα ενώ πάσχει από υπέρ-συγκεντρωτισμό.
//Το σύστημα πρόσληψης και αξιολόγησης των εκπαιδευτικών που εργάζονται στα δημόσια σχολεία, είναι απηρχαιωμένο και αναποτελεσματικό.
//Οι μεγαλύτερες αδυναμίες του εκπαιδευτικού συστήματος είναι: Η ελλιπής επιμόρφωση των εκπαιδευτικών.
//Κύρια στόχευση του συστήματος είναι οι εξετάσεις.
//Η διδακτέα ύλη δεν είναι σύγχρονη και κατάλληλη.
//Η καλλιέργεια της κριτικής σκέψης είναι ελλιπής
//Συντηρείται η μάστιγα της παραπαιδείας με την αδρανοποίηση εκατοντάδων εξαίρετων εκπαιδευτικών
//και την οικονομική αφαίμαξη των ασθενεστέρων τάξεων.
//Το υφιστάμενο εκπαιδευτικό σύστημα οδηγήσει στον αφελληνισμό των μαθητών,
//στην απώλεια της ιστορικής μας ταυτότητας.
ΣΤΟΧΟΙ ΚΑΙ ΠΡΟΤΑΣΕΙΣ
//Στόχος μας είναι η διαμόρφωση ενός συστήματος εμπνευσμένων αφοσιωμένων και φιλόδοξων εκπαιδευτικών που μέσα από την εφαρμογή ενός συγχρόνου αναλυτικού προγράμματος θα συμβάλλουν στην σωστή εκπαίδευση των παιδιών
//και στη βελτίωση του χαρακτήρα και της προσωπικότητας τους.
//Στόχος μας είναι, να διαμορφώσουμε μέσω της Παιδείας έναν δημοκρατικό πολίτη,
// με πίστη στις αρχές του ανθρωπισμού
//και με φιλοπατρία,
//με αλτρουισμό και αφοσίωση στο καθήκον προς τον εαυτό του
//την οικογένεια του
//και το κοινωνικό σύνολο.
//Ένα πολίτη πιστό στις αξίες της κοινωνικής δικαιοσύνης και της αλληλεγγύης.
//Τα παιδιά μας πρέπει να εφοδιάζονται, με γνώσεις και δεξιότητες που θα τους επιτρέπουν να ανταποκρίνονται με επιτυχία στις προκλήσεις του μέλλοντος,
//τις σύγχρονες τεχνολογικές προκλήσεις,
//την οικονομία της αγοράς ,
//την επαγγελματική αποκατάσταση.
//Δεν θέλουμε την μαζική παραγωγή ανέργων πτυχιούχων αλλά την μαζική παραγωγή αποτελεσματικών επαγγελματιών, επιστημόνων, ερευνητών , εκπαιδευτικών και τεχνικών  με βάση τις ανάγκες και τα οικονομικά δεδομένα της εποχής.
//Οι μαθητές μας πρέπει να συμμετέχουν στη διαμόρφωση συνθηκών ισότητας των δύο φύλων αλλά και όλων των πολιτών
// και να υπερασπίζονται τους αδύνατους και λιγότερο προνομιούχους.
//Να  προστατεύουν το φυσικό και πολιτιστικό περιβάλλον
//και να προωθούν την αειφόρο ανάπτυξη.
//Στόχος ενός στρατηγικού σχεδίου για την Παιδεία πρέπει να είναι η ικανότητα διάκρισης σε διεθνές επίπεδο.
//Θεωρούμε ότι η Πολιτεία οφείλει  να δημιουργήσει ένα αποτελεσματικό, δίκαιο, αξιοκρατικό, οικονομικά βιώσιμο και υπεύθυνο σύστημα το οποίο να παρέχει ίσες ευκαιρίες και πρόσβαση στην εκπαίδευση.
//Το Κίνημα Αλληλεγγύη καταθέτει σειρά προτάσεων προς αυτή την κατεύθυνση: Θεωρούμε απαραίτητη την αυτονόμηση και την λογοδοσία των σχολικών μονάδων.
//Οι διευθυντές των σχολικών μονάδων θα πρέπει να έχουν μηδενικό διδακτικό χρόνο και να τους εκχωρηθούν εκτελεστικές εξουσίες για να παράγεται από μέρους τους αποτελεσματικό έργο.
//Η δε αξιολόγηση των σχολικών μονάδων θα πρέπει να είναι συνεχής.
//Στοχεύουμε στην αύξηση της αποτελεσματικότητας και της συνεχούς επιμόρφωσης των εκπαιδευτικών.
//Η αποτελεσματικότητα των εκπαιδευτικών μπορεί να βελτιωθεί εάν υιοθετηθεί ένα σύστημα κινήτρων στη βάση της παραγωγικότητας τους τόσο σε ατομικό αλλά και συλλογικό επίπεδο.
//Εφαρμογή κινήτρων και για την συνεχή επιμόρφωση των εκπαιδευτικών.
ΔΙΚΑΙΟΣΥΝΗ
Η Διαφθορά, η Διαπλοκή, η Ατιμωρησία μας Απειλούν
//Η σταθερότητα της πολιτείας μας κινδυνεύει, γιατί θεμελιακοί θεσμοί στον τόπο μας, δεν λειτουργούν όπως αυτοί είναι ταγμένοι.
//Η ατιμωρησία και η αναξιοκρατία κυριαρχούν.
//Οι ένοχοι των σκανδάλων και των εγκλημάτων κυκλοφορούν ελεύθεροι.
//Είναι εμφανής η σύληση των αρχών, των αξιών και της ίδιας μας της ζωής.
//Η δημαγωγία, η αυθαιρεσία, η άγονη αντιπαράθεση και ο άκρατος προκλητικός λαϊκισμός κυριαρχούν στον πολιτικό λόγο.
//Αυτή η κατάσταση δεν τιμά κανένα.
//Η ανατροπή της είναι ευθύνη όλων μας.
//Έχουμε χρέος να ξεριζώσουμε τη διαπλοκή, τη διαφθορά και την ατιμωρησία από το σώμα της κοινωνίας μας.
//Έχουμε χρέος να ταυτίσουμε την πολιτική με την ηθική.
Παραδειγματική Τιμωρία Ενόχων
//Απαιτούμε τη λογοδοσία και την παραδειγματική τιμωρία των ενόχων της καταστροφής του τόπου.
//Η καθυστέρηση που υπάρχει στις έρευνες για την οικονομία και στην τιμωρία των ενόχων είναι αδικαιολόγητη.
//Όσοι έκλεψαν από το κράτος ή τις τράπεζες θα πρέπει να τιμωρηθούν.
//Η τιμωρία πρέπει να συνοδεύεται από δήμευση περιουσιακών τους στοιχείων.
//Να επιστρέψουν τα κλεμμένα.
Διαφάνεια σε Όλα τα Επίπεδα
//Η αρχή της πλήρους διαφάνειας να εφαρμόζεται σε όλα τα επίπεδα του κράτους.
//Οι αποφάσεις και οι διοικητικές πράξεις των δημοσίων φορέων να δημοσιοποιούνται.
//Το πόθεν έσχες των πολιτικών και των πολιτειακών αξιωματούχων να ελέγχεται από Ανεξάρτητη Αρχή.
//Όλοι οι αξιωματούχοι του κράτους να λογοδοτούν για την αξιολόγηση του έργου τους.
//Τα περιουσιακά τους στοιχεία να ελέγχονται με την ανάληψη και τη λήξη της θητείας τους.
ΑΛΛΑΓΗ ΘΕΣΜΩΝ
Κολλέγια στους Ανεξάρτητους Θεσμούς
//Προτείνουμε να ξεκινήσει η διαδικασία για αλλαγή του Συντάγματος ώστε να τερματιστεί η μονοκρατορίας του ενός προσώπου σε θεσμούς όπως η Γενική Εισαγγελία, η Κεντρική Τράπεζα, η Ελεγκτική Υπηρεσία, κλπ.
//Προτείνουμε να εισάγουμε στην Κύπρο την ευρωπαϊκή προσέγγιση των κολλεγίων και να εγκαταλείψουμε την αγγλοσαξονική μονοπρόσωπη πρακτική για τους ανεξάρτητους θεσμούς.
//Σε κάθε ανεξάρτητο θεσμό οι αποφάσεις να παίρνονται από κολλέγιο τριών προσώπων μακριά από φαινόμενα διαπλοκής, εξάρτησης και πολιτικής παρέμβασης.
//Στην Κεντρική Τράπεζα να αντικατασταθεί ο Διοικητής από Κολλέγιο το οποίο θα παίρνει με διαφάνεια και αντικειμενικότητα όλες τις αποφάσεις.
//Ανάλογα κολλέγια πρέπει να αντικαταστήσουν με διαφάνεια και αξιοκρατία τον Γενικό Εισαγγελέα, τον Γενικό Ελεγκτή και όλους τους ανεξάρτητους θεσμούς στον τόπο μας.
Αντικατάσταση Ρυθμιστών με Ενιαία Ρυθμιστική Αρχή
//Η πληθώρα ρυθμιστών στη λειτουργία του κράτους οδηγεί σε μια γραφειοκρατική διαχείριση που υποβαθμίζει την αποστολή των υπηρεσιών ρύθμισης.
//Ζητούμε ακόμα να καταργηθούν όλοι οι ρυθμιστές και να αντικατασταθούν από μια και μόνο ανεξάρτητη ρυθμιστική αρχή.
Ανεξάρτητη Αρχή κατά της Διαφθοράς
//Ο παράνομος πλουτισμός – «μαύρο» πολιτικό χρήμα – γάγγραινα που φθείρει και καταστρέφει αργά και προοδευτικά την κυπριακή κοινωνία.
//Ζητούμε τη δημιουργία της Ανεξάρτητης Αρχής κατά της Διαφθοράς και της Διαπλοκής, η οποία θα αναλάβει να καθαρίσει την κυπριακή πολιτεία από την εκτεταμένη διαφθορά που υπονομεύει τα θεμέλια της κοινωνίας και ενθαρρύνει τις ασύδοτες ενέργειες και παρανομίες σε όλα τα επίπεδα του Κράτους.
ΕΠΑΝΙΔΡΥΣΗ
Το Μοντέλο του Κράτους Είναι Ξεπερασμένο
//Η οργανωτική διάθρωση, το μοντέλο και οι διαδικασίες του 1960 δεν μπορούν σήμερα να εξυπηρετήσουν με επάρκεια τις ανάγκες της κυπριακής πολιτείας και πρέπει να μεταρρυθμιστούν.
//Το Κυπριακό Κράτος πρέπει να εισέλθει σε πορεία ΕΠΑΝΙΔΡΥΣΗΣ.
Πυλώνες Επανίδρυσης
//Δραστική μείωση γραφειοκρατίας και κόστους των δημοσίων υπηρεσιών
//Θεσμοθέτηση μιας αποδεκτής κλίμακας αξιών στον δημόσιο τομέα
//Εμπέδωση της αξιοκρατίας και της διαφάνειας
//Πάταξη της διαφθοράς και της διαπλοκής δημόσιων λειτουργών/ αξιωματούχων
//Δημιουργία κουλτούρας στο προσωπικό του δημοσίου τομέα ώστε να εξυπηρετεί και όχι να ταλαιπωρεί τους πολίτες
//Ανάπτυξη διαδικασιών και συστημάτων ηλεκτρονικής διακυβέρνησης
//Αύξηση παραγωγικότητα, εισαγωγή κινήτρων, και εκπαίδευση προσωπικού
//Εκσυγχρονισμό του θεσμικού πλαισίου λειτουργίας του δημοσίου
//Ενοποίησης και κωδικοποίησης της νομοθεσίας
//Κωδικοποίηση ή και κατάργηση εγκυκλίων
//Τυποποιημένη διαχείριση μεγάλων συμβολαίων
//Τυποποιημένη διαχείριση υλικών και άλλων προμηθειών
