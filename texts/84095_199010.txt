I.   ზოგადი პრინციპები
ცივილიზაციის განვითარება იმ ფაზაში შევიდა, როდესაც მოწინავე ქვეყნები ერთობლივად ცდილობენ გადაჭრან ზოგადსაკაცობრიო პრობლემები.
მსოფლიო პროცესები იმდენად დაჩქარებულია, რომ ამ წინააღმდეგობათა უახლეს ხანში მოუგვარებლობა უაღრესად ზრდის საყოველთაო კატასტროფის შესაძლებლობას.
სულ ცოტა ხნის წინ უპირველესი პოლიტიკური პრობლემა დასავლეთის თავისუფალ სამყაროსა და აღმოსავლეთის ტოტალიტარულ რეჟიმებს შორის დაპირისპირება იყო.
მოწინავე მსოფლიო პოლიტიკური აზრის დამსახურებად უნდა ჩაითვალოს, რომ ეს უაღრესი სიმძაფროს გლობალური კონფრონტაცია მინიმალური მსხვერპლის ფასად მოიხსნა.
ეკონომიკური მეთოდებით იმდენად იმართება დასავლეთიდან აღმოსავლეთში მიმდინარე სასიცოცხლო პროცესები, რომ თითქმის გამორიცხულია ამ ძალთა ხელახალი სამხედრო დაპირისპირება.
დღეს საქართველო გეოპოლიტიკური თვალსაზრისით უკვე შერიგებულ ზესახელმწიფოთაგან ერთ-ერთის უპიროვნო ნაწილს წარმოადგენს, რაც უაღრესად გაართულებს ბრძოლას სახელმწიფოებრივი დამოუკიდებლობის აღსადგენად, თუ მისი ბრძოლის გზა ამ სახელმწიფოთა დაახლოების პროცესს დაუპირისპირდა.
თავისთავად, როგორც დასავლეთისა და აღმოსავლეთის  პოლიტიკურ სისტემათა დაახლოება,
ისე საქართველოს სახელმწიფოებრივი დამოუკიდებლობის აღდგენა დადებითი, დემოკრატიული ნიშნით განვითარებადი პროცესებია და შეუძლებელია ისინი პრინციპულად შეუთავსებადნი იყვნენ.
საქართველოს რადიკალური და დემოკრატიული ოპოზიცია 1990 წლის აპრილიდან გაერთიანდა „მრგვალი მაგიდის“ პოლიტიკურ ბლოკში, რომლის მიზანიცაა მშვიდობიანი, პოლიტიკური ბრძოლის გზით საქართველოს სახელმწიფოებრივი დამოუკიდებლობის აღდგენა და შენარჩუნება,
მთელი ქართველი ერის გაერთიანება,
საზოგადოებრივი დიალოგის საშუალებით კონსტრუქციული თანამშრომლობა ყველა ეროვნულ ძალასთან.
სადღეისოდ მრგვალი მაგიდის წევრები არიან შემდეგი პოლიტიკური ორგანიზაციები: საქართველოს ჰელსინკის კავშირი, სრულიად საქართველოს წმინდა ილია მართლია საზოგადოება, სრულიად საქართველოს მერაბ კოსტავას საზოგადოება, ქართველ ტრადიციონალისთა კავშირი, საქართველოს ეროვნული ფრონტი - რადიკალური კავშირი, საქართველოს ეროვნულ-ლიბერალური კავშირი, საქართველოს ეროვნულ-ქრისტიანული პარტია, აგრეთვე ინდივიდუალური წევრები.
ამ პოლიტიკურ ორგანიზაციებს მიუხედავად ზოგი განსხვავებული შეხედულებისა, აქვთ ეროვნულ-განმათავისუფლებელი ბრძოლის ერთიანი პოლიტიკური სტრატეგია და პლატფორმა, რომლის ძირითად დებულებებსაც ამჟამად ვაქვეყნებთ.
მრავალსაუკუნოვანი სახელმწიფოებრივი ტრადიციის მქონე საქართველო დღეს კომუნისტური, კრემლის მიერ დანიშნული ხელისუფლების 70-წლიანი დანაშაულებრივი, ანტიეროვნული პოლიტიკის გამო დგას სულიერ-ზნეობრივი, პოლიტიკური, სოციალურ-ეკონომიური, დემოგრაფიული და ეკოლოგიური კატასტროფის წინაშე,
რისი უმთავრესი მიზეზიც არის 1921 წეს საბჭოთა რუსეთის მიერ საქართველოს ოკუპაციისა და ფაქტობრივი ანექსიის შედეგად მისი დამოუკიდებელი სახელმწიფოებრიობის განადგურება.
სსრკ-ში გამოცხადებული პერესტროიკისა და დემოკრატიზაციის მიუხედავად გრძელდება ქართული მოსახლეობის პოლიტიკური და მოქალაქეობრივი უფლებების დარღვევა, მისი დისკრიმინაცია საკუთარ მიწა-წყალზე.
საფრთხეშია საქართველოს ტერიტორიული მთლიანობა,
რომელმაც 1921 წლის ძალდატანებითი გასაბჭოების შემდეგ ისედაც დაკარგა ერთა ლიგის მიერ აღიარებულ ტერიტორიათა თითქმის მესამედი.
საქართველოს არა აქვს სახელმწიფო საზღვრები,
არ გააჩნია ეროვნული ინტერესების დამცველი ხელისუფლება
და სამხედრო შენაერთები,
უკონტროლოდ ნიავდება ქვეყნის ხაზინა,
იძარცვება ბუნებრივი რესურსები,
ბარბაროსულად ნადგურდება საქართველოს ბუნება
და კულტურის ძეგლები,
საფრთხეშია საქართველოს ეკლესია.
ყოველგვარი მატერიალური ზარალი შეუდარებელია იმ უზარმაზარ დანაკლისთან, რომელიც ქართველმა ერმა, საქართველოს მთელმა მოსახლეობამ განიცადა 70 წლის განმავლობაში გენოციდისა და ტერორის გამო.
ეს იყო სავსებით მიზანდასახული განადგურება ერის საუკეთესო ნაწილისა 1921-1924, 1937, 1950-51, 1956 და ბოლოს 1989 წლებში.
გარდა ამისა, პრაქტიკულად ყველა პერიოდში, ყოველ წელს, ყოველდღე მიმდინარეობდა ყოველგვარ სამართლებრივ ნორმებთან შეუთავსებელი მასიური უსამართლობა,
ადამიანის შევიწროება,
დაპატიმრება,
დევნა და ა. შ
აშკარაა, რომ საბჭოთა იმპერიის მოახლოებულმა დეზინტეგრაციამ კრემლის ხელისუფალთ ტაქტიკა შეაცვლევინა.
იმპერიის შენარჩუნება შეუძლებელი ხდება ტერორითა და რეპრესიებით,
რის გამოც მათ შეიმუშავეს დაპყრობილი ერებისა და ტერიტორიების ახალ, კონფედერაციულ სახელმწიფო სტრუქტურაში შენარჩუნების გეგმა, რომლის საფუძველიც უნდა იყოს ვითომდა სამართლიანი ახალი სამოკავშირეო ხელშეკრულება.
ეს სერიოზულ საფრთხეს უქმნის ჩვენი სამშობლოს მომავალს და საქართველოს ეროვნულ-გამათავისუფლებელ მოძრაობას.
აღნიშნული მიზნის მისაღწევად კრემლი მიმართავს ეროვნულ-განმათავისუფლებელ მოძრაობებთან ბრძოლის სხვადასხვა ხერხს.
ახალ-ახალ კონსტიტუციურ სამართლებრივ ბერკეტებთან და ეკონომიკურ ბლოკადასთან ერთად
იყენებს სხვადასხვა სახის დესტრუქციულ ღონისძიებებს: თუ ბალტიის ქვეყნებში ლეგალური „ინტერფრონტების“ ორგანიზებას არამკვიდრი მოსახლეობის წარმომადგენლებით ახორციელებენ, საქართველოში არალეგალური „ინტერფრონტის“ ორგანიზება ხერხდება ისევ კრემლის სამსახურში მყოფი ქართველების მეშვეობით.
ეროვნულ-გამათავისუფლებელი მოძრაობის ლიდერების გამოცხადება შოვინისტებად, ანტიდემოკრატებად და ეთნოკონფლიქტების გამჩაღებლებად, მსოფლიოს საზოგადოებრივი აზრის დეზორიენტაციის მცდელობაა.
ეს ყოველივე ეროვნულ-განმათავისუფლებელი პროცესების ჩასახშობად და დასამუხრუჭებლად ცენტრის მიერ დიდი ხნის წინათ შემუშავებული სქემაა, რომელიც მიზნად ისახავს არარუსი ერების დემოგრაფიული ასიმილაციის დაჩქარებას.
არსებული კრიზისული მდგომარეობიდან საქართველოს ხსნისათვის მრგვალი მაგიდის პოლიტიკური ორგანიზაციები ხედავენ ერთადერთ გამოსავალს: საქართველოს დამოუკიდებელი სახელმწიფოებრიობის აღდგენას,
მშვიდობიანი პოლიტიკური ბრძოლის,
ეროვნული პარლამენტის,
ეროვნული კონსტიტუციისა და კანონმდებლობის შექმნის გზით.
არის მოსაზრება, რომ დღეს საბჭოთა იმპერიის შემადგენლობაში მყოფ დამონებულ ერთათვის არსებობს დამოუკიდებელი სახელმწიფოებრიობის აღდგენის ორი ძირითადი გზა: 1. ეროვნული და სამოქალაქო დაუმორჩილებლობა და
2. არსებულ ტოტალიტარულ ხელისუფლებასთან პოლიტიკური და სამართლებრივი ბრძოლის გზით შეძლებისდაგვარად დემოკრატიული არჩევნების ჩატარება,
გარდამავალ პერიოდში ეროვნული ინტერესების დამცველი ხელისუფლების არჩევა
და დამოუკიდებელი სახელმწიფოებრიობის აღდგენისათვის სამართლებრივი მექანიზმების შექმნა.
უკანასკნელი პერიოდის პრაქტიკამ და გამოცდილებამ ცხადყო, რომ ეს ორი გზა განცალკევებულად ვერ იარსებებს და მხოლოდ მათი კომბინირებითა და გონივრული ურთიერთშერწყმით არის შესაძლებელი სახელმწიფოებრივი დამოუკიდებლობის მოპოვება.
ბოლო წლებში ერის სასიცოცხლო პრობლემების გადაჭრაში ტოტალიტარული რეჟიმის წინააღმდეგობის დაძლევა ოპოზიციამ მხოლოდ მასობრივი საპროტესტო აქციების საშუალებით შეძლო.
მხოლოდ ოპოზიციისა და ხალხის ერთობლივი გამოსვლებით გახდა შესაძლებელი დღეეისათვის
შედარებით დემოკრატიული საარჩევნო კანონის მიღება
და მრავალპარტიული არჩევნების დანიშვნა.
ასე რომ, სამოქალაქო დაუმორჩილებლობისა
და პარლამენტური ბრძოლის გზა ერთი მთლიანი სტრატეგიის ორი მხარეა;
რომელმაც უნდა მიგვიყვანოს საქართველოს სახელმწიფოებრივი დამოუკიდებლობის აღდგენამდე.
საქართველოს დემოკრატიული რესპუბლიკის ეროვნული საბჭოს 1918 წლის 26 მაისს და 1919 წლის 12 მარტს დამფუძნებელი კრების მიერ გამოცხადებული საქართველოს დამოუკიდებლობის აქტი კვლავ ძალაშია, მას არ დაუკარგავს იურიდიული მნიშვნელობა და იგი დღესაც წარმოადგენს საქართველოს დამოუკიდებელი სახელმწიფოებრიობის აღდგენის იურიდიულ საფუძველს.
რადგანაც საქართველოს დემოკრატიული რესპუბლიკის მთავრობას კაპიტულაციაზე ხელი არ მოუწერია და კანონიერი გზით არ გაუქმებულა არც რესპუბლიკის მთავრობა და არც კონსტიტუცია.
ამდენად, დამოუკიდებელი საქართველოს სახელმწიფო „დე იურე“ დღესაც არსებობს, ხოლო მისი კონსტიტუციის მოქმედება კანონიერი მთავრობის მიერ 1921 წ.   მხოლოდ დროებითაა შეჩერებული.
1975 წელს დადებულ იქნა ჰელსინკის ხელშეკრულება, რომელსაც სსრ კავშირმაც მოაწერა ხელი.
ხელშეკრულების დასკვნით აქტში აღიარებულია სახელმწიფო საზღვრების ხელშეუხებლობა და ურღვევობა, ერთა სუვერენიტეტის ხელშეუხებლობა და საკუთარი ბედის განმგებლობის უფლება.
ამავე დოკუმენტში აღნიშნულია მშვიდობიანი მოლაპარაკების გზით სახელმწიფო საზღვრების გადასინჯვის შესაძლებლობაც, რისი თვალსაჩინო მაგალითიცაა გერმანიის გაერთიანება და ამა წლის ბოლოსათვის დაგეგმილი ჰელსინკი-2-ის შეხვედრაზე ევროპის სახელმწიფოთა საზღვრების დაზუსტების საკითხის ძირითად თემად გატანა.
აღმოსავლეთ ევროპის ყოფილი კომუნისტური ბანაკის ქვეყნებისგან განსხვავებით, დღეს ფაქტობრივად ანექსირებულ საქართველოს  არ გააჩნია არც ეროვნული და არც სახელმწიფოებრივი სუვერენიტეტი.
ამასთან დაკავშირებით ურთიერთისაგან უნდა გავმიჯნოთ ოკუპაციისა და ანექსიის ცნებებიც.
ქვეყანა შეიძლება იყოს ოკუპირებული, მაგრამ არა ანექსირებული.
თუ  საქართველოში მოხდება საბჭოური სახელმწიფო სტრუქტურების დემონტაჟი, იგი აღარ დაექვემდებარება ცენტრს და მოისპობა ფაქტიური ანექსიის ყველა ატრიბუტი, მარტოოდენ უცხო ქვეყნის ჯარის ყოფნა ჩვენს ტერიტორიაზე ვერ ჩაითვლება გადაულახავ დაბრკოლებად სახელმწიფოებრივი დამოუკიდებლობის აღდგენის გზაზე.
ასეთ ანბანურ ჭეშმარიტებათა გაუთვალისწინებლობა იწვევს პესიმისტურ, არაკომპეტენტურ მსჯელობებს საოკუპაციო ჯარის არსებობის პირობებში სახელმწიფოებრივი დამოუკიდებლობის მიღწევის შეუძლებლობის შესახებ, ან ისეთ სახელმწიფო სტრუქტურაზე იძულებით დათანხმებაზე, რომელიც კონფედერაციაზე შორს ვერ წავა.
აღნიშნულიდან გამომდინარე, გარდამავალი პერიოდის ეროვნული ინტერესების გამომხატველმა საქართველოს უზენაესმა საბჭომ გადაწყვეტილებათა მიღებისას უნდა იხელმძღვანელოს ზოგადსაკაცობრიო ღირებულებებით,
საერთაშორისო სამართლის საყოველთაოდ აღიარებული ნორმებითა
და ქართული ეროვნული ტრადიციებით.
ყოველივე ამის გათვალისწინებით მიგვაჩნია, რომ გარდამავალ პერიოდში მიღებული და განხორციელებული უნდა იქნეს პოლიტიკური და სამართლებრივი აქტები, რომლებიც ჩვენი აზრით, უნდა ემყარებოდნენ შემდეგ ძირითად დებულებებს.
1.   საქართველოს უზენაესი საბჭო
საქართველოს უზენაესი საბჭო უნდა იყოს მრავალპარტიული პრინციპით, საყოველთაო, დემოკრატიული, პირდაპირი და ფარული კენჭისყრით არჩეული უმაღლესი საკანონმდებლო ორგანო, რომლის იურისდიქცია გავრცელდება დღევანდელი საქართველოს სსრ-ს მთელ ტერიტორიაზე.
არსებობს მოსაზრება, რომ საქართველოს უზენაესი საბჭო, მიუხედავად მისი არჩევის შედარებითი დემოკრატიულობისა და მრავალპარტიულობისა მაინც იქნება საბჭოთა ხელისუფლების ორგანო, რომელიც ვერ შეძლებს იყოს ერის ნების ერთადერთი გამომხატველი და უზრუნველყოს საქართველოს სრული სახელმწიფოებრივი სუვერენტიტეტის აღდგენა.
ეს მსჯელობა ჩვენ პრინციპულად მცდარად მიგვაჩნია შემდეგ მიზეზთა გამო:
ა) თვით საქართველოს სსრ დღევანდელმა უზენაესმა საბჭოს სესიამ 1990 წლის 9 მარტისა და 20 ივნისის დადგენილებებით რსფსრ-ს მიერ 1921 წ.   თებერვალში საქართველოს მიმართ განხორციელებული შეიარაღებული აგრესია, მისი ოკუპაცია, საბჭოთა კავშირის შემადგენლობაში იძულებით შეყვანის გზით განხორციელებული ფაქტობრივი ანექსია უკანონოდ გამოაცხადა.
ასევე ბათილად გამოცხადდა აღნიშნულ ფაქტთან დაკავშირებული ყველა „იურიდიული“ დოკუმენტი.
ამით საქართველოს სსრ უზენაესმა საბჭომ - უმაღლესმა საბჭოურმა საკანონმდებლო ორგანომ - ფაქტიურად უკანონოდ გამოაცხადა საქართველოში საბჭოთა ხელისუფლება;
ბ) საქართველოს ახალი უზენაესი საბჭო აირჩევა შედარებით დემოკრატიული კანონის საფუძველზე მრავალპარტიული პრინციპით.
არჩევნებში მონაწილე პოლიტიკურ პარტიათა და ორგანიზაციათა რესგისტრაცია მოხდა არა რომელიმე არსებულ საბჭოთა სახელმწიფო ორგანოში, არამედ პარიტეტული პრინციპით შექმნილ ცენტრალურ საარჩევნო კომისიაში;
გ) საარჩევნო კანონის თანახმად, ახლადარჩეული უზენაესი საბჭო იქნება „საქართველოს უზენაესი საბჭო“ და არა „საქართველოს სსრ უზენაესი საბჭო“, რაც, ცხადია, არა მხოლოდ სახელის შეცვლაა, არამედ, სოციალისტური სისტემისა და, საერთოდ, საბჭოური სტრუქტურების რღვევისაკენ მიმავალ გზაზე გადადგმული ნაბიჯია.
დ) პოლიტიკურ პარტიათა წინასაარჩევნო რეგისტრატიის პირობები არ ითვალისწინებდა არც საქართველოს სსრ და არც საბჭოთა კავშირის კონსტიტუციებს.
საარჩევნო კანონი პოლიტიკურ პარტიათაგან ითხოვს მხოლოდ საყოველთაოდ აღიარებული საერთაშორისო სამართლებრივი ნორმების დაცვას, რაც თავისთავად ათავისუფლებს ამ კანონით არჩეულ უზენაეს საბჭოს საბჭოური კანონმდებლობის წინაშე ყოველგვარი ვალდებულებისაგან.
ე) საყოველთაო დემოკრატიული არჩევნების გზით შექმნილი ქვეყნის უმაღლესი საკანონომდებლო ორგანო უფლებამოსილია შეცვალოს ქვეყანაში მანამდე მოქმედი ნებისმიერი კანონი
ზოგადსაკაცობრიო ღირებულებათა და საყოველთაოდ აღიარებულ საერთაშორისო სამართლებრივ ნორმათა გათვალისწინებით,
დროებით შეაჩეროს ან შეწყვიტოს არსებულ კონსტიტუციათა მოქმედება.
ყოველივე ზემოაღნიშნული ქმნის სამართლებრივ საფუძველს, რომელიც იძლევა საბჭოური სტრუქტურების - კონსტიტუციისა და კანონმდებლობის იგნორირების საშუალებას მომავალი არჩევნების დროს და შემდგომ პერიოდში.
ახალმა უზენაესმა საბჭომ იურიდიულად უნდა დააკანონოს მიღწეული და გადადგას შემდგომი ნაბიჯები არსებული პოლიტიკური სისტემის სრული რეორგანიზაციის მიმართულებით, რისთვისაც საჭიროა მიღებულ იქნას შემდეგი ნორმატიული აქტები:
დეკლარაცია საქართველოს უზენაესი საბჭოს იურისდიქციის შესახებ;
დეკლარაცია საქართველოში საბჭოთა ხელისუფლების უკანონოდ ცნობისა და საქართველოს მთელ ტერიტორიაზე სსრკ-ს და საქართველოს სსრ კონსტიტუციების მოქმედების შეწყვეტის შესახებ.
საქართველოს უზენაეს საბჭოს სახელმწიფოებრივი დამოუკიდებლობის აღგენის გზაზე უდიდეს წინააღმდეგობათა გადალახვა მოუწევს.
ამდენად, უკიდურეს შემთხვევაში, საქართველოს უზენაესი საბჭო, როგორც გარდამავალ პერიოდში ერის ნების გამომხატველი ერთადერთი ორგანო, უმაღლეს საკანონმდებლო ფუნქციასთან ერთად
უნდა ითვისებდეს გარეშე ძალისადმი ეროვნული და სამოქალაქო დაუმორჩილებლობის განხორციელების იურიდიული ინსტიტუტის სტატუსსაც.
2.  გარდამავალი პერიოდი
არსებული პოლიტიკური რეალიებიდან გამომდინარე, დღეისათვის საქართველოს სრული სახელმწიფოებრივი დამოუკიდებლობის მიღწევა წარმოუდგენელია მოსამზადებელი გარდამავალი პერიოდის გარეშე.
სწორედ გარდამავალ პერიოდში უნდა შეიქმნას საქართველოს დამოუკიდებელი სახელმწიფოებრიობის სამართლებრივი, პოლიტიკური და ეკონომიკური საფუძვლები.
გარდამავალი პერიოდი იწყება მას შემდეგ, რაც ქართველი ერის, სრულიად საქართველოს მოსახლეობის ცნობიერებაში მომწიფდება სახელმწიფოებრივი დამოუკიდებლობის აღდგენის აუცილებლობის იდეა
და მას შემდეგ, რაც აღარ იარსებებს საქართველოს სხვა სახელმწიფოს შემადგენლობაში ინკორპორაციის სამართლებრივი მექანიზმი.
ამდენად, დაბეჯითებით შეიძლება ითქვას, რომ საქართველოში ფაქტობრივად უკვე დაწყებულია გარდამავალი პერიოდი, რომლის შემდგომი განვითარებისათის, ჩვენი აზრით, აუცილებელია ახლადარჩეულმა უზენაესმა საბჭომ დაუყოვნებლიც მიიღოს და განახორციელოს შემდეგი საკანონმდებლო აქტები:
დეკლარაცია საქართველოს სსრ სახელწოდების, სახელმწიფო სიმბოლიკის შეცვლისა და გარდამავალი პერიოდის გამოცხადების შესახებ:
დადგენილება საქართველოს დემოკრატიული რესპუბლიკის 1921 წლის დროებით შეჩერებული კონსტიტუციის საფუძველზე გარდამავალი პერიოდის ძირითადი კანონის შემუშავების შესახებ;
დადგენილება 1921 წლის 15 თებერვლის შემდეგ საქართველოს უკანონო ხელისუფლების მიერ დადებული სამოკავშირეო ხელშეკრულებების ბათილად ცნობის შესახებ.
გარდამავალი პერიოდი დამთავრებულად შეიძლება ჩაითვალოს მას შემდეგ, რაც დამოუკიდებელ საქართველოს საერთაშორისო პოლიტიკური ორგანიზაციები ცნობენ საერთაშორისო სამართლის სუბიექტად,
რის შედეგადაც დაინიშნება თავისუფალი საქართველოს პარლამენტის დემოკრატიული არჩევნები.
იმისათვის, რომ საქართველო ცნონ საერთაშორისო სამართლის სუბიექტად, აუცილებელია მას გააჩნდეს მკაცრად დადგენილი საზღვრები,
არსებობდეს დემოკრატიული წესით არჩეული ხელისუფლება, რომელიც განახორციელებს კონტროლს ქვეყნის მთელ ტერიტორიაზე.
3.   საქართველოს ტერიტორიული მთლიანობა და მისი დაცვა
1921 წლის ანექსიის შემდეგ, გარდა ტერიტორიული დანაკარგებისა,
საქართველომ უდიდესი დანაკლისი განიცადა მისი წიაღისეულისა და ბუნებრივი რესურსების უმოწყალო ექსპლუატაციის შედეგად.
საქართველოდან გაზიდულ იქნა მილიონობით ტონა მარგანეცი, ფერადი ლითონი, მარმარილო და ა.  შ.
ყოველივე ამან, არა მარტო აუნაზღაურებელი ზიანი მიაყენა ბუნებას,
არამედ საქართველომ უზარმაზარი ფინანსური ზარალიც განიცადა,
რაც გამოწვეული იყო საქართველოს ტერიტორიის ფაქტიური დაუცველობითა და სახელმწიფო საზღვრების მხოლოდ რუკებზე არსებობით.
ეჭვგარეშეა, რომ ახალმა უზენაესმა საბჭომ უნდა გადაწყვიტოს საქართველოს ტერიტორიის, მისი ბუნებრივი რესურსების ნაციონალიზაციისა და საიმედო დაცვის საკითხი.
შეიქმნას სპეციალური კომისია საქართველოს სახელმწიფო საზღვრებისა და ტერიტორიული მთლიანობის დაცვისათვის.
აღნიშნულიდან გამომდინარე, გარდამავალი პერიოდის უზენაესმა საბჭომ დაუყოვნებლივ უნდა მიიღოს შემდეგი საკანონმდებლო აქტები: 1.  საქართველოს მიწის,  საჰაერო სივრცის, წყლის რესურსების, კონტინეტური შელფისა და წიაღისეულის ეროვნულ საკუთრებად გამოცხადების შესახებ;
2.  სახმელეთო, საზღვაო და საჰაერო საზღვრების შესახებ;
3.  საბაჟო სამსახურის შესახებ;
4.  სატრანზიტო გადაზიდვების შესახებ;
5.  ეროვნული საჯარისო ფორმირებების შესახებ;
6.  საქართველოში საბჭოთა არმიის ნაწილებისათვის უცხო ქვეყნის შეიარაღებული ძალის სტატუსის მინიჭების შესახებ;
ეროვნული უშიშროების სამსახურის შესახებ.
აუცილებლად მიგვაჩნია, ახლადარჩეულმა უზენაესმა საბჭომ დაუყოვნებლივ დაიწყოს მოლაპარაკება რსფსრ-ს უმაღლეს საბჭოსთან რუსეთ-საქართველოს 1920 წლის 7 მაისის ხელშეკრულების უხეში დარღვევისა და 1921 წლის თებერვალში საბჭოთა რუსეთის მიერ განხორციელებული ოკუპაციისა და ფაქტობრივი ანექსიის აღიარების შესახებ.
პარალელურად უნდა მიმდინარეობდეს მოლაპარაკება სსრკ-ს და სხვა სახელმწიფოებთან საქართველოს ანექსირებულ სახელმწიფოდ ცნობის შესახებ.
ვინაიდან, საქართველოს დემოკრატიული რესპუბლიკის სახელმწიფოებრივი დამოუკიდებლობა კანონიერი გზით არ გაუქმებულა, მისი კონსტიტუცია 1921 წლის 16 მარტს კანონიერი მთავრობის მიერ მხოლოდ დროებით იქნა შეჩერებული, საქართველოს კანონიერ მთავრობას კაპიტულაციაზე ხელი არ მოუწერია და არ არსებობს საქართველოს სსრკ-ს შემადგენლობაში შეყვანის სამართლებრივი საფუძველი.
გარდამავალ პერიოდში საქართველოს ჩვენ განვიხილავთ როგორ ანექსირებულ სახელმწიფოს,
რომელმაც უნდა აღადგინოს სახემწიფოებრივი დამოუკიდებლობა.
ახლადარჩეულმა უზენაესმა საბჭომ უნდა იზრუნოს რათა სხვადასხვა ქვეყნებში აღსდგეს და გაიხსნას საქართველოს წარმომადგენლობები,
რომლებიც ხელს შეუწყობენ საქართველოს საერთაშორისო კავშირურთიერთობებს და მისი სახელმწიფოებრიობის იურიდიული სტატუსის დამკვიდრებას.
ეს წარმომადგენლობები სახელმწიფოებრივი დამოუკიდებლობის აღდგენის შემდგომ უზრუნველყოფენ ამ ქვეყნებიდან საქართველოს საგარეო დიპლომატიურ ურთიერთობებს.
4.   ადამიანის უფლებათა დაცვა და მოქალაქეობრივი შემწყნარებლობა
საქართველოს ისტორია ნათლად მეტყველებს, რომ ქართული ფენომენისათვის ყოველთის დამახასიათებელი იყო ეროვნული
და რელიგიური შემწყნარებლობა.
საქართველოში საუკუნეების მანძილზე ყოველგვარი ეთნიკური და რელიგიური კონფლიქტების გარეშე გვერდიგვერდ ცხოვრობდნენ სხვადასხვა ეროვნების,
განსხვავებული პოლიტიკური შეხედულებებისა
და რელიგიური აღმსარებლობის წარმომადგენლები.
ახლადარჩეული უზენაესი საბჭო, როგორც ქართველი ერის ნების გამომხატველი ორგანო, მოქმედებისას, ბუნებრივია, იხელმძღვანელებს ამ ძირძველი ტრადიციებით,
შექმნის რა, სამართლებრივ საფუძვლებს კომუნისტური ტოტალიტარიზმის პერიოდში უაღრესად გამწვავებული პოლიტიკური, ეთნიკური და რელიგიური ურთიერთობების მოსაგვარებლად.
გარდამავალი პერიოდის საქართველოში გაერთიანებული ერების ორგანიზაციის ადამიანის უფლებათა დაცვის საყოველთაო დეკლარაციაზე,
ჰელსინკისა და ვენის საერთაშორისო შეთანხმებათა დასკვნით აქტებზე დაყრდნობით,
უნდა გატარდეს კონკრეტული ქმედითი ღონისძიებანი პოლიტიკური, რელიგიური და მოქალაქეობრივი შემწყნარებლობის
და მოქალაქეთა უფლებრივი გარანტიების დაცვის დასამკვიდრებლად.
გარდამავალი პერიოდის საქართველოში გარანტირენული უნდა იქნეს საქართველოს ყველა მოქალაქის თანასწორუფლებიანობა.
აღნიშნულიდან გამომდინარე, საჭიროდ მიგვაჩნია შემდეგი საკანონმდებლო აქტების მიღება და გატარება:სახელმწიფო ენის შესახებ
მოქალაქოების შესახებ
მოქალაქეთა უფლებრივი და პოლიტიკური გარანტიების შესახებ
ეროვნულ უმცირესობათა პოლიტიკურ-სამართლებრივი გარანტიების შესახებ;
იმიგრაციის შესახებ
სინდისის თავისუფლების შესახებ
რელიგიური ორგანიზაციების შესახებ
პოლიტიკური პარტიების შესახებ
მასობრივი ინფორმაციის საშუალებების შესახებ
ათწლეულების მანძილზე უაღრესად დეფორმირებულმა ცხოვრების საბჭოურმა წესმა საქართველოში დაამკვიდრა ისეთი სოციალური ურთიერთობანი, როდესაც საზოგადოების დიდი ნაწილისათვის ცხოვრების პატიოსანი წესის დაცვა ფაქტიურად გმირობას უდრიდა.
აქედან გამომდინარე, გაუმართლებლად მიგვაჩნია დაყენებულ იქნას იმ პირთა საზოგადოებრივი, მორალური და იურიდიული პასუხისმგებლობის საკითხი, რომლებიც ტოტალიტარული რეჟიმის პირობებში იძულებულნი იყვნენ ზნეობრივ კომპრომისზე წასულიყვნენ.
ხშირ შემთხვევაში თვით სიხლის სამართლის დანაშაულებანიც კი გამოწვეული იყო ტოტალიტარული სისტემის მიერ შექმნილი ცხოვრების არაადამიანური პირობებით.
ამიტომ, მიგვაჩნია რომ ახლადარჩეულმა უზენაესმა საბჭომ უნდა განიხილოს ფართო მასშტაბის ამინისტიის გატარებისა
და სიკვდილით დასჯის გაუქმების საკითხი,
გამოაცხადოს საყოველთაო ეროვნული შერიგება
და შემწყნარებლობა.
5.   სამოკავშირეო ხელშეკრულება
მიგვაჩნია, რომ საყოველთაოდ აღიარებული საერთაშორისო სამართლის ნორმებიდან გამომდინარე, სამართლიანი სახელმწიფოებრივი სამოკავშირეო ხელშეკრულება შეიძლება დაიდოს მხოლოდ თანასწორუფლებიან, დამოუკიდებელ სახელმწიფოებს შორის.
ამდენად, საერთაშორისო სამართლის სუბიექტად საქართველოს აღიარებამდე დაუშვებელია სახელმწიფოებრივი სამოკავშირეო ხელშეკრულების საკითხის დასმაც კი ნებისმიერ ქვეყანასთან, მათ შორის სსრკ-სთან,
რაც თავის მხრივ არ გამორიცხავს გარდამავალ პერიოდში გარკვეული ვადით, სხვადასხვა სამთავრობო ეკონომიკურ-კულტურული შეთანხმების გაფორმებას.
ვთვლით, რომ ყოველგვარი სახელმწიფოებრივი სამოკავშირეო ხელშეკრულების დადება თავისუფალი საქართველოს ეროვნული პარლამენტის პრეროგატივაა, რომელიც არჩეულ იქნება გარდამავალი პერიოდის დამთავრებამდე.
6.   საბჭოთა იმპერიული სახელმწიფო სტრუქტურების დემონტაჟი და ახალი დემოკრატიული სტქრუქტურების შექმნა
საბჭოთა იმპერიული სტრუქტურების ცენტრალიზაციამ, მმართველობით-ადმინისტრაციულმა სისტემამ, საქართველოს მოუტანა სახელმწიფო სტრუქტურების შემადგენელი ყველა ელემენტის ფაქტიური მოშლა,
რამაც თავის მხრივ წარმოშვა ფარული ეკონომიკური მექანიზმი: გაბატონდა მაფია,
კორუფციამ კატასტროფული მასშტაბები მიიღო.
უაღრესად დაეცა პროფესიონალიზმი - არაეფექტიანი გახდა შრომა.
საქართველო ფაქტიურად ეკონომიკური, სოციალ-პოლიტიკური და კულტურული კატასტროფის წინაშე აღმოჩნდა.
დღევანდელ ვითარებაში ფაქტობრივად დაუცველია საქართველოს კულტურული მემკვიდრეობა,
მკვეთრ გაუმჯობესებას მოითხოვს ძეგლთა დაცვის სისტემა და სამუზეუმო საქმე.
ამდენად, შესაცვლელია როგორც კანონმდებლობა, რომელიც აწესრიგებს საზოგადოებრივ ურთიერთობებს, საზოგადოდ კულტურისა და კერძოდ ძეგლთა დაცვის სფეროში, ისე სახელმწიფოებრივი და საზოგადოებრივი პრაქტიკა.
აღნიშნული მდგომარეობის გამოსასწორებლად აუცილებლად მიგვაჩნია არსებული სახელმწიფოებრივი სისტემის, მისი შემადგენელი სტრუქტურების თანდათანობითი დემონტაჟი
და მათ ნაცვლად ახალი დემოკრატიული სტრუქტურების შექმნა.
საქართველოს უზენაესმა საბჭომ ამ მიმართულებით უნდა გაატაროს შემდეგი ღონისძიებანი: საზოგადოებრივი ცხოვრების ყველა სფეროს დეიდეოლოგიზაცია;
დადგენილება საკანონმდებლო, აღმასრულებელი და სასამართლო ხელისუფლებათა სრული გამიჯვნის შესახებ;
კანონი სასამართლო სისტემის რეფორმის შესახებ; (ნაფიც მსაჯულთა ინსტიტუტის შემოღება);
კანონი საქართველოს ადმინისტრაციულ-ტერიტორიული მოწყობის შესახებ;
კანონი ადგილობრივი თვითმმართველობის ფორმების შესახებ (მუნიციპალური არჩევნების ჩატარების გზით);
დადგენილება აღმასრულებელი ხელისუფლების სტრუქტურების შექმნის შესახებ;
დადგენილება ეროვნული პოლიციის შექმნის შესახებ;
განათლების სისტემის რეფორმა;
რეფორმა ბუნებისა
და კულტურის ძეგლთა დაცვის შესახებ.
როგორ უნდა წარმართოს გარდამავალ პერიოდში უზენაესმა საბჭომ საქართველოს დამოუკიდებლობის აღდგენისათვის ბრძოლა, რომ ის მსოფლიო გლობალურ პოლიტიკურ პროცესებს არ დაუპირისპირდეს?
ახლო აღმოსავლეთის კრიზისი დღეს მსოფლიო პოლიტიკის უმთავრესი საკითხია.
მებრძოლი ისლამური ფუნდამენტალიზმის მიმდევარი დიქტატორული რეჟიმები დაუპირისპირდნენ შედარებით დემოკრატიულ არაბულ ქვეყნებს და თავისუფალი სამყაროს სახელმწიფოებს.
საბჭოთა კავშირი, რომელმაც თვითონ გამოზარდა (იდეურადაც და იარაღითაც) ერაყი, უაღრესად საშიშ აგრესორად, პოლიტიკური თვალსაზრისით უყოყმანოდ დადგა დემოკრატიული ქვეყნების გვერდით.
აშკარაა, რომ საბჭოთა კავშირი ცდილობს დაადგეს მის მიერვე დეკლარირებული პრინციპის - ზოგადსაკაცობრიო ღირებულებათა უზენაესობის რეალური შესრულების გზას.
საბჭოთა კავშირის მოჩვენებითი ინერტულობა (დღემდე ერაყში საბჭოთა სამხედრო ინსტრუქტორთა ყოფნა თუ კრიზისის რაიონში საბჭოთა შეიარაღებულ ძალთა არგადასროლა) დიპლომატიური მოქნილობის შედეგია.
ერთადერთი ქვეყანა, რომელსაც შეუძლია გადამწყვეტი როლი ითამაშოს კრიზისის მშვიდობიანი გზით მოწესრიგებაში, საბჭოთა კავშირია, რაც კიდევ უფრო გაზრდის მის ისედაც დღემდე არნახულ პოპულარობას.
კომუნისტური სოციალიზმის საყოველთაო, საბოლოო კრახისა და სამხრეთ აფრიკის რესპუბლიკაში მიმდინარე ანტირასისტული პროცესების შემდეგ აშკარაა, რომ მსოფლიო პოლიტიკაში თვისობრივად ახლად წამოჭრილ მარადიულ საკითხთა საბოლოო გადაჭრაში (და არა დროებით დარეგულირება) შეუძლებელია მხოლოდ კლასიკური პოლიტიკური მეთოდებით.
მსოფლიოში საყოველთაო მშვიდობის მიღწევა წარმოუდგენელია საყოველთაო მსოფლმხედველობრივ-რელიგიური და სამართლებრივი შეთანხმების გარეშე.
ეს პრობლემები არ თავსდება კლასიკური პოლიტიკის ჩარჩოებში და მათ გადაჭრაში გადამწყვეტი როლი კაცობრიობისათვის სამმა უდიდესმა ავტორიტეტმა - რელიგიამ, ხელოვნებამ და მეცნიერებამ უნდა შეასრულოს.
აქედან გამომდინარე, საქართველომ და მისმა ახლადარჩეულმა უზენაესმა საბჭომ, როგორც ერის ნების ერთადერთმა ჭეშმარიტმა გამომხატველმა ოფიციალურმა ორგანომ უნდა იმოქმედოს სწორედ ზოგადსაკაცობრიო ღირებულებათა კატეგორიებიდან გამომდინარემ.
ეს ღირებულებანი თავის მხრივ მხოლოდ უმაღლესი ჭეშმარიტების რელიგიურ პრინციპებს შეიძლება ემყარებოდნენ,
ხელოვნება უნდა ქმნიდეს ამ ღირებულებათა ურთიერთგაზიარების საყოველთაო ატმოსფეროს
და ისინი ადამიანთა ცნობიერებაში საკაცობრიო მეცნიერული მიღწევებით უნდა იქნენ გამაგრებულნი.
სწორედ ამ ზოგადსაკაცობრიო ღირებულებათა რანგს განეკუთვნება ქართველი ერის უმთავრესი მიზანი - საქართველოს დამოუკიდებელ ეროვნულ სახელმწიფოდ ჩამოყალიბება
- ჩვენს სამშობლოში თავისუფლების,
საყოველთაო კეთილდღეობისა
და სამართლიანობის დამკვიდრება,
რაც ბუნებრივია, შეუძლებელია მიღწეულ იქნას ლოკალურად ერთ ქვეყანაში.
საყოველთაო თავისუფლება და სამართლიანობა ღვთის  შეწევნით მთელმა კაცობრიობამ ერთიანი ძალისხმევით უნდა დაამკვიდროს დედამიწაზე.
საქართველომ უნდა დაიბრუნოს თავისი ტრადიციული ისტორიული მისია, შეასრულოს მედიატორის როლი აღმოსავლეთსა და დასავლეთს, საქრისტიანოსა და ისლამურ სამყაროს შორის.
ხოლო თუ საქართველო, ქართველი ერი, მისი ახლადარჩეული ეროვნული უზენაესი საბჭო, თავისუფლებისათვის ბრძოლაში ზოგადსაკაცობრიო ღირებულებათა პრინციპებს არ გადაუხვევს, ცენტრთან უკიდურესი დაპირისპირების შემთხვევაში, თვით ოფიციალური ეროვნული უზენაესი საბჭოს მიერ გამოცხადებული საყოველთაო დაუმორჩილებლობის დროსაც,
ის იქნება მართალი საერთაშორისო სამართლისა და საზოგადოებრივი აზრის წინაშე, მხოლოდ ამ შემთხვევაში არსებული საერთაშორისო რეალობა, თვით რუსეთში სულ უფრო მზარდი დემოკრატიული ძალები არ დაუშვებენ, რათა გამოყენებულ იქნას ტერორისა და რეპრესიების ანაქრონისტული მეთოდები.
სწორედ ზოგადსაკაცობრიო ღირებულებათა პრინციპებს უნდა დაეფუძნოს კანონის უზენაესობა,
რომელიც ქვეყანაში მხოლოდ მოსახლეობის ნდობის მანდატგაცემულმა, ავტორიტეტულმა ხელისუფლებამ შეიძლება დაამკვიდროს.
კანონის უზენაესობა აუცილებელია საქართველოში სტაბილური მდგომარეობის,
სამართლებრივი სახელმწიფოს შესაქმნელად.
სამართლებრივ სახემწიფოში კი სტაბილურობა ყოველმხრივი განვითარებისა და საყოველთაო კეთილდღეობის გარანტიაა.
უახლოეს მომავალში კაცობრიობამ თავისუფალ ერთა ჰარმონიული თანამეგობრობის სახით ცივილიზაციის თვისობრივად ახალ ეპოქაში უნდა შეაბიჯოს.
მათ შორის უნდა იყოს სრული სახელმწიფოებრიობის მქონე ქართველი ერიც.
ამ მიმართულებით კი, უახლოესი და ალბათ ურთულესი შემდგომი ნაბიჯები საქართველოს სწორედ 28 ოქტომბერს არჩეული უზენაესი საკანონმდებლო ორგანოს მოქმედების პერიოდში უნდა გადადგას.
ღმერთი ფარავდეს სრულიად საქართველოს
ზოგადი პრინციპები
საქართველოს ბუნებრივ რესურსებსა და მის სტრატეგიულ ადგილმდებარეობაზე კონტროლი იმპერიულ სახელმწიფოთა მეტოქეობის ძირითადი მიზანი იყო.
მიუხედავად განუწყვეტელი შემოსევებისა და ომებისა, ქართველი ერის მძლავრი ინდივიდუალიზმის, არახელსაყრელი პირობებისადმი მისი შეგუების უნარის, ასევე, ქვეყნის მდიდარი ბუნებრივი რესურსების წყალობით, საქართველოს ეკონომიკა ინარჩუნებდა სიცოცხლისუნარიანობას
და მისი განვითარების ისტორია მოწმობს, რომ მას ძალუძს იყოს მაღალგანვითარებული დამოუკიდებელი სახელმწიფო.
საქართველოს ეკონომიკის ახლანდელი სტრუქტურა იმ განვითარების სტრატეგიის შედეგია, რომელიც დაგეგმილი და თავს მოხვეულია საბჭოთა წყობილების მიერ,
რამაც საქართველოს ფაქტობრივად წაართვა თავისი ეკონომიკური განვითარების სტრატეგიის სუვერენული არჩევანის უფლება.
იმპერიის ნედლეულის წყაროდ და გასაღების ბაზრად ქცეული საქართველო
საერთაშორისო ეკონომიკური პროცესებისგან იზოლირებული აღმოჩნდა.
იმპერიული ინტერესები ნთქავდა საქართველოს მდიდარ ბუნებრივ, შრომით და ფინანსურ რესურსებს.
დავიწყებას მიეცა საუკუნეობით გამომუშავებული და ქართველი კაცის ეთნოოფსიქიკაზე დაყრდნობილი მეურნეობრიობის სისტემა, მისი გაძღოლის მეთოდები.
200-წლიანმა უღელმა, უცხო, თავსმოხვეულმა ეკონომიკურმა სისტემამ,
მიწისაგან და წარმოების სხვა საშუალებებისგან გაუცხოებამ,
საბჭოთა პერიოდში სახელმწიფო მონოპოლისტურმა საკუთრებამ და
შესაბამისად, ქართველი კაცისათვის არატრადიციულმა წარმოებითმა ურთიერთობებმა, საქართველოს ეკონომიკა უმძიმეს მდგომარეობაში ჩააგდო,
ქართველი მეურნე კი დიდწილად მეწარმისა და აღმშენებლისაგან მიმთვისებლად და მომხვეჭელად აქცია.
დაავიწყა გენით კოდირებული რუდუნება შრომისადმი, იდეოლოგიურ ჩარჩოებში მოაქცია და გააუცხოვა მისგან.
აქედან გამომდინარე, გასაღები ქართული ეკონომიკის სიცოცხლისუნარიანობისა, ქართველი მეურნის უცხო, თავსმოხვეული ეკონომიკური სისტემისაგან გათავისუფლებაში ძევს.
გარანტი ჩვენი ეკონომიკის აღორძინებისა, არის ის უდიდესი პოტენცია, რაც საქართველოს ხელსაყრელ გეოპოლიტიკურ მდებარეობაში,
მის ბუნებრივ რესურსებში, კლიმატურ პირობებში
და ქართველი კაცის შესაძლებლობაში მდგომარეობს.
ყოველივე ამის გაცნობიერება და იმ გზების ძიება, რომელიც ქართველ მეურნეს გაათავისუფლებს, არის ჩვენი ეკონომიკური პოლიტიკის ძირითადი მიმართულება.
მხოლოდ თავისუფალ მეწარმეობაზე დაყრდნობილი მეურნეობა შესძლებს იმპერიული ეკონომიკური ზღუდის გარღვევასა
და საქართველოს საერთაშორისო ეკონომიკური პროცესებში უშუალოდ ჩართვას,
მყარ საფუძველს შეუქმნის საქართველოს სახელმწიფო სიძლიერესა
და სულიერი მისიის აღსრულებას, ცივილიზებულ ერთა ოჯახში საქართველოს ღირსეულ შესვლასა და დაფუძნებას.
ქართველი კაცის მეწარმის ნიჭმა ტოტალიტარიზმის პირობებშიც იჩინა თავი
და ე.  წ.   ჩრდილოვანმა ეკონომიკამ საქართველოში სწორედ ტოტალიტარიზმის გამო მიიღო ასეთი მახინჯი ფორმები და მოსახლეობის ფართო ფენების საზიანოდ იქცა.
წარმოების საშუალებებზე საქართველოს მოქალაქეთა კერძო საკუთრებაზე დაფუძნებული ჯანსაღი ეკონომიკური სისტემა,
ამ ენერგიას მიმართავს მოსახლეობის ყველა ფენის სასიკეთოდ,
საყოველთაო სიუხვისა და კეთილდღეობისათვის,
საქართველოს ბედნიერი მომავლისათვის.
მხოლოდ ამ გზით გვესახება საბჭოური ეკონომიკის მოჯადოებული წრის გარღვევა
და ჩვენი ქვეყნის ბუნებრივი ეკონომიკური განვითარების კალაპოტში გადაყვანა.
მრავალწლიანი ეკონომიკური ძარცვისა და ჩვენი მეურნეობისა და სანედლეულო ბაზის გაჩანაგების თანმიმდევრული პოლიტიკის წარმოებისათვის საქართველოს მთავრობამ სსრკ-ს უნდა წაუყენოს საკომპენსაციო პირობები
და აგრეთვე, საერთაშორისო სამართლებრივ აქტებზე, კერძოდ კი რესტიტუცია-სეპარაციაზე დაყრდნობით საქართველოს სახელმწიფო საკუთრებად უნდა გამოაცხადოს საქართველოს ტერიტორიაზე არსებული ყველა საკავშირო დაქვემდებარების წარმოება-დაწესებულება,
ხოლო სტრატეგიული სამხედრო ობიექტების ირგვლივ გაიმართოს ორმხრივი მოლაპარაკება საქართველოს მთავრობასა და სსრკ-ს შორის.
სწორედ ამ ეკონომიკური საკითხების პარლამენტში გატანა და ამით საქართველოს მომავლის უზრუნველყოფაა ჩვენი ძირითადი ამოცანაა.
გარდამავალი პერიოდის საქართველოს ეკონომიკური პოლიტიკის მიმართულებები
საქართველოს ეკონომიკის აღორძინების აუცილებელი პირობაა მისი პოლიტიკური სუვერენიტეტი.
საქართველოს ეკონომიკური აღორძინებისაკენ მიმართულ ეკონომიკურ ღონისძიებათა სისტემა უნდა გამოხატავდეს თავისუფალ მოქალაქეთა საერთო ნებას.
იგი უნდა ქმნიდეს პიროვნების მატერიალური და სულიერი თავისუფლების საფუძველს,
რის გარანტიასაც წარმოადგენს კერძო საკუთრების ხელშეუხებლობის პრინციპის აღიარება,
სამეურნეო და კომერციული საქმიანობის თავისუფლება,
სამეურნეო საქმიანობის წარმართვისათვის საქმიანი პარტნიორების დამოუკიდებლად შერჩევისა და მათთან ასოცირების უფლება.
კერძო საკუთრების პრიმატი არ გამორიცხავს სახელმწიფო საკუთრების არსებობას.
მეურნეობის იმ დარგებში და საქართველოს იმ რეგიონებში, სადაც მეურნეობისათვის არახელსაყრელი პირობებია, შენაჩუნდება სახელმწიფო საკუთრება,
რომლის სუბიექტიც იქნება არა სახელმწიფო ზოგადად, არამედ საქართველოს მთავრობა პერსონალურად, რომელიც ერის წინაშე პასუხისმგებელი იქნება მის მიერ გატარებულ ღონისძიებათა ეფექტიანობაზე.
საქართველოს ეკონომიკური პოლიტიკით გათვალისწინებული უნდა იქნეს მთელი ეროვნული სიმდიდრის დაცვისა და უნარიანად გამოყენების ღონისძიებათა ფართო სისტემა.
ეკონომიკის აღორძინების უმნიშვნელოვანესი პირობაა ადამიანის თაოსნობის სტიმულირებისა
და მისი შრომის შედეგების დასაკუთრების შესაძლებლობის შეუზღუდველობა.
ეკონომიკის საბაზრო პრინციპების ჩამოყალიბება-დამკვიდრების პროცესში თავისუფალი მეწარმეობისა
და კერძო საკუთრების დამკვიდრებისათვის
უნდა შემუშავდეს ამჟამად არსებული სახელმწიფო საკუთრების განსახელმწიფოებრიობის - პრივატიზაციის რეგულირების - კონკრეტული ღონისძიებები.
სახელმწიფო საკუთრების განსახელმწიფოებრიობა უნდა განხორციელდეს თანდათანობით, ეტაპობრივად, იმ
ვარაუდით, რომ სახელმწიფოს საკუთრებაში დარჩეს მხოლოდ ის საწარმოები რომელთა ფუნქციონირებაც კერძო მეწარმეობის პრინციპებზე დროის მოცემულ მომენტში გაუმართლებელი იქნება.
კერძო საკუთრების დამკვიდრება კარგ პირობებს ქმნის ეროვნული ეკონომიკის მსოფლიო მეურნეობაში ინტეგრირებისათვის.
დაინერგება ისეთი კონკრეტული ეკონომიკური ფორმები და მეთოდები, რომელთა მეშვეობითაც თანდათანობით თავს დავაღწევთ საკავშირო სახალხო-სამეურნეო კომპლექსს
და მომზადდება პირობები მსოფლიო ბაზარზე გასვლისა და ინდუსტრიულად განვითარებულ ქვეყნებთან პარტნიორული ურთიერთობის დამყარებისათვის.
საქართველოში თავისუფალი მეწარმეობისა
და კერძო საკუთრების პრიორიტეტულობის პირობებში
ეროვნული ეკონომიკა უნდა დაეფუძნოს მეურნეობრიობის პრინციპულად ახალ დარგობრივ და რეგიონალურ სტრუქტურას,
ყურადღება უნდა გამახვილდეს მეცნირებატევად  დარგებზე და
ეკოლოგიურად სუფთა ტექნოლოგიასა და პროდუქციის წარმოებაზე.
საბაზრო ეკონომიკის არსია მოთხოვნისა და მიწოდების თანაფარდობის საფუძვლებზე ეკონომიკური გადაწყვეტილების მიღება.
თავისუფალი ეკონომიკური სისტემისათვის დამახასიათებელია კერძო საკუთრება წარმოების საშუალებებზე, ფინანსური ბაზრები და შრომითი ბირჟები.
ეს საბაზრო ეკონომიკის ძირითადი ინგრედიენტებია, რომელთა განვითარებასაც უწინარესად უნდა ესწრაფვოდეს საქართველო.
მას შემდეგ, რაც ეს ელემენტები ამოქმედდება, საქართველოს და აგრეთვე სხვა ქვეყნებთან გამოცდილების საფუძველზე, ხალხი თავის მიერ არჩეული წარმომადგენლების საშუალებით გადაწყვეტს თუ რამდენად ქველმომედი სახელმწიფო უნდათ მომავალში და მზად არიან თუ არა ამისათვის გადაიხადონ უფრო მაღალი გადასახადები.
1.   საგარეო ეკონომიკური კავშირები.
იზოლირებული ეკონომიკური სისტემიდან თავდასაღწევად, საერთაშორისო ინტეგრაციაში საქართველოს თანმიმდევრული ჩართვისა და მოკავშირეებთან და საერთაშორისო (მათ შორის სსრკ) პარტნიორებთან ხელსაყრელი მდგომარეობის მისაღწევად აუცილებელია დაუყოვნებლივ დაიწყოს მოლაპარაკება საერთაშორისო სამთავრობათაშორისო და ევროპულ, რეგიონალურ ორგანიზაციებთან(საერთაშორისო სავალუტო ფონდი, რეკონსტრუქციისა და განვითარების ევროპული ფონდი, ევროპის საინვესტივიო ბანკი, სოფლის მეურნეობის ორიენტაციის და გარანტიების ევროპული ფონდი, სავალუტო თანამშრომლობის ევროპული ფონდი და სხვა).
მხოლოდ მათთან მჭიდრო კონსულტაციურ და ფინანსურ კავშირშია შესაძლებელი განვითარების (ეკონომიკის სტაბილიზაციის, სტრუქტურული ადაპტაციისა და ინფრასტრუქტურის რეკონსტრუქციის) პროგრამების დაფინანსებისათვის საერთაშორისო საკრედიტო ბაზრიდან საჭირო რესურსების მოზიდვა.
სამთავრობათშორისო ორგანიზაციებთან ერთად აუცილებელია თანამშრომლობის დაწყება სხვადასხვა კერძო ორგანიზაციებთან ერთობლივი საწარმოების, ფირმებისა და ბანკების შექმნის მიზნით.
შესაბამისად, მათი მოქმედების წესი უნდა განისაზღვროს საქართველოს კანონმდებლობით.
დასახული მიზნების მისაღწევად პარლამენტმა შესაბამისი საკანონმდებლო მუშაობა უნდა გასწიოს.
უნდა შეიქმნას საპარლამენტო მუდმივმოქმედი კომისია, რომელსაც დაევალება ამ სფეროში სტრატეგიის შემუშავება და რეალიზაციისადმი კონტროლი, ასევე საპარლამენტო კომისია რეპარაციისა და რესტიტუციის შესახებ.
ამავე დროს, პარლამენტმა უნდა განახორციელოს სსრკ სახელმწიფო ბანკის მიერ უცხოური ვალუტისა და ძვირფასი ლითონების მარაგის შესაბამისი ნაწილის საქართველოს ბანკისადმი გადაცემა.
საქართველომ უცხოური სავალუტო შემოსავლის ნაწილი აქედანვე უნდა შეიტანოს სპეციალურ ანგარიშზე რომელიმე უცხოურ ბანკში, რათა დამოუკიდებლობის დროს ამ რესურსებმა უზრუნველყონ ქვეყანა და მისი ცენტრალური ბანკი უცხოური ვალუტის მინიმალური საწყისი მარაგით.
აუცილებელია შემუშავდეს პროგრამა ქვეყანაში ახალი ტექნოლოგიის, კაპიტალის, მენეჯერული და მარკეტინგული ტექნიკის დასანერგად.
ამისათვის, აუცილებელი იქნება როგორც უცხოელი ექსპერტების მოწვევა საქართველოში ასევე ეროვნული კადრების მნიშვნელოვანი კორპუსის მივლინება საზღვარგარეთის მოწინავე ქვეყნებში.
ეკონომიკური უსაფრთხოების უზრუნველსაყოფად და ქვეყნის ინტერესებიდან გამომდინარე საბაჟო ტარიფების მეშვეობით გარკვეულ სახელმწიფოთა მიმართ უნდა განხორციელდეს პრიორიტეტების მინიჭება - გატარდეს პროტექციონისტული ღონისძიებები;
გამოყენებულ უნდა იქნეს ორმხრივი თუ მრავალმხრივი საანგარიშსწორებო ოპერაციები (კლირინგი, ბარტერი და სხვა).
საერთაშორისო ორგანიზაციებთან და საზღვარგარეთ მცხოვრებ  ქართველებთან მჭიდრო კავშირით უნდა შეიქმნას საქართველოს საინვესტიციო ფონდი, რათა მსოფლიოსათვის ცნობილი გახდეს ქვეყნის საინვესტიციო შესაძლებლობები.
ამასთან, საქართველო არა მხოლოდ უცხოური ინვესტიციის გამომყენებლის როლში უნდა გამოდიოდეს, არამედ თვითონაც ეწეოდეს აქტიურ საინვესტიციო საქმიანობას.
გარდამავალ პერიოდში ამ და სხვა საგარეო-ეკონომიკურ პრობლემათა გადაჭრის ერთადერთი გარანტი პოლიტიკური სტაბილურობაა რაც მოითხოვს ძლიერ პოლიტიკურ ხელმძღვანელობას და ეროვნული ერთიანობას.
2.   შრომის ანაზღაურება და სოციალური გარანტიები.
სუვერენული საქართველოს სტრატეგიული მიზნებიდან გამომდინარე, მისი ხელისუფლების უპირველესი საზრუნავი უნდა გახდეს საქართველოს მოქალაქეთა დასაქმება.
საქართველოს მთავრობამ ეკონომიკური და სოციალური პოლიტიკის თანმიმდევრული გატარებით უნდა შეძლოს მოქალაქეთა ცხოვრების პირობების ამაღლება,
ამჟამად არსებული სიღატაკის ლიკვიდაცია.
საქართველოს მთავრობა იზრუნებს რესპუბლიკის მოქალაქეთა შრომის უფლების რეალიზაციისათვის განურჩევლად ეროვნებისა, რასისა, სქესისა, სარწმუნოებისა, ასაკისა, სოციალური წარმოშობისა და პოლიტიკური შეხედულებებისა.
გარდამავალ პერიოდში საქართველოს ტერიტორიაზე მოსახლეობის დასაქმების პოლიტიკის პრაქტიკულად განხორციელებისა და მოქალაქეთა შესაბამისი გარანტიების უზრუნველსაყოფად
უნდა შეიქმნას საქართველოს მოსახლეობის დასაქმების სახელმწიფო საბირჟო სამსახური,
რომლის ძირითადი მოვალეობა იქნება მუშა-ხელზე მოთხოვნა-მიწოდების შესწავლა,
სამუშაო ადგილებისა და იმ მოქალაქეთა აღრიცხვა, რომლებიც საჭიროებენ შრომით მოწყობას
და მათთვის შესაბამისი სამუშაოს გამოძებნა,
უმუშევართა რეგისტრაცია, აღრიცხვა და მათთვის ფულადი შემწეობის მიცემა და სხვა.
საქართველოში შრომის ანაზღაურება უნდა განხორციელდეს წარმოებული პროდუქციის რაოდენობისა და საბოლოო შედეგების გათვალისწინებით, ანაზღაურების მაქსიმალური ოდენობის შეუზღუდავად.
საქართველოს მთავრობამ საცხოვრებელი მინიმუმის დადგენის საფუძველზე, რეგიონების მიხედვით უნდა დააწესოს ხელფასის მინიმალური დონე,
რომლის დაცვაც სავალდებული უნდა იყოს ყველა საწარმოს, დაწესებულებისა და ორგანიზაციისათვის მათი საკუთრების ფორმებისგან დამოუკიდებლად.
მოსახლეობის ცხოვრების პირობების გაუმჯობესებისათვის უნდა შემუშავდეს და განხორციელდეს რესპუბლიკური და რეგიონალური სოციალური პროგრამები,
რომელთა საფუძველზე რესპუბლიკის ყველა მოქალაქეს მიეცემა განათლების, ჯანმრთელობის დაცვის და სხვა კულტურულ-საყოფაცხოვრებო მომსახურებათა მინიმუმით უფასოდ სარგებლობის გარანტია.
3.   ფასების პოლიტიკა.
მოსახლეობის მსყიდველობითი უნარიანობის დაცვის საიმედო გარანტიის შესაქმნელად სახელმწიფომ მუდმივმოქმედი მექანიზმის საშუალებით, სამომხმარებლო ფასების ზრდის შემთხვევაში, უნდა განახორციელოს მოსახლეობის ფულადი შემოსავლების ინდექსაცია.
ამ თვალსაზრისით, გარდამავალ პერიოდში საბაზრო ეკონომიკის ჩამოყალიბების პირველ ეტაპზე აუცილებელი გახდება სახელმწიფოს მარეგულირებელი ზემოქმედების შენარჩუნება გადამწყვეტი მნიშვნელობის მქონე საბაზრო პროდუქციაზე - პირველი მოთხოვნილების საქონელზე და მოსახლეობის კომუნალურ და სატრანსპორტო მომსახურებაზე.
გარდამავალი პერიოდის საბაზრო ეკონომიკის პირობებში დეფიციტის ლიკვიდაციისა და სამომხმარებლო ბაზრის დარეგულირების კვალობაზე სახელმწიფო ფასები ან ფასების შეზღუდვები შენარჩუნებულ უნდა იქნეს იმ საქონელზე და მომსახურებაზე, რომლებზეც მოცემულ კონკრეტულ ვითარებაში შესამჩნევი იქნება ფასების ზრდის ტენდენცია ან ბაზრის მონოპოლიზაცია.
სახელმწიფოს მარეგულირებელი როლი ამ მიმართულებით გამოვლინდება: პირველი - სახელმწიფო ფასების ან მათი ცვლილების ცენტრალიზებული დადგენა მოსახლეობისათვის საარსებო მნიშვნელობის მქონე საქონლისა და მომსახურების მკაცრად განსაზღვრულ, რესპუბლიკის პარლამენტის მიერ დადგენილ ასორტიმენტზედ
და მეორე - სახელმწიფოს მხრივ, ფასების დონესა და დინამიკაზე ზემოქმედება ეკონომიკური მეთოდებით - მოქმედი საგადასახადო, საკრედიტო, საბაჟო პოლიტიკის, ბაზარზე პროდუქციის მიწოდების სახელმწიფო რეგულირებით და ა.  შ.
ძირითად საარსებო დანიშნულების საქონელსა და მომსახურებაზე ფასების მოქნილი რეგულირება მწარმოებლების და მომხმარებლების ინტერესების გათვალისწინებით, შეზღუდავს ფასების ინფლაციურ  ზრდას და უზრუნველყოფს მოსახლეობის, განსაკუთრებით მისი ხელმოკლე ფენების საიმედო სოციალურ დაცვას.
ფასწარმოქმნის პროცესმა აქტიური როლი უნდა შეასრულოს სოფლის მეურნეობის, განსაკუთრებით მისი ტრადიციული დარგების აღორძინებისა და აღმავლობის საქმეში.
ამისათვის აუცილებელია ფართოდ გამოვიყენოთ ფასების რეგულირების გზით სოფლის მეურნეობის პროდუქციის მწარმოებელთა ინტერესების დაცვის თანამედროვე ფორმები და მეთოდები, რომლებიც შემოწმებულია მაღალგანვითარებული ქვეყნების პრაქტიკით.
საქართველოს საზღვარგარეთთან ეკონომიკური ურთიერთობის რადიკალურად გაფართოების პირობებში სასიცოცხლო მნიშვნელობა მიენიჭება საშინაო ბაზრის დაცვას,
რაშიც მოფიქრებულ და მოქნილ საბაჟო პოლიტიკასთან ერთად
დიდი როლი უნდა ითამაშოს ფასწარმოქმნის პოლიტიკამ, რომელმაც უნდა უზრუნველყოს საგარეო ვაჭრობის ეფექტიანობის ამაღლება და ეროვნული ინტერესების შესაბამისად შექმნას ოპტიმალური პირობები საშინაო ბაზრის განვითარებისათვის.
საქართველოს სახელმწიფოებრივი სუვერენიტეტისა და საბაზრო ეკონომიკის ჩამოყალიბების პერიოდში ფასწარმოქმნის პოლიტიკა ფაქტობრივად გარდამავალი პერიოდის ამსახველი პოლიტიკა იქნება, რომლის მთავარი დანიშნულებაა რაც შეიძლება უმტკივნეულოდ და ნაკლები ფინანსური და მორალურ-ფსიქოლოგიური დანაკარგებით უზრუნველყოს რესპუბლიკის ეკონომიკის ახალ თვისობრივ მდგომარეობაში გადასვლა.
გარდამავალი პერიოდის დამთავრების შემდეგ ე.ი სრული სახელმწიფო სუვერენიტეტისა და განვითარებული საბაზრო ეკონომიკის პირობებში, ფასწარმოქმნის მექანიზმი ძირითადად ბაზრის კანონებით იქნება განპირობებული,
რაც იმას ნიშნავს, რომ სრულად ამოქმედდება თავისუფალი ფასწარმოქმნის მექანიზმი, მინიმუმამდე შემცირდება ფასწარმოქმნის ადმინისტრაციული რეგულირების სფერო და საქონლისა და მომსახურების უდიდეს ნაწილზე ფასები მიწოდება-მოთხოვნის ზემოქმედებით ჩამოყალიბდება.
თავისუფალი ფასწარმოქმნა მაქსიმალურად შეუწყობს ხელს მწარმოებელთა ინიციატივის ფართოდ გაშლას,
თავისუფალი კონკურენციის განვითარებას,
რაც წარმოებული პროდუქციის ასორტიმენტის დინამიკური განახლებისა და ხარისხის ამაღლების უპირველესი ეკონომიკური საფუძველი გახდება.
დამოუკიდებელი საქართველოს ეკონომიკური მექანიზმის ეფექტიანი ფუნქციონირებისათვის საჭიროა მომსახურების და ფასიანი ქაღალდების ბაზრის საფონდი და სასაქონლო ბირჟების ორგანიზაცია.
ფასების რეფორმამ შეიძლება გადაწყვიტოს მხოლოდ დროებითი პრობლემები, მაგალითად, დისპროპორციების ლიკვიდაცია, არსებითად კი, ფასების პრობლემა შეიძლება გადაწყვიტოს მხოლოდ კონკრეტულმა ბაზარმა.
4.   საგადასახადო სისტემა.
საქართველოს ეკონომიკურ პოლიტიკაში მნიშვნელოვან ადგილს დაიჭერს საგადასახადო სისტემა.
გადასახადს იხდის საქართველოს ტერიტორიაზე მოქმედი ყველა საწარმო-დაწესებულება და შემოსავლის მქონე მოქალაქე.
გადასახადისგან შეიძლება გათავისუფლებულ იქნეს ცალკეული სუბიექტები საერთაშორისო შეთანხმებისა და საქართველოს კანონმდებლობის საფუძველზე.
გადასახადის ობიექტად უნდა ჩაითვალოს მოგება, ფულადი და ნატურალური შემოსავლები, ქონება, გადამხდელთა ზოგიერთი კატეგორიისათვის მათ საკუთრებაში არსებული საცხოვრებელი და სამეურნეო ან მათ მფლობელობაში არსებული მიწა, გამოყენებული ბუნებრივი და შრომითი რესურსები და კანონით დაწესებული გადასახადის სხვა ობიექტები.
მოგების გადასახადს გადაიხდიან საწარმოები, საკუთრების ფორმის მიუხედავად სამეურნეო საქმიანობის შედეგად მიღებული მოგებიდან,
მოგების დაბეგვრის სისტემამ არა მარტო ბიუჯეტი უნდა უზრუნველყოს ფინანსური რესურსებით, არამედ უნდა გადაწყვიტოს ეკონომიკის რეგულირების ამოცანაც.
გამოყენებულ იქნება საგადასახადო შეღავათების სისტემა, რომელმაც სახელმწიფო ინტერესებიდან გამომდინარე, სტიმული უნდა მისცეს საქმიანობის კონკრეტულ მიმართულებებს.
შეღავათების სისტემის ამოქმედება გარკვეულ გავლენას მოახდენს ინფლაციური პროცესების შეჩერებას და ფასების განუსაზღვრელი ზრდის შეზღუდვაზე.
შეღავათების სისტემას ადგენს საქართველოს უზენაესი საბჭო, ხოლო ცალკეულ შემთხვევებში დამატებითი შეღავათების გავრცელების უფლება უნდა მიეცეს საქართველოს მთავრობას (იმ ნაწილში, რაც საქართველოს სახელმწიფო ბიუჯეტში ჩაირიცხება)
და ადგილობრივი მმართველობის ორგანოებს (იმ ნაწილში, რაც მათ ბიუჯეტში ჩაირიცხება),
გარდა მოგებიდან გადასახადისა, აუცილებელია შემოღებული იქნას დამატებითი ღირებულებების გადასახადი და აქციზები.
დამატებითი ღირებულების გადასახადით იბეგრება პროდუქციის რეალიზაციის შედეგად ამონაგებსა და მიმწოდებლიდან ნაყიდი საქონლის ღირებულებას შორის სხვაობა.
აქციზების სისტემის განვითარება კი, პირველ რიგში მოითხოვს განისაზღვროს ის საქონლის ჯგუფი, რომლის მომხმარებლის დაბეგვრა მიზანშეწონილად იქნება მიჩნეული.
მაგალითად, სპირტიანი სასმელები, თამბაქო და ა.   შ.
აქციზების რაოდენობა შეიძლება განისაზღვროს ფულად ერთეულებში საქონლის ნატურალური რაოდენობიდან და პროცენტებში დასაბეგრი ბრუნვიდან.
საშემოსავლო გადასახადით იბეგრება მოსახლეობის შემოსავლებიც,
საქართველოს მოქალაქეთა რეალური დაცულობის მიზნით უარი უნდა ვთქვათ მრავალშვილიან
და მცირე შემოსავლიანი ოჯახების, ხელმოკლე პირების,
სტუდენტი ახალგაზრდობის,
ინვალიდების და სხვათა შემოსავლების დაბეგვრაზე.
მოქალაქენი საშემოსავლო გადასახადით უნდა დაიბეგრონ მათი წლიური შემოსავლების შესახებ დეკლარაციის საფუძველზე.
გადასახადი მემკვიდრეობაზე (ჩუქებაზე) გადაიხდება იურიდიული და კერძო პირების მემკვიდრეობით მიღებულ ქონებაზე (საჩუქარზე),
მიწის გადასახადი უნდა გადაიხადოს იურიდიულმა და ფიზიკურმა პირებმა, რომელთა მფლობელობაში არის მიწა,
მიწის გადასახადის განაკვეთები უნდა დადგინდეს სხვადასხვა ოდენობით, იმისდა მიხედვით, მიწა სასოფლო-სამეურნეო დანიშნულებისთვისაა გამოყოფილი თუ სხვა მიზნით.
გადასახადის განაკვეთები დიფერენცირებულ უნდა იქნეს მიწის ადგილმდებარეობის და ნაყოფიერების მიხედვით.
სახელმწიფო ბაჟს გადაიხდიან დადგენილი განაკვეთებით იურიდიული და კერძო პირები იურიდიული ქმედების მოხდენისას და დოკუმენტების გაცემისას, რომლებიც გამომდინარეობს საწარმოების, ორგანიზაციების, აგრეთვე, ცალკეული მოქალაქეების ინტერესებიდან.
სატრანსპორტო საშუალებებზე გადასახადს გადაიხდიან იურიდიული და კერძო პირები
- სატრანსპორტო საშუალებების მფლობელების გადახდის განაკვეთები დაწესდება ძრავის სიმძლავრის ერთეულზე ან ტონაჟზე.
გადასახადს გაჭუჭყიანებისათვის გადაიხდის იურიდიული ან კერძო პირები, რომლებიც გააჭუჭყიანებენ გარემოს,
გადასახადის ოდენობა დამოკიდებული იქნება გაჭუჭყიანების ხარისხზე, მოცულობაზე, ხასიათზე, ხანგრძლივობაზე და მისი მოქმედების სფეროზე.
სატრანზიტო გადასახადს გადაიხდის იურიდიული და ფიზიკური პირები საქართველოს ტერიტორიის გადაკვეთით ტვირთის გადატანისა და მგზავრთა გადაყვანისათვის.
საბაჟო გადასახადს გადაიხდიან იურიდიული და ფიზიკური პირები საექსპორტო-საიმპორტო ოპერაციების ჩატარებისას.
საზღვარგარეთის იურიდიული და ფიზიკური პირების საშემოსავლო გადასახადს გადაიხდიან საზღვარგარეთის კომპანიები, ფირმები, კოოპერატივები, საწარმოები და სხვა ნებისმიერი ორგანიზაციები და დაწესებულებები, აგრეთვე, ფიზიკური პირები, რომლებიც ახორციელებენ საქმიანობას საქართველოში არსებული წარმომადგენლობის მეშვეობით.
გადასახადს ბუნებრივი რესურსების სარგებლობისათვის გადაიხდიან იურიდიული და ფიზიკური პირები.
გადასახადი გადაიხდება ბუნებრივი რესურსებიდან და მადნეული და არამადნეული წიაღისეულის მოპოვებისა და გამოყენებისათვის.
საკურორტო გადასახადს გადაიხდიან ფიზიკური პირები, რომლებიც დროებით საცხოვრებლად, სამკურნალოდ ან დასასვენებლად ჩამოვლენ რესპუბლიკის კურორტებზე.
საქველმოქმედო ღონისძიებებით მიღებული შემოსავლები არ იბეგრება.
ეკლესია გათავისუფლებულია საშემოსავლო ბეგარისგან.
საქართველოს ტერიტორიაზე წარმოქმნილი ყველა გადასახადი უნდა ჩაირიცხოს საქართველოს ბიუჯეტში.
გადასახადების განაწილება რესპუბლიკის და ადგილობრივ ბიუჯეტებს შორის უნდა განისაზღვროს საქართველოს უზენაესი საბჭოს მიერ.
გადასახადების განაწილება საქალაქო (რაიონულ) ბიუჯეტსა და ადგილობრივ ბიუჯეტებს შორის განისაზღვრება ქალაქის (რაიონის) თვითმმართველობის ორგანოს მიერ.
5.   საბანკო სისტემა და ფულად-საკრედიტო მიმოქცევა.
საქართველოს ეკონომიკის ნორმალური ფუნქციონირებისათვის საჭიროა მხოლოდ მის უზენაეს ხელისუფლებას დაქვემდებარებული ორიარუსიანი საბანკო სისტემა, რომლის სათავეში იქნება ცენტრალური ეროვნული ბანკი, ხოლო პირველ იარუსზე განლაგდებიან კომერციული ბანკები, რომელთათვისაც უმაღლესი განმკარგულებელი თუ საკანონმდებლო ორგანოა მეპაიე - დამფუძნებელთა საერთო კრება, რომელთა კაპიტალითაც იქმნება კომერციული ბანკების არსებობის ძირითადი ფინანსური საფუძველი - საწესდებო ფონდი.
ჩვენი ეკონომიკის მეტად მძიმე ფინანსური მდგომარეობის გათვალისწინებით, გარდამავალ პერიოდში, საბანკო სისტემის კომერციალიზაციის პირველ ეტაპზე განსაკუთრებული მნიშვნელობა ენიჭებათ სახელმწიფო კომერციული ბანკების შექმნას, რომელთა საწესდებო ფონდებიც მათი მიზნებიდან გამომდინარე, უპირატესად სახელმწიფო ან ადგილობრივი ბიუჯეტების სახსრებიდან შეიქმნება, რამეთუ საპაიო საწყისებზე შექმნილი კომერციული ბანკები ვერ შესძლებენ ფინანსურად გაკოტრების წინაშე მდგარ თუ პრაქტიკულად უკვე ბანკროტ საწარმოებისა და ორგანიზაციების მომსახურებაზე აყვანას, რომელთა რაოდენობაც დღეს მეტად დიდია, ბევრი მათგანის ფუნქციონირება კი, აუცილებელი.
დამოუკიდებელი საქართველოს ეკონომიკური პოლიტიკის გასატარებლად ეროვნულ ბანკს მიენიჭება ცენტრალური ბანკის სტატუსი, რომელსაც გარდა კომერციული და კოოპერაციული ბანკების საქმიანობის ზემოთ აღნიშნული კოორდინაციისა და ზედამხედველობისა
ექნება ისეთი უმნიშვნელოვანეს ფუნქციები, როგორიცაა ფულის მიმოქცევის, დაკრედიტების, დაფინანსების, ანგარიშსწორებისა და სავალუტო ურთიერთობათა სფეროში რესპუბლიკის ერთიანი პოლიტიკის გატარება, ფულად საკრედიტო სისტემის ცენტრალიზებული მართვა, მყარი ფულადი მიმოქცევისა და ქართული ფულის მსყიდველობითი უნარის განმტკიცების უზრუნველყოფა, მისი გასაცვლელი კურსის დადგენა სხვა ქვეყნების ფულად ერთეულებთან და სხვა.
საქართველოს უზენაესი საბჭო ნიშნავს ეროვნული ბანკის გამგეობის თავმჯდომარეს და ამტკიცებს ცენტრალური ბანკის წესდებას.
ერთიანი საბანკო სისტემის ჩამოყალიბებასთან ერთად აუცილებელია შეიქმნას ჩვენი ბანკების და პირველ რიგში ცენტრალური ბანკის ფილიალები და წარმომადგენლობები ყველა იმ ქვეყანაში, რომელთაგანაც დავამყარებთ უერთიერთხელსაყრელ კავშირებს.
საშურია, აგრეთვე, შეიქმნას ერთობლივი ბანკები, რომლებიც საშუალებას მოგვცემს ეროვნული ეკონომიკის ინტერესებისათვის გამოვიყენოთ ჩვენი პარტნიორების საკრედიტო ხაზები და მათ მიერ გაცემული გარანტიების საფუძველზე გაცილებით ადვილი იქნება როგორც უცხოური კაპიტალის მოზიდვა, ასევე ადგილობრივი პროდუქციის რეალიზაცია.
დამოუკიდებელი საქართველოს საკუთარი ფულად-საკრედიტო სისტემის შექმნის გზაზე უმნიშვნელოვანესია ფულის ეროვნული ერთეულის შემოღება.
ეროვნული ფული უნდა გახდეს საქართველოს ეკონომიკის ინდუსტრიულად განვითარებულ ქვეყნებთან ინტეგრირების მტკიცე გარანტი.
საქართველოს ეკონომიკა, რომელიც თავისუფალი მეწარმეობის პრინციპებზე იფუნქციონირებს, კარს გაუღებს სხვადასხვა სამეურნეო პარტნიორებს.
საქართველოს ტერიტორიაზე უნდა იმოქმედოს მრავალი ქვეყნის კონვერტირებულმა ვალუტამ.
ასეთ პირობებში აუცილებელია ფულის საკუთარი ერთეული;
რომლის მეშვეობითაც იწარმოებს ერთობლივი ეროვნული პროდუქცის აღრიცხვა, საგადასახდელო და სავაჭრო ბალანსების აღდგენა,
ეროვნული ვალუტის სამეურნეო ბრუნვაში შემოღება ვერ განხორციელდება ერთდროული აქტის სახით.
ამ მიზნისთვის დამოუკიდებელ საქართველოში უნდა ჩატარდეს რიგი ღონისძიებებისა, რომელიც შექმნის ეროვნული ვალუტისათვის მტკიცე საფუძვლებს.
დარგობრივი სტრუქტურის სრულყოფა
საქართველოს ეკონომიკური სუვერენტიტეტის დაცვა და მისი შემდგომი განმტკიცება მოითხოვს თავსმოხვეული კოლონიური დარგობრივი სტრუქტურის დემონტაჟს და ერის ინტერესების შესაბამისად მის ხელახლა ფორმირებას.
1.   მრეწველობის სტრუქტურის გარდაქმნა უნდა განხორციელდეს ეტაპობრივად.
პირველ ეტაპზე, ძირითადი ყურადღება უნდა დაეთმოს მრეწველობის ისეთი დარგების განვითარებას, რომელთა ნედლეულით უზრუნველყოფა უპირატესად საქართველოს მდიდარი ბუნებრივ-კლიმატური პირობითაა განპირობებული
და იმ დარგების განვითარებას, რომლებსაც უკვე აქვთ პროდუქციის საერთაშორისო ბაზარზე გატანის გარკვეული ტრადიციები.
ეროვნული ეკონომიკისათვის სასიცოცხლო მნიშვნელობის ამოცანაა ჩამოყალიბდეს საქართველოსათვის შესაფერისი სათბობ-ენერგეტიკული კომპლექსის ოპტიმალური სტრუქტურა,
რომლის განვითარებააში დაშვებული შეცდომების გამო რესპუბლიკის ენერგეტიკული რესურსებით უზრუნველყოფის საქმე მეტად არადამაკმაყოფილებელია.
საქართველოში ფართოდ უნდა გამოვიყენოთ ჩვენს ტერიტორიაზე არსებული სათბობ-ენერგეტიკული რესურსების მთელი კომპლექსი,
განსაკუთრებით დიდი ყურადღება უნდა დავუთმოთ ენერგეტიკის არატრადიციული დარგების: მზის, ქარის, თერმული წყლების განვითარებას,
მნიშვნელოვანია აგრეთვე ჰიდრორესურსების სათანადო გამოყენება,
ამასთან, ბიოგაზის ენერგეტიკის მოსახლეობის სამსახურში ჩაყენება.
ჰიდროენერგეტიკული მშენებლობის მიმართულების განსასაზღვრავად ენერგეტიკულ, ეკოლოგიურ და სოციალურ-ეკონომიკურ მოთხოვნათა გათვალისწინებით, თითოეული ახლადაშენებული ობიექტისათვის უნდა განისაზღვროს ოპტიმალური პარამეტრები.
აქ მხედველობაში უნდა მივიღოთ ადგილობრივი პირობების, ჩვენი ისტორიული წარსულისა და ეროვნული ტრადიციების თავისებურებანი.
საბოლოოდ უნდა გადაწყდეს ჩვენს ჰიდროენერგეტიკაში მცირე ჰიდროელექტროსადგურების ადგილისა და როლის საკითხი.
მათ უდიდესი მნიშვნელობა გააჩნიათ და საქართველოს მისი განვითარების კარგი შესაძლებლობაც აქვს.
მცირე ჰიდროენერგეტიკის ჯეროვანი განვითარება, პირველ რიგში უზრუნევლყოფს მაღალმთიანი ცენტრიდან დაშორებული რაიონების ლოკალური ელექტრომომარაგებას, მათ ფართო ელექტროფიკაციას, ხელს შეუწყობს ამ რეგიონების ეკონომიკურ და სოციალურ განვითარებას.
რესპუბლიკის სახალხო მეურნეობის სათბობ-ენერგეტიკული რესურსებით ნორმალური უზრუნველყოფის საქმეში დიდი როლი უნდა შეასრულოს ამ რესურსების ეკონომიკურმა და რაციონალურმა გამოყენებამ.
დამოუკიდებელ საქართველოში საკუთრების ფორმებისა და წარმოებითი ურთიერთობის ახალ პირობებში ეს ფაქტორი გაცილებით მეტი ძალით იმოქმედებს.
როგორც მრეწველობის, ისე სოფლის მეურნეობის განვითარებაში განსაკუთრებული როლი უნდა შეასრულოს მანქანათსამშენებლო კომპლექსმა.
მან საქართველოს სპეციფიკიდან გამომდინარე, უნდა აწარმოოს ისეთი პროდუქცია, რომელიც უზრუნველყოფს წარმოების ინტენსიფიკაციის გაძლიერებას და არსებული მდიდარი სასოფლო-სამეურნეო ბაზის ოპტიმალურ გამოყენებას.
ამასთან, უნდა შეიქმნას პირობები საშუალო და მცირე ზომის საწარმოთა განვითარებისათის მეურნეობის სხვადასხვა დარგებში და მნიშვნელოვანი როლი შეასრულოს საგარეო ეკონომიკურ კავშირურთიერთობაში.
აღნიშნული ამოცანის განხორციელება შესაძლებელი გახდება თვით მანქანათმშენებლობაში ოპტიმალური შიგადარგობრივი სტრუქტურის ჩამოყალიბების პირობებში, რომელიც უზრუნველყოფს მრეწველობაში წარმოების ეფექტიანობის გადიდებას, ძირითადად რესურსტევადობის შემცირების ხარჯზე.
საქართველოში მეტალურგიული კომპლექსის განვითარების შედარებით შეზღუდული პირობებია.
ამიტომ, განსაკუთრებული ყურადღება უნდა მიექცეს მეურნეობაში ლითონტევადობის შემცირებას.
ლითონზე საქართველოს მოთხოვნილებათა დაკმაყოფილება მნიშვნელოვანწილად უცხოეთიდან შემოტანილი პროდუქციის ხარჯზე განხორციელდება.
ამასთან, მაღალი ტემპებით უნდა განვითარდეს შავი და ფერადი მეტალურგიის ისეთი დარგები, რომელთა სანედლეულო ბაზაც რესპუბლიკას გააჩნია და მათი პროდუქცია საერთაშორისო ბაზარზე გაყიდოს.
საქართველოს წინაშე მდგომი სოციალურ-ეკონომიკური ამოცანების გადაჭრაში დიდი წვლილი უნდა შეიტანოს საშენ მასალათა მრეწველობამ,
რომელმაც ხელი უნდა შეუწყოს მშენებლობის ინდუსტრიალიზაციას და მოამარაგოს იგი თანამედროვე სამშენებლო კონსტრუქციებით.
მრეწველობის ამ დარგში, ეკოლოგიური მოთხოვნილებიდან გამომდინარე, ძირითადად უნდა ფუნქციონირებდეს საშუალო და უპირატესად მცირე ზომის საწარმოები.
მათ უნდა უზრუნველყონ უნიკალური სანედლეული ბაზის სწორი გამოყენება, მშენებლობის მასშტაბების გადიდება, ქვეყნის სავალუტო რესუსრების ზრდა.
- საქართველოს ინდუსტრიის ერთ-ერთი ძირითადი დარგია კვების მრეწველობა, რომელიც ქვეყნის ბუნებრივ-კლიმატური პირობებიდან და ტრადიციებიდან გამომდინარე, კვლავაც შეინარჩუნებს წამყვან როლს მეურნეობაში.
ისეთი მაღალი საგემოვნო თვისებების მქონე სასურსათო პროდუქტები, როგორიცაა ქართული სამარკო, ნახევრად ტკბილი და ტკბილი ღვინოები და კონიაკი, შამპანური, ჩაი, ხილ-ბოსტნეულის კონსერვები, ეთერზეთები, მინერალური წყლები, უალკოჰოლო სასმელები, თამბაქოს ნაწარმი, უნდა გახდნენ კონკურენტუნარიანნი საერთაშორისო ბაზარზე.
საქართველომ უნდა უზრუნველყოს კვების პროდუქტებზე მოსახლეობის მაქსიმალური დაკმაყოფილება,
რისთისაც საერთაშორისო სპეციალიზაციის დარგებთან ერთად დიდი ყურადღება უნდა დაეთმოს ადგილობრივი მნიშვნელობის დარგების განვითარებას,
განსაკუთრებით კი, ხორცისა და რძის მრეწველობას, რაც საქართველოში სავსებით შესაძლებელია წარმოების სწორი ორგანიზაციისა და სტიმულირების პირობებში.
- საქართველოში, როგორც ყველა საზღვაო ქვეყანაში, სპეციალიზაციის ერთ-ერთ დარგად უნდა იქცეს და სწრაფი ტემპით განვითარდეს თევზის მრეწველობა.
- საქართველოს მრეწველობის ერთ-ერთ ტრადიციულ დარგს მსუბუქი მრეწველობა წარმოადგენს, რომელსაც პერსპექტივაში უფრო მეტი ყურადღება უნდა დაეთმოს.
სოფლის მეურნეობის განვითარების კვალობაზე, როცა გაიზრდება აბრეშუმის პარკის, მატყლის, ტყავის და სხვა სანედლეული რესუსრსების წარმოება, მნიშვნელოვნად უნდა გაფართოვდეს აბრეშუმის და შალის ქსოვილების და წყავის ნაკეთობათა გამოშვება, რომელზეც დიდი მოთხოვნილებაა როგორც საშინაო, ისე საგარეო ბაზარზე.
მრეწველობის ამ დარგში განსაკუთრებული ყურადღება უნდა დაეთმოს წარმოებისა და პროდუქციის ტექნიკური დონის ამაღლებას.
2.   სოფლის მეურნეობა.
სოფლის მეურნეობის განვითარების გზად მიჩნეული უნდა იქნეს ინტენსიფიკაცია.
მეურნეობრიობის საფუძველია კერძო მეწარმეობა
და შესაბამის ასოციაციათა პირდაპირი კავშირ-ურთიერთობა,
რომელთა შექმნა საჭიროდ მიაჩნია სოფლის მოსახლეობას იმის გათვალისწინებით, რომ სოფლის მეურნეობა მტკიცედ დაუკავშირდეს ბაზარს.
აღდგენილ უნდა იქნეს სოფლის მეურნეობის ეროვნულ-ტრადიციული ფორმები,
უნდა შეიქმნას მემარცვლეობის კერები აღმოსავლეთ საქართველოში ხორბლისა და სიმინდის წარმოებით,
დასავლეთ საქართველოში სიმინდისა და პარკოსნების წარმოებით;
მაღალმთიან ზონაში მიზანშეწონილია საგაზაფხულო თავთავიანი კულტურებისა და კარტოფილის წარმოება.
ქართველი ხალხის მატერიალური სიძლიერის ერთ-ერთი ძირითადი წყაროა მევენახეობა,
მისი განვითარება უნდა პასუხობდეს ამ დარგის კლასიკური ქვეყნის წინაშე წაყენებულ მოთხოვნებს,
რისთვისაც საჭიროა მრავალჯიშიანობის აღდგენა.
ამავე დროს, მსოფლიო სტანდარტების გათვალისწინებით უნდა განვავითაროთ მევენახეობა სუფრის, სადესერტო, შამპანური ღვინოებისა და კონიაკის საწარმოებლად.
მეხილეობაში განსაკუთრებული ყურადღება უნდა მიექცეს სამრეწველო მიმართულებებს.
ამ მიზნით ხელი უნდა შეეწყოს ზონალური პირობების გათვალისწინებით მაღალინტენსიური ბაღების განლაგებისა და მეურნეობრიობის სათანადო მეთოდების დანერგვას.
მეციტრუსეობა განვითარდება მიკროკლიმატური და მიკრონიადაგური პირობების შესაბამისად, საშინაო და საგარეო ბაზრის კონიუქტურის გათვალისწინებით.
მეჩაიეობის განვითარებას საფუძვლად დაედება მისი ეკონომიკური და სოციალური მიზანშეწონილობა.
ამ მიზნით პლანტაციები შენარჩუნდება ხარისხისა და შრომა-ტევადობის,
საშინაო და საგარეო ბაზრის მოთხოვნების,
მეჩაიეობაში დასაქმებულ მეურნეთა გამოცდილებისა და წინადადებათა გათვალისწინებით,
რაც ფაქტობრივად მოხსნის ცენტრის დღემდე არსებულ დიქტატს მეურნეობის ამ სფეროში.
ასევე მნიშვნებლოვანია მებოსტნეობა-მებაღჩეობა, რომლის განვითარებისათვის რეკომენდაცია უნდა მიეცეთ სპეციალიზებულ გლეხურ მეურნეობებს.
საბჭოურმა მეთოდებმა მეცხოველეობა ზარალიან დარგად აქციეს და ერს მძიმე ტვირთად მოავლინეს.
მისი აღდგენა-განვითარება მოითხოვს ჯიშობრივი შემადგენლობის  (ადგილობრივის უპირატესობით), საკვები ბაზის, პროდუქტიულობის გადიდების, ტექნოლოგიის, ორგანიზაციის, ზოოტექნიკურ-ვეტერინარული მომსახურების გაუმჯობესებას.
ამ საკითხთა მეცნიერეული რეკომენდაციები უნდა მიეცეს შესაბამისი კვლევითი ინსტიტუტის მიერ.
3.   ტრანსპორტი.
რესპუბლიკის სატრანსპორტი სისტემაში წამყვანი ადგილი უკავია საავტომობილო ტრანსპორტს, რომლის წამყვანი როლი უახლოეს პერიოდში შენარჩუნებული იქნება.
- საქართველო იმ გეოპოლიტიკურ უპირატესობას ფლობს, რომ იგი საზღვაო ქვეყანაა, რაც მსოფლიო ოკეანეში უშუალო გასვლის საშუალებას იძლევა და შრომის საერთაშორისო დანაწილებაში აქტიურ მონაწილეობას მიიღებს.
საზღვაო ტრანსპორტი უნდა გახდეს საქართველოს სახელმწიფო საკუთრება და ყოველგვარი ურთიერთობა (საფინანსო, საგადამხდელო და სხვა) აწარმოოს დამოუკიდებლად.
საზღვაო ტრანსპორტის შემდგომ განვითარებას დიდი მნიშვნელობა აქვს რესპუბლიკის ეკონომიკის, საერთაშორისო ეკონომიკური კავშირების ზრდისათვის, ამიტომ აუცილებლად მიგვაჩნია მისი პრიორიტეტული განვითარება.
სამწუხაროდ, რკინიგზის გამტარუნარიანობა ამჟამად ამოწურულია, არასახარბიელო მდგომარეობაშია ტექნიკური ბაზის დონის მხრივაც.
რეკონსტრუქციას საჭიროებს სალიანდაგო, სასადგურო მეურნეობები, საკონტაქტო ქსელი და სხვა.
- დამოუკიდებელ საქართველოში განსაკუთრებული ყურადღება უნდა დაეთმოს საჰაერო ტრანსპორტს და ტრანსპორტის სპეციალურ სახეობების (ბაგირგზები, მონორელსები, პნევმოტრანსპორტი და სხვ.  ) განვითარებას.
გადამწყვეტი მნიშვნელობა ენიჭება საქართველოსათვის საჰაერო ფანჯრის შექმნისა და საკუთარი საჰაერო ფლოტის ჩამოყალიბებას.
4.   სოციალური ინფრასტრუქტურა.
საბაზრო ეკონომიკაზე გადასვლის ეტაპზე განსაკუთრებული ყურადღება უნდა დაეთმოს მეურნებობის იმ დარგების განვითარებას, რომლებიც უშუალოდ ემსახურებიან მოსახლეობას - ვაჭრობა, საზოგადოებრივი კვება, საყოფაცხოვრებო მომსახურება და სხვა.
ამ მიმართულებით განსახორციელებელ ამოცანათა შორის უმთავრესია სასაქონლო რესურსების ზრდა,
მათი ხარისხის მკვეთრი გაუმჯობესება შიგარესპუბლიკურ წარმოებაში
და მზარდი შემოტანა გარედან იმპორტის წესით.
უნდა მივაღწიოთ სურსათის ძირითად სახეთა საშუალოსულადობრივ წლიურ მოხმარებას ფიზიოლოგიური ნორმების შესაბამისად,
უზრუნველვყოთ სასაქონლო რესურსების სწორი დაბალანსება მოსახლეობის მსყიდველუნარიანობასთან.
მოთხოვნა-მიწოდების სწორად დაბალანსების მიზნით ყურადღება უნდა გამახვილდეს მოსახლეობის მოთხოვნების შესწავლისა და პროგნოზირების პრობლემებზე.
- საქართველოსთის მნიშვნელოვანია რეკრაციულ-ტურისტული კომპლექსების განვითარება,
რომელიც მიმართული იქნება ერთის მხრივ, საქართველოს მოქალაქეების დასვენებისა და ფიზიკური გამოჯანსარებისაკენ,
ხოლო მეორე მხრივ, მიიზიდავს უცხოურ ვალუტას
და ცივილიზებულ მსოფლიოსთან კულტურული და საქმიანი თანამშრომლობის საწყისებს შექმნის.
განსაკუთრებული ზრუნვის საგნად უნდა იქცეს მასობრივი სპორტისათვის მატერიალურ-ტექნიკური ბაზის შექმნა,
რაც ხელს შეუწყობს ერის ფიზიკურ გაჯანსაღებას
და თავის მხრივ, სტიმულს მისცემს პროფესიული სპორტის განვითარებას.
- უმნიშვნელოვანესად მიგვაჩნია ადამიანის ჯანმრთელობის დაცვის სისტემის თვისობრივი განახლება.
სამედიცინო დაწესებულებების შემოსავლები ფორმირდება სამი წყაროს საფუძველზე: საწარმოების, დაწესებულებების და ორგანიზაციების ჯანმრთელობის დაცვის ფონდი, ინდივიდუალური სადაზღვევო ფონდი, სახელმწიფო ბიუჯეტი.
ამ საფუძველზე განსაკუთრებული ყურადღება უნდა მიექცეს პროფილაქტიკურ და სადაზღვევო მედიცინის განვითარებას.
- ადამიანის შემოქმედებითი უნარის განვითარება უნდა ავიყვანოთ თვისებრივად ახალ დონეზე.
საჭიროა შეიქმნას განათლების მთლიანი კონცეფცია,
რომელშიც ერთად იქნება განხილული განათლების ყველა ფორმა, ყველა საფეხური და წყაროები,
შედგეს სპეციალისტთა მომზადების გრძელვადიანი პროგრამა,
ეროვნული სკოლისათვის შეიქმნას ახალი პროგრამები.
ჩამოყალიბდეს კადრებთან მუშაობის მოქნილი სისტემა,
სპეციალისტების მომზადება ძირითადად მოხდეს სოციალური დაკვეთების შესაბამისად,
სისტემატიურად მდიდრდებოდეს ინფორმაციის წყაროები
და რეგულარულად განხორციელდეს ახალგაზრდების მივლინება საზღვარგარეთ სასწავლებლად.
გარდამავალ პერიოდში საქართველოში განათლების პრიორიტეტული განვითარებისათვის აუცილებელია მისი თანამედროვე მატერიალურ-ტექნიკური ბაზით აღჭურვა და მაღალკვალიფიციური ეროვნული კადრებით უზრუნველყოფა.
5.   კულტურა.
თითქმის ორასწლოვანმა იმპერიულმა უღელმა უამრავი, უაღრესად მწვავე პრობლემა წარმოშვა ჩვენი ერის სულიერი კულტურის სფეროში.
სწორედ სულიერი საწყისია პირველადი, ანუ ყოველივე არსებული განმსაზღვრელი და შესაბამისად უმაღლესი ფასეულობის მატარებელი.
სულიერი ეროვნული კულტურის განვითარება უმჭიდროვეს კავშირში უნდა იყოს სოცოალურ-ეკონომიკურ და პოლტიკურ ცვლილებებთან.
თუ ეკონომიკაში შესაძლებელი უნდა იყოს სახელმწიფო და კერძო საკუთრება, აქაც უაღრესად მოფიქრებულად უნდა შეუსაბამოთ ერთმანეთს სახელმწიფო დოტაციების პრინციპი და კომერციული მიდგომა.
ამავე დროს, ძალზედ ფაქიზად უნდა იქნეს გათვალისწინებული თითოეული სფეროს სპეციფიკა - მისი არსებობის და განვითარების შიდა, ავტონომიური კანონზომიერებები.
ხელისუფლებისა და კულტურის ცალკეულ სფეროს შორის ურთიერთობის მხრივ განსაკუთრებული მნიშვნელობა ენიჭება რწმენის, რელიგიის, ეკლესიის საკითხებს, კერძოდ, განსაკუთრებით გონივრულ შეხამებას მოითხოვს, ერთის მხრივ ყველა ცივილიზებული ქვეყნების მიერ აღიარებული ნორმების დაცვა: საერო და სასულიერო ხელისუფლების გაყოფა,
ეკლესიის საქმეში ჩაურევლობა,
რელიგიური აღმსასრულებლობის სრული თავისუფლება
და მეორეს მხრივ, ჩვენი აშკარა დაინტერესება ეკლესიის აღორძინებით,
სასულიერო პირთა მაღალი ზნეობითა და ინტელექტუალური დონით.
და ბოლოს უაღრესად მნიშვნელოვანია ჩვენი კულტურის ორიენტაციის საკითხი, რათა ქართველმა ერმა ნათლად შეიცნოს თავისი თავი და მისი ადგილი მსოფლიო კულტურაში.
