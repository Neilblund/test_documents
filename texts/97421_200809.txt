PROGRAM   LIBERALNE DEMOKRACIJE SLOVENIJE   za obdobje 2008 – 2012
PRIHODNOST JE  V DOBRIH LJUDEH IN MLADIH OČEH
Gospodarstvo
VISOKA KONKURENČNOST KOT  SLOVENSKI NACIONALNI INTERES
LDS s Programom za obdobje 2008 – 2012 volivcem in volivkam ponuja več kot nujno alternativo sedanjemu stanju, saj kljub uspešni vključitvi Slovenije v EU in NATO ter prevzemu evra ostaja veliko vprašanj, ključnih za dolgoročno uspešnost in varnost slovenskega prebivalstva in gospodarstva, neodgovorjenih.
Pomemben sestavni del političnega Programa pomeni gospodarski program, saj so od stanja v gospodarstvu in njegove prilagodljivost odvisni vsi drugi podsistemi družbe, še posebej socialna infrastruktura.
Nezadovoljstvo s sedanjim stanjem
Danes ima Slovenija kot članica EU-ja in NATA relativno ugoden položaj, kar kažejo stabilna demokracija, dober napredek po številnih makroekonomskih kriterijih, največji BDP na prebivalca, najboljši življenjski standard med srednje-in vzhodnoevropskimi državami ter kar visoka raven izvoza.
Kljub temu, da se je Slovenija osamosvojila, korenito spremenila politični in družbenoekonomski sistem ter postala članica EU-ja in NATA, pa ljudje izboljšanja ne občutijo.
Stanje duha prebivalstva v zvezi z državo, ki je prvič v zgodovini res njegova, ostaja zgolj v območju visokih pričakovanj glede urejanja večine vprašanj.
Pričakovanja prebivalstva, kar visok življenjski in družbeni standard zadeva, so legitimna in pomenijo voljo volivcev, zato je realno stremeti k ciljem, ki bodo pričakovanja prebivalcev uresničila v čim večji meri.
Neizpodbitno dejstvo pa je, da Slovenija gospodarsko ni kaj prida uspešna,
pa tudi na mednarodnem političnem prizorišču in kdo ve kako pomemben igralec.
Slovenija ni izkoristila najboljšega začetnega položaja med srednje-in vzhodnoevropskimi državami, kar pogoje odprtega trga in kakovost vodenja gospodarstva zadeva, da bi se dobro pripravila na izboljšanje konkurenčnosti in prihodnjo gospodarsko rast.
V primerjavi z nekaterimi drugimi srednje- in vzhodnoevropskimi državami je celo izgubila svoje konkurenčne prednosti in se pogreza v povprečnost;
še več - zadnja leta se njen konkurenčni položaj celo slabša, kar zgovorno kažejo vse pomembne mednarodne lestvice o konkurenčnosti.
Glavni razlog za táko stanje je, da v letih po osamosvojitvi Slovenija ni oblikovala jasnih in medsebojno povezanih ekonomske vizije in strategije, ki bi jo usmerili k zagotavljanju konkurenčnosti in večje gospodarske rasti.
Zanašala se je na to, da bodo ekonomski razvoj samodejno zagotovile tržne sile.
V prvem obdobju po osamosvojitvi je bilo to delno celo res, predvsem po zaslugi prizadevanj in kakovosti slovenskih podjetij in njihovih vodstev.
Kljub nekaterim začetnim poskusom, ali pa ravno zaradi njihove neuspešnosti, sedanja vlada ni prilagodila makroekonomskega okvira zahtevam sodobne konkurenčne ekonomije, tako da je konkurenčni položaj Slovenije začel slabeti, predvsem na področjih, na katera je vplivala vlada.
To kažejo tudi ocene kakovosti javnih institucij oz. makroekonomskega okolja na mednarodnih lestvicah konkurenčnosti,
ocene, ki so precej slabše od ocen, ki zadevajo tehnološki napredek in podjetniške strategije.
Skratka, Slovenija je postala samozadovoljna, manj uspešna država, ki posluje bistveno slabše, kot bi lahko glede na svoje ekonomske zmožnosti.
Povsem razumljivo je, da ne preveč uspešno gospodarstvo in nespodbudno gospodarsko okolje ne moreta izpolnjevati visokih pričakovanj prebivalstva na področjih zdravstvenega in pokojninskega varstva, izobraževanja, kulture itd.
Ta pričakovanja lahko izpolnjujejo le najuspešnejša gospodarstva.
Mednarodne primerjave kažejo, da bolj razvite države, ki imajo tudi višji BDP na prebivalca, bistveno več sredstev za družbeni standard namenjajo ne le v absolutni, pač pa tudi v relativni višini, zato bo, povsem objektivno gledano, družbeni standard v Sloveniji tako dolgo nižji od družbenega standarda v razvitih državah EU-ja, dokler se tudi Slovenija ne uvrsti med najbolj razvite države EU-ja.
Le višji BDP more zvišati družbeni standard, a še to pod pogojem, da se hkrati poveča tudi učinkovitost delovanja družbene infrastrukture.
Ker se družbeni standard ne zvišuje po pričakovanjih, se vzdušje v družbi slabša, stopnja konfliktnosti v njej pa narašča.
V Sloveniji se o tej temi razpravlja na precej polemičen način, v razpravah pa je zaznati spor med najmanj dvema ali celo več skupinami vodilnih ekonomistov in politikov, témo pa različno razume, si jo razlaga in jo dojema tudi širša javnost.
Politične elite se na to odzovejo večinoma populistično in »gasilsko«, ker bodisi nimajo rešitve bodisi nimajo poguma, da bi izpeljale korenite poteze, ki bi iz Slovenije naredile eno najbolj razvitih držav v EU-ja, jo uveljavile kot pomemben politični dejavnik na stari celini, s tem zagotovile tudi prebivalstvu najvišji mogoči družbeni standard, dolgoročno pa varno življenjsko okolje, ki ga s svojimi vzvodi moči državni aparat zmore ponuditi oz. zagotoviti.
V Evropi je kar nekaj držav (Irska, baltske države, Slovaška), kjer so dosegli soglasje vseh pomembnih družbenih dejavnikov, kar zadeva razvojno usmeritev države in njenega gospodarstva, in na tem temelju so vlade lahko začele sprejemati učinkovite ukrepe za dolgoročni dvig konkurenčnosti gospodarstva (znižanje davkov, večji poudarek vseh vrst izobraževanja), kar posledično pomeni pospešeno gospodarsko rast, ki hkrati zagotavlja tudi vse višji družbeni standard.
Enako so že pred časom storile skandinavske države, Nizozemska in še nekatere druge razvite zahodnoevropske države, ki so si z obsežnimi strukturnimi reformami, s soglasjem vseh pomembnih družbenih dejavnikov seveda, uspele zagotoviti visoka mesta na lestvicah mednarodne konkurenčnosti.
Visoka konkurenčnost kot slovenski nacionalni interes
Nacionalni ekonomski interes je zelo pomemben in je edina prava gonilna sila napredka ter hkrati temelj za uresničevanje vseh drugih interesov, kot so socialni, kulturni, ekološki idr.
Najlažje ga je mòč doseči in braniti z vrhunsko konkurenčnostjo na državni, regionalni oz. panožni in podjetniški ravni.
Navadno so bolj konkurenčne države tudi bolj odprte in liberalnejše, kar zadeva njihove ekonomsko in druge politike – lep primer so skandinavske države.
Vendar tudi najbolj konkurenčne in najliberalnejše države posredno ali neposredno branijo svoj nacionalni ekonomski interes, ko gre za njihova vitalna vprašanja.
Nacionalni interes ni v nasprotju s konkurenčnostjo, ko gre za perspektivo razvoja države.
Opredelitev nacionalnega ekonomskega interesa ter prizadevanja za njegovo uresničevanje in obrambo – bodisi samostojno bodisi v zavezništvu z domačimi in tujimi partnerji – so še posebej pomembna v zdajšnjem času, ko je Slovenija na razpotju.
Z vstopom na trg EU-ja je Slovenija dobila nove priložnosti, vendar je hkrati izpostavljena tudi novim konkurenčnim in ekonomskim izzivom ter tveganjem.
V tem okviru lahko izbira le med dvema možnostma: biti v prihodnje ali subjekt ali pa zgolj objekt globalne konkurenčne tekme.
Slovenija ima precej dobro razvito in napredno gospodarstvo, a je še vedno v mnogo pogledih država na prehodu v tržno gospodarstvo, država, ki želi ujeti razvite države EU-ja.
V tej tekmi bo uspešna le, če ji bo uspelo opredeliti svoj nacionalni ekonomski interes in ga tudi braniti.
Po kvadratnih kilometrih je premajhna, da bi lahko tekmovala na temelju velikosti oz. obsega, z izjemo zelo privlačnega zemljepisnega položaja in kakovosti kadrov pa nima tudi skoraj nobenih strukturnih prednosti.
Zato mora konkurenčnost Slovenije temeljiti na specializaciji, strokovnem znanju in hitrosti, ki so ključ do večje gospodarske rasti in uspešnosti, posledično pa tudi do novih delovnih mest in socialne blaginje.
V nacionalnem interesu Slovenije je, da država in njene regije, sektorji in podjetja postanejo in ostanejo konkurenčni po merilih najzahtevnejših mednarodnih standardov.
Vprašanje prihodnjih ekonomskih interesov in prioritet Slovenije je zelo pomembno zaradi teh razlogov:
Slovenija ni dovolj učinkovito pospeševala razvoja majhnih in srednjevelikih podjetij
, pa tudi ne razvoja svojih nerazvitih regij
Slovenija doslej  ni  bila  sposobna ali pripravljena ustvariti pogojev za nove tuje  neposredne investicije;
v preteklosti je Slovenija izgubila ali uničila nekatera izmed večjih podjetij (npr. Iskra in TAM);
kljub napredku na nekaterih področjih se slovenska konkurenčnost nenehno zmanjšuje, podrobnejša primerjava konkurenčnosti Slovenije z drugimi državami pa celo kaže, da se po posameznih kriterijih Slovenija uvršča v spodnjo polovico na mednarodnih lestvicah konkurenčnosti, kar pomeni negativno gibanje ali stagnacijo;
Slovenija ni omogočila širitve podjetij, kot je Luka Koper, ter združitve Luke Koper in Intereurope v močno logistično podjetje, prav tako ni podprla Zavarovalnice Triglav pri njenem širjenju v jugovzhodno Evropo;
nerešene zadeve s Hrvaško so onemogočile širši prodor na hrvaški trg in širitev izvoza, s čimer se povzroča gospodarska škoda, ki daleč presega začetni dolg NLB-ja.
Če si Slovenija ne bo prizadevala izboljšati konkurenčnega položaja, se bosta njena gospodarska rast in pomembnost še naprej zmanjševali v primerjavi z drugimi, bolj konkurenčnimi gospodarstvi.
Posledice bodo manjša konkurenčnost, manjša gospodarska rast, manjša blaginja in manjše število delovnih mest, najboljša podjetja pa bodo hkrati postala lahek plen agresivnejših tujih podjetij.
Sloveniji bodo ostala le podjetja ali celo le dejavnosti, ki bodo potrebovali nenehne subvencije ali pa jim bo grozilo stečajno tveganje, kar se je že zgodilo s čevljarsko in tekstilno industrijo.
Doseganje vrhunske konkurenčnosti ni odvisno od velikosti države, pač pa od vizije, strategije, soglasja, strokovnega znanja in volje političnega, poslovnega, akademskega in sindikalnega vodstva države.
Pri razvoju in »trženju« medsebojno povezanih in jasnih vizije ter strategije prihodnjih gospodarskih smernic in rasti, in z njima povezanega razvoja družbe in nacionalnega interesa, bo imela ključno vlogo nova vlada, ki mora k temu pritegniti najustvarjalnejše dejavnike z vseh področij družbenega življenja.
Še posebej pa bo pomembna njena dejavna vloga pri oblikovanju in uresničevanju ustreznih, medsebojno usklajenih ukrepov za izboljšanje konkurenčnega položaja Slovenije.
Omenjeni ukrepi so predvsem tile:
oblikovanje predvidljivega in stabilnega pravnega in zakonodajnega okolja;
oblikovanje prilagodljive in stabilne ekonomske strukture;
vlaganja v tradicionalno in tehnološko infrastrukturo;
spodbujanje ustanavljanja novih podjetij  in  zagotavljanje olajšav za začetek njihovega dela;
spodbujanje domačega varčevanja in vlaganj v domača podjetja;
spodbujanje vnaprej delujočega ravnanja podjetij  na mednarodnih trgih,
pa tudi  razvoja privlačnega domačega okolja za neposredna tuja vlaganja;
spodbujanje državne  in  lokalne administracije k hitremu, preglednemu in  kakovostnemu delovanju;
ohranjanje zdravega ravnotežja med ravnjo plač, produktivnostjo in obdavčitvijo;
vlaganje  v  izobraževanje, še posebej  v srednješolsko, in v dolgoročno usposabljanje delovne sile;
ohranjanje ravnotežja  med  lokalnim in izvoznim gospodarstvom, da bi  na ta način ustvarili čim večje bogastvo  države kot  celote.
V resnici gre za izvedbo obsežnih sprememb in prenov, s katerimi se bo slovenska konkurenčnost dolgoročno dvignila na raven desetih najbolj konkurenčnih držav na svetu.
S tem bosta ustvarjena ustrezna makroekonomsko okolje in podjetniška klima za bistveno povečanje obsega usmerjenih tujih neposrednih investicij, vključno z novimi »greenfield« investicijami in preselitvami sedežev tujih podjetij v Slovenijo, hkrati pa se bodo pospešeno razvijala tudi vrhunska domača podjetja – ne glede na njihov sedanji obseg.
Vlada bo morala te nujne strukturne prenove in dejavnosti izvajati tudi, če bodo včasih nepriljubljene, saj bo le z njimi državo pripravila na uspešno soočanje s prihodnjimi gospodarskimi izzivi in priložnostmi.
To pomeni, da bo imela nova vlada edinstveno priložnost, a hkrati tudi obveznost, rešiti vprašanje naše konkurenčnosti in nacionalnega interesa na medsebojno povezan in celovit način.
Pri tem bo morala upoštevati dolgoročne zahteve in potrebe gospodarstva kot celote, seveda z upoštevanjem ciljev EU-ja in globalne gospodarske tekme, ne pa gledati le na svoje kratkoročne politične prednosti in koristi.
Zavzemanje za uresničevanje in obrambo nacionalnega ekonomskega interesa nikakor ne sme in ne more pomeniti zavzemanja za uvedbo državnih intervencij in subvencij.
Nasprotno, je poziv, naj se Slovenija in njena podjetja iz povprečja premaknejo proti svetovnemu vrhu v konkurenčnosti, in poziv k doseganju odličnih gospodarskih rezultatov.
Pri tem se je seveda treba zavedati, da vsakršno vladno posredovanje v zvezi z uveljavljanjem nacionalnega ekonomskega interesa, ciljev in prioritet ter nacionalnih prvakov – tudi z najboljšimi nameni in s pozitivnim kratkoročnim vplivom – utegne postati tvegano in dolgoročno nedonosno.
Zato se mu je treba posvetiti izključno v smislu konkurenčnosti in lastništva, upoštevaje obstoj centrov moči in odločanja v Sloveniji, in sicer ne glede na to, ali so v domači ali tuji lasti.
Domača podjetja kot gonilna sila gospodarske rasti
Kar nacionalni ekonomski interes Slovenije zadeva, slednji ne sme biti zgolj ustvarjanje konkurenčne in privlačne države za tuje neposredne investicije, pač pa tudi priprava številnih konkurenčnih nacionalnih in regionalnih prvakov, ki bodo gonilna sila gospodarske rasti.
Ti prvaki bodo za seboj potegnili mrežo dobaviteljev ter konkurenčnih majhnih in srednjevelikih podjetij, zadržali svoj sedež v Sloveniji ter se vedli oz. bodo ravnali kot dobri državljani z visoko stopnjo vseobsegajoče socialne odgovornosti.
To je še posebej pomembno, ker je malo verjetno, da bi se za sedež v Sloveniji odločilo večje število tujih podjetij.
V preteklosti se je vlada preveč ukvarjala s podjetji v težavah, s podjetji, ki so potrebovala finančno podporo, premalo pa s spodbujanjem rasti in širitve ključnih podjetij
ali novih, morebitno privlačnih, dejavnosti, kot je informacijsko-komunikacijska tehnologija (koliko je IKT za vlado pomemben, kaže 61. mesto te dejavnosti na lestvici WEF-a).
Danes v Sloveniji posluje cela vrsta prvorazrednih velikih in tudi srednjevelikih podjetij, ki lahko postanejo nacionalna, regionalna ali celo globalna vodilna podjetja na svojih trgih in področjih poslovanja.
Prav tako ima Slovenija na razpolago še nekaj časa, finančna sredstva in vodstvene sposobnosti, da ustvari taka zdrava in rastoča podjetja, ki bodo v ustreznem makroekonomskem okolju gonilna sila prihodnje slovenske rasti.
Mora pa imeti tudi vlado, ki bo znala opredeliti pravo politiko in jo tudi izvajati.
Nova vlada mora najprej oceniti kritično količino in priložnosti za morebitne ključne industrijske in storitvene dejavnosti v Sloveniji,
na podlagi tega pa določiti jasne gospodarske prednostne naloge in politiko
ter nato spodbujati rast konkurenčnih nacionalnih in regionalnih prvakov,
pri čemer ne sme zanemariti razvoja majhnih in srednjevelikih podjetij.
Slovenija razpolaga z gospodarsko in človeško zmogljivostjo, ki  je  nujna za precejšnje izboljšanje  lastnega konkurenčnega položaja ter za pripravo  tako številnih konkurenčnih nacionalnih oz. regionalnih prvakov kot  tudi  industrijskih grozdov konkurenčnih  majhnih  in  srednjevelikih podjetij v  izbranih dejavnostih oz. regijah.
Država  mora  le opredeliti,  katere  industrijske  (npr. farmacevtika, avtomobilska  industrija)  in storitvene dejavnosti (npr.  logistika, finančne institucije)  namerava  pospešiti, in  zagotoviti ustrezne konkurenčne pogoje - zlasti z znanjem,  izobraževanjem ter z usmerjenimi investicijami v raziskave  in razvoj.
Tak pristop je na prvi pogled videti kot ugotavljanje, katere industrije  naj  bodo paradni  konji  slovenskega gospodarstva, a ni tako, saj so  tovrstne študije  in strategije  v preteklosti  izhajale predvsem  iz vprašanj, spodbud  in želja slovenskih podjetij  in  njihovih  interesov, ne  pa iz potrebe po ugotavljanju pogojev za največjo  mogočo  rast.
Tokrat pa govorimo o  tem,  kako in za katere industrije in/ali dejavnosti narediti Slovenijo privlačno v globalnem  okolju, in sicer z namenom, da bi  se tuji kapital  in znanje v določeni  meri zasidrala v Sloveniji  dolgoročno (trajno), s čimer bi dosegli večji politično in gospodarsko moč države navzven, hkrati pa bi zagotovili  dodatni dvig življenjskega standarda prebivalstva, in to  tako z njegovo večjo kupno  močjo (realna rast  dohodkov) kot  tudi z njegovim družbenim  standardom (večji davčni prilivi).
Veliko učinkoviteje bi se morali lotiti iskanja primerjalnih prednosti tudi na drugih področjih, politika pa bi morala dejavno stopiti v stik z družbami s tistih področij, za katere bi ocenila, da lahko ugodno vplivajo na nadaljnji razvoj Slovenije in na njen položaj v svetu, upoštevaje seveda lokalne posebnosti.
Vlada mora poskrbeti tudi za načrt privatizacije še vedno bogatega državnega lastništva in se odločiti, kdo bodo prihodnji  lastniki ključnih slovenskih podjetij.
V vsakem primeru  Slovenija potrebuje pritok tujih neposrednih naložb, in sicer tako v obliki finančnih sredstev kot tudi novih tehnologij in vodenja, obenem pa mora skrbno paziti, da tujcem  ne bo razprodala ključnih podjetij ali celo sektorjev, kot se je to zgodilo v večini drugih  tranzicijskih držav.
Slovenija ima sposobne  menedžerje  in strokovnjake, relativno širok krog  morebitnih domačih investitorjev ter dostop do virov prostih sredstev na svetovnem trgu, kar  pomeni, da vrsto ključnih podjetij in celo sektorjev lahko privatizira tudi sama.
Nujnost povečanja tujih neposrednih investicij
V preteklem desetletju Slovenija ni privabila – za razliko od držav višegrajske skupine – nobenih pomembnih tujih neposrednih investicij v novo proizvodnjo.
To, da je v Sloveniji malo tujih neposrednih investicij, je zanjo slabo, saj je kot država še vedno na drugi razvojni ravni, torej tehnološko odvisna od bolj razvitih držav.
Zato je nujno, da sledi praksi drugih držav na podobni stopnji razvoja, kjer so tuje neposredne investicije mnogo bolj razvite.
V ničemer ne ločujemo tujih in domačih investicij, kar pomeni, da v nobenem projektu, ki ga bo spodbujala država, domači investitorji ne bodo ne diskriminirani ne privilegirani, želimo pa krog investitorjev v Republiki Sloveniji razširiti tudi s tujimi, saj ima to za Slovenijo neposredne koristi.
S tujimi neposrednimi investicijami bi hitreje prišla do novih tehnologij in novih delovnih mest ter tako pospešila svojo ekonomsko rast.
Zato je nujno, da pritegne več tujih investicij, še zlasti »greenfield«, pri čemer so ji lahko v pomoč tudi izkušnje drugih držav, ki jim je to uspelo, denimo Irska.
Seveda to ne pomeni, da mora zmanjšati svoje zdaj dokaj visoke investicije v druge države, zlasti jugovzhodne Evrope.
Če so tuje neposredne investicije, usmerjene v Slovenijo, pomembne predvsem za nova delovna mesta, so slovenske neposredne investicije v tujino pomembne predvsem za ustvarjanje dobička.
Kazalniki priliva in odliva kapitala z neposrednimi investicijami prav gotovo sodijo med pomembnejše kazalce, ki bi jih morali spremljati tako politika kot makroekonomska stroka.
Kapitalska moč pomeni enega glavnih centrov moči, bistvenih za urejanje današnjega sveta.
Zato smo mnenja, da mora biti interes države in državljanov, da v Sloveniji najde svoje stalno domovanje čim več kapitala, po možnosti tistega iz Evrope.
Zgodovina je namreč pokazala, da so bile države v prelomnih zgodovinskih trenutkih varnejše, če je bilo v njih nadpovprečno veliko tujega kapitala, še zlasti, če ni bil zgolj domači, ampak razpršenomednarodni, kar lepo kaže primer Švice.
Slovenija kot stalno domovanje razpršenega tujega kapitala
Ker je Slovenija razmeroma majhna država, a z izjemno ugodnim zemljepisnim položajem, bi lahko postala privlačno stalno okolje za finančne storitve v zvezi z upravljanjem bistveno večjega tujega razpršenega kapitala kot doslej, predvsem investicijskih skladov, ki bi lahko postali samostojna gospodarska panoga.
Seveda je pogoj za to sprejetje ustrezne zakonodaje.
S tem ne bi ogrozili strategije razvoja poslovnega okolja EU-ja, pač pa bi razvoj panoge upravljanja s sredstvi Sloveniji in njenemu prebivalstvu zgolj koristil, s tem pa bi pridobil tudi EU.
Primeri Irske, Luksemburga in še nekaterih uspešnih majhnih držav kažejo, da je upravljanje s sredstvi lahko eden od ključnih vzvodov hitrega gospodarskega razvoja.
Res je, da bo v tem primeru Slovenija deležna pritiskov večjih članic EU-ja in očitkov, znanih iz SFRJ-ja, češ da se okoriščamo na račun drugih članic, vendar pa je dejstvo, da je taka drža Slovenije povsem upravičena in tudi edino smiselna (kar se je pokazalo prav ob razpadu SFRJ).
Izvedba takega projekta pa je odvisna od tega, ali bo politika te korake zmogla.
Prejšnja, tolikanj in tolikokrat kritizirana, jih očitno je, saj je bila Slovenija, med drugim, tudi zaradi tega najuspešnejša jugoslovanska republika in se je razmeroma z lahkoto osamosvojila in se gospodarsko preusmerila na Zahod.
Med ustanovitvenimi republikami SFRJ-ja je bila Slovenija pomembna in največja izvoznica znanja in tehnologije, in te možnosti ima tudi danes.
Skladen regionalni razvoj
Pripraviti je  treba dobro premišljen načrt regionalnega razvoja,
tudi s sodelovanjem  sosednjih držav, saj uspešne regije danes štejejo od 1 do 10 milijonov prebivalcev.
V prihodnosti se bo namreč zasnova  nacionalne države  vse  bolj  nagibala  v smer razvoja regij,  razdeljenih na »mikroregije« ali  industrijske grozde, ki so centri, osredinjeni  na  natančno  določeno gospodarsko dejavnost (npr.  alta moda, tj. visoka moda v milanski regiji).
Tudi  Slovenija kot celota potrebuje jasno »regionalno« opredelitev, ki bo vključevala mikroregije in industrijske grozde, kot je  npr. avtomobilski grozd, ki  bi, da bi se res razvil,  potreboval predvsem predpisano  in pravno podporo države in  lokalnih oblasti,  manj pa finančno pomoč.
Uspešen regionalni razvoj Slovenije zahteva medsebojno povezanost treh neodvisnih razsežnosti: rasti dodane vrednosti - in na tem temelju odpiranje novih delovnih mest - demografije in izobraževanja ter ustrezne infrastrukture.
Rast dodane vrednosti in na tem temelju odpiranje novih delovnih mest v posameznih regijah je mòč doseči predvsem:
z ustanavljanjem  novih  majhnih podjetji,  in sicer  na podlagi usmerjenih programov  in  razpoložljivega kapitala za  investicije, kapitala, ki omogoča dolgoročnejši razvoj;
z razvojem že poslujočih, zlasti m ajhnih  in srednjevelikih podjetij, ki jih   je treba  povezati z velikimi podjetji  na ravni države, podjetij, ki poslujejo  v privlačnih  dejavnostih in združujejo kritično količino strokovnega znanja  in sposobnosti;
s privabljanjem tujih neposrednih investicij na regionalni ravni,  in sicer v skladu s  privlačnimi splošnimi pogoji, oblikovanimi na ravni države kot celote (npr. po irskem  modelu).
Na področju demografije in izobraževanja sta v vseh regijah nujna mobilizacija in zaposlovanje največjega mogočega deleža prebivalstva med 18-im in 65-im letom starosti,
nikakor pa seveda ne smemo zanemariti usmerjenega izobraževanja ter pridobivanja znanja in sposobnosti za oblikovanje nadarjenih posameznikov, ki bodo ključni za razvoj dejavnosti v prihodnosti.
V regijah je treba zagotoviti ustrezno tako poslovno kot izobraževalno infrastrukturo, s čimer se bo povečala njuna privlačnost tako za investitorje kot za nadarjene posameznike, s tem pa se bo zmanjšalo tudi tveganje »bega možganov«.
V regijah je treba še posebno pozornost nameniti spodbujanju neposrednih »greenfield« investicij.
Kakšne naj bodo konkretne tuje in domače neposredne investicije, morajo ugotoviti oz. povedati regije same.
Pri tem je ključnega pomena tesno sodelovanje države in regij (primer Mure):
regije najbolje vedo, kaj želijo in s čim razpolagajo, država pa lahko pomaga z infrastrukturo, morebiti tudi z zemljišči, v vsakem primeru pa s sredstvi za prekvalifikacijo delavcev in z rešitvijo drugih vprašanj, povezanih z delovno silo (uvoz delovne sile, ureditev začasnih bivalnih razmer za to delovno silo), ter z davčnimi olajšavami.
V regiji morajo torej imeti zamisli, vlada v Ljubljani pa mora zagotavljati določene pogoje in pomagati pri trženju regionalnih zamisli, kot to počne IDA na Irskem.
Regije in država morajo skupaj izpeljevati tudi mednarodne razpise, pri čemer mora imeti država jasne programe – načrte, kot se to dogaja, denimo, na Irskem, kjer imajo 3-letne programe, izdelane na podlagi dolgoročnega programa oz. strategije.
Znanje in inovacije kot ključni vzvod gospodarske rasti
Slovenija ima še velike rezerve, da z večjimi tujimi neposrednimi investicijami, s katerimi bo hkrati pridobila najnovejšo tehnologijo in se seznanila z načini vodenja, poveča kakovost svojih proizvodov in storitev ter s tem zniža stroške, ki so ta hip vse večja težava pri konkuriranju državam z nižjimi stroški in podobno gospodarsko strukturo.
Prav tako ima še precej rezerv, kar zadeva razvoj podjetništva, povezovanja podjetij v grozde, razvoj infrastrukture ipd., vendar pa za ambiciozno povečanje gospodarske rasti in za uvrstitev med najbolj razvite evropske države to ne zadošča.
Slovenija se mora iz uvoznika znanja in tehnologij vnovič spremeniti v inovatorja, ustvarjalca in ponudnika lastnih tehnologij vsaj v nekaterih dejavnostih in globalnih nišah, kar pomeni, da se mora uvrstiti med države na tretji ravni razvoja.
Na tej ravni sta gospodarska rast in razvoj odvisna od sposobnosti nenehnega učenja družbe in hitre izrabe najnovejših tehnologij.
Poleg kapitala torej tudi znanje pomeni vse pomembnejši center moči.
V sodobni postindustrijski družbi, ki je storitvena družba, je znanje pogosto že pomembnejši dejavnik od fizičnega kapitala – o tem priča zlasti vplivnost globalnih podjetij, kjer ima na trgu »know-how« prevladujoč položaj ravno znanje, ne pa fizična sredstva (Google, Microsoft, SAP …).
Prav tako narašča tudi vpliv pomembnih svetovnih univerz, ki v svojih inkubatorjih inovacije, razvite z znanjem, pretvarjajo v visokotehnološke proizvode, ki jih novoustanovljena podjetja uspešno tržijo po vsem svetu.
Prav z znanjem je Irska privabila obsežne tuje neposredne investicije, s pomočjo katerih ji je v relativno kratkem času uspelo doseči ekonomski »boom«, ki jo je uvrstil med najbolj razvite države v Evropi in na svetu.
Prav tako je bilo znanje tisto, ki je Finski omogočilo prodor med visokotehnološke države in uvrstitev na sam vrh konkurenčnih držav.
Sedanji položaj znanja, raziskav  in razvoja,  inovacij ter novih tehnologij  na tej podlagi  Sloveniji še ne omogoča prehoda med visokokonkurenčna gospodarstva, ki  v svetu tržijo  znanje, nove proizvode in storitve ter  tehnologije.
Zato si  mora Slovenija prizadevati, da bo  izobraževanje, pridobivanje znanja, njegovo preoblikovanje v inovacije ter prenašanje  slednjih v visokotehnološke proizvode in storitve na samem vrhu njenih razvojnih prizadevanj.
Pri tem  je treba posebno pozornost nameniti terciarnemu izobraževanju, ki  mora  še naprej  intenzivno rasti,  in sicer tako po številu univerz  in  visokošolskih zavodov kot  tudi  po številu študentov  oz. deležu skupnega števila prebivalstva.
Podpiramo usmeritev, da se  delež sredstev za razvoj  visokega šolstva do leta 2010 poveča na 1,5 odstotka BDP-ja,
do leta  2012 pa bomo najmanj 1 % BDP-ja  javnih sredstev namenili za raziskovanje  in razvoj (ob  povišanju deleža zasebnih  vlaganj  na 1,7 odstotka BDP-ja).
Pri tem pa poudarjamo, da je  hkrati treba zelo povečati učinkovitost porabe  javnih in  zasebnih sredstev  za izobraževalne namene, še zlasti skrajšati tako uradno kot tudi dejansko dolžino študija ter povečati število  diplomantov v vsaki vpisani generaciji  študentov.
Pri tem ne gre za linearni razvoj, v katerem bi se sedanja struktura študentov samodejno (bolje rečeno - stihijsko) nadaljevala tudi v prihodnosti.
Slovenija nujno potrebuje več strokovnjakov tehničnih, naravoslovnih, inženirskih in drugih podobnih strok, ki bodo na temelju pridobljenega znanja na univerzi ali visokošolskem zavodu – bodisi v univerzitetnem inkubatorju ali v podjetju oz. na inštitutu – razvijali koristne iznajdbe in jih pretvarjali v visokotehnološke proizvode in storitve oz. tehnologije, ki jih bo Slovenija lahko tržila po vsem svetu.
Zato je treba izvesti ustrezno vsebinsko prenovo visokošolskega študija, doseganju tega cilja pa mora biti podrejena tudi celotna politika šolnin in štipendiranja, politika, ki ji mora Slovenija v prihodnjem obdobju nameniti izjemno pozornost.
Slovenija ne more narediti razvojnega preskoka na tretjo raven razvitosti, torej v družbo znanja, družbo, ki na svetovnem trgu prodaja lastno znanje in njegove rezultate, če izobraževanju, znanju in iznajdbam ne bo namenila bistveno več pozornosti in sredstev kot doslej.
Kot zgovorno pričajo primeri razvitih držav, je za znanje – tako kot za kapital – značilna velika premičnost.
Če noče čakati in s tem razvojno zastati, dokler z njenih univerz in visokošolskih zavodov ne pride ustrezno število kadrov ustrezne strukture, mora postati priseljevanje znanja naslednji veliki cilj slovenske politike.
Prizadevati si mora, da s spodbudnimi pogoji za delo ustavi odhod naših strokovnjakov v tujino in pritegne kar največje število strokovnjakov iz tujine.
Spodbujati pa velja odhod naših študentov na najuglednejše visokošolske ustanove v tujini, kjer jim je treba zagotoviti kar najboljše pogoje, da bodo čim prej diplomirali in se vrnili v Slovenijo.
Glede na to, da v kratkem času potrebnega števila visokošolskih učiteljev za izboljšanje razmerja učitelji - študenti in povečanja kakovosti študija preprosto ni mogoče zagotoviti z lastnimi silami, je nujna njihova čimprejšnja pritegnitev iz tujine.
Konec koncev, zakaj možgani ne bi »bežali« v Slovenijo namesto iz nje?
Izobraževanje ni le dejavnost, ki troši javna sredstva in daje bolj ali manj pričakovane rezultate v obliki števila diplomantov.
Primer ZDA kaže, da je izobraževanje lahko tudi pomembna gospodarska dejavnost.
Izobraževanje, zlasti visokošolsko, lahko postane dejavnost, ki bo Sloveniji ustvarjala dodatno vrednost.
Cilji Slovenije na daljši rok
Slovenija je imela dober začetni položaj za krepitev konkurenčnosti in za nadaljnjo gospodarsko rast, ki bi omogočila tudi primeren družbeni standard, kar pa je po nemarnem zapravila.
Zdaj je v položaju, ko mora preseči samozadovoljstvo ob majhnih dosežkih in poseči po ambicioznih, a še vedno realno uresničljivih ciljih.
To od nove vlade volivci upravičeno pričakujejo in ji bodo pri tej nameri prav gotovo stali ob strani.
Vsak glavni cilj mora biti dovolj ambiciozen, da ljudi, ki so edini ustvarjalci nove vrednosti, spodbudi h krepitvi dejavnosti, hkrati pa toliko realen, da pri njegovem doseganju ljudje ne bi bili razočarani in da ne bi izgubili motivacije za njegovo uresničevanje.
Glavni cilj je, da Slovenija v prihodnjih 10 – 15 letih doseže visoko nadpovprečno stopnjo rasti BDP-ja (najmanj dvakratno povprečno rast EU-ja) in s tem postane ena od treh najbolj razvitih držav v Evropi.
To je mogoče doseči le pod pogojem, da v tem obdobju Slovenija po poslovni konkurenčnosti in gospodarski rasti postane ena od prvih 10-ih držav na svetu (danes je na 39. mestu po WEF-ovi lestvici in na 40. mestu po IMD-jevi lestvici).
Da bi dosegla ta položaj, pa mora Slovenija v prihodnjih 10 – 15 letih doseči tudi vrsto podrednih ciljev, med katerimi so najpomembnejši:
da se investicijam v raziskave in razvoj nameni najmanj 4 % BDP-ja (danes 1,6odstotka, v uradnih dokumentih predvideni 3 %), kar bi bilo primerljivo s Švedsko;
da ima največ 4-odstotno nezaposlenost (danes 7-odstotna)  ter poveča delež zaposlenega prebivalstva z današnjih 60 % na 70 %;
da ima največ 3-odstotni proračunski primanjkljaj, 30-odstotni javni dolg in 2odstotno inflacijo;
da poveča izvozni delež na 75 % BDP-ja, kar so nekatere srednjeevropske države že dosegle;
da poveča rodnost in podaljša življenjsko dobo.
Brez operativnega pristopa ne bo šlo
Nujni pogoj za doseganje nadpovprečne konkurenčnosti in s tem tudi nadpovprečne gospodarske rasti, blaginje in novih delovnih mest v Sloveniji je opredelitev nacionalnoekonomskih ciljev ter trdnega načrta prednostnih dejavnosti in ukrepov, ki jih bodo podprli vsi udeleženci odločanja in ostali zainteresirani udeleženci, pa tudi širša javnost, ter skupaj zagotovili njihovo uresničevanje v najkrajšem mogočem času.
Zaradi navedenega je nujno, da se Slovenija loti odpravljanja glavnih vrzeli in pomanjkljivosti na vseh treh ravneh organiziranosti, in sicer:
na makroravni: z uspešnostjo in učinkovitostjo vlade pri oblikovanju ustreznega makroekonomskega okolja
ter na področju inovativnosti in izobraževanja;
na mezzoravni: odpravljanje regionalnih  neenakosti,
razvoj  infrastrukture
in  upoštevanje potreb posameznih sektorjev oz. dejavnosti;
na mikroravni: zagotoviti strateško, organizacijsko in operativno odličnost podjetij, vključno majhnih in srednjevelikih,
ter uravnati trg delovne sile in zaposlovanje.
Da bi bila pri tem uspešna, je nujna ustrezna pritegnitev vseh večjih zainteresiranih udeležencev na makro-, mezzo-in mikroravni.
To pomeni, da bi morali vlada, delodajalci, znanstvene ustanove in sindikati tesno sodelovati na splošno (npr. v svétu za nacionalno konkurenčnost po vzoru Irske), za vsako specifično dejavnost pa bi bilo treba imenovati ustreznega vodjo ali vodstveno (projektno) skupino.
Kako doseči soglasje o prednostnih dejavnostih in si zagotoviti podporo zainteresiranih udeležencev oz. širše javnosti?
Za sprejem prenov je ključnega pomena vključevanje prebivalstva v razprave, ki naj pojasnijo, zakaj je kaj treba storiti, in prinesejo odločitev, kaj je treba storiti.
Prebivalstvo mora dobro razumeti večplastnost današnje globalne ekonomije in pomen relativne lestvice konkurenčnega položaja slovenskega gospodarstva in podjetij.
Da bi dosegli skupne definicije in razumevanje, pa so potrebna znatna izobraževalna in komunikacijska prizadevanja.
Pri tem velja biti preprost in neposreden ter prebivalstvo jasno vprašati, ali želi biti Slovenija subjekt ali objekt globalizacije.
Da je taka podpora nujna, kažejo pozitivni primeri izvedenih reform v skandinavskih državah in na Nizozemskem, kjer je bil ta pogoj v celoti izpolnjen.
Prihodnje ravnanje podjetnikov je statistično mòč dokaj zanesljivo napovedati.
Predvsem je treba zagotoviti pogoje, ki bodo h kopičenju in rasti kapitala slovenske podjetnike spodbujali ter jih odvračali od selitve kapitala v različnih oblikah v tujino.
Običajno taki pogoji spodbujajo tudi priseljevanje tujega znanja in kapitala.
Kateri so ti pogoji, je mogoče ugotoviti z različnimi metodami, vendar pri tem vsekakor ne gre izpustili metode neposredne ankete – vrste pogovorov na terenu z reprezentativnim vzorcem podjetnikov.
Dejstvo je, da je uspešnost razvoja vsakega gospodarstva odvisna od podjetij tega gospodarstva.
Prav tako je neizpodbitno, da je v ozadju vsakega podjetja podjetnik, ki je svoboden človek in svobodno sprejema poslovne odločitve.
Zato je treba vedeti, kaj podjetniki mislijo in/ali kaj želijo, kar zadeva pogoje delovanja na gospodarskem področju v prihodnje, da bi jih lahko spodbujali k rasti in razširitvi poslovanja v tujino.
Nujno bi bilo treba ustanoviti podjetniški forum, ki bi imel podobno vlogo kot Strateški svet;
forum, v katerem bi 300 slovenskih vrhunskih podjetnikov povedalo, kaj od vlade pričakujejo oz. potrebujejo.
Gre torej za vzdrževanje nenehne komunikacije med vlado in podjetniki.
Vsekakor je nujno to skupino vprašati, kakšne pogoje gospodarjenja želi, da bi jih na ta način spodbudili kapital obdržati v domačem okolju in ga še naprej plemenititi.
Prav tako bi bilo treba ustanoviti ekonomsko-socialni svet, ki bi poskrbel za družbeno sprejemljivost vseh ukrepov.
Prav tako je treba opraviti mednarodno raziskavo primerjalnih prednosti, ki bi jih utegnila imeti Slovenija v globalnih kapitalskih razmerah.
Vlada mora naročiti meddisciplinsko študijo pri Konzorciju mednarodnih svetovalnih podjetij in ustanov, ki je kvalificiran za tovrstne raziskave – predvsem za vprašanja, na katera v domači javnosti ni mogoče najti objektivnih odgovorov.
Konkretni ukrepi
Vse ukrepe ekonomske politike je treba podrediti zgoraj naštetim glavnim ciljem ter jih uvajati postopno in na dolgi rok.
Uvesti je treba tudi sistematično eksperimentiranje, katerega rezultati bi pokazali morebitne nujne prilagoditve in kako dosegati najboljšo kombinacijo ukrepov in politike.
Ker Slovenija zaradi uvedbe evra nima več pomembnejšega vpliva na denarno politiko, ji za podporo pri doseganju nacionalnih ciljev na gospodarskem področju preostajajo v glavnem davčni ukrepi.
Zato je treba še posebno pozornost nameniti nadaljevanju davčne prenove,
in tudi drugih prenov, ki bi spodbujale podjetništvo.
Predvsem gre za tele ukrepe:
uvedba davčne ugodnosti za državljane-podjetnike začetnike;
uvedba olajšav za tehnološki razvoj (investicije);
nova opredelitev obrtniških, industrijskih območij s sodelovanjem občin;
ugodnosti za tovrstna zemljišča v podjetniške namene;
ustanovitev skladov tveganega (venture) kapitala;
kapitalska krepitev sedanjih skladov (Slovenski podjetniški sklad);
•  omejiti je treba zgornjo višino vseh prispevkov iz bruto plač.
S tem dosežemo, da najbolj kakovostna in najbolj izobražena delovna sila ostaja v domačih podjetjih in ne odhaja na začasno delo v tujino, podjetnikom pa omogočimo izbrati najboljše kadre;
zaposlene je treba začeti spodbujati k udeležbi pri dobičku, vendar pri tem vsakemu posameznemu podjetniku prepustiti odločitev, kako urediti razmerja z delavci pri tej udeležbi, da bi bile rešitve kar najbolj spodbudne.
Z udeležbo pri dobičku kot delu plačila delodajalca bi delavci sprejeli večje tveganje, kar zadeva redno plačilo za njihovo delo (plača), vendar pa bi s tem hkrati dobili možnost udeležbe pri uspehih podjetja;
uveljaviti je treba rešitev, da slovenski prejemnik dividend od dobička, za katerega davka ni plačal, kot fizična oseba plača cedularni davek, in sicer v višini splošne
stopnje za davek na dobiček pravnih oseb (ta hip 21 %). Táko davčno politiko izvajajo vse pomembne članice EU-ja, saj na ta način spodbujajo priseljevanje kapitala in tako omogočajo razvoj storitvenih dejavnosti, kot so bančništvo, dejavnost upravljanja premoženja (in investicijskih skladov), odvetniške storitve in podobno.
V nasprotju s tem je Slovenija pred nekaj leti v okviru davčne prenove uveljavila neustrezno rešitev, zaradi katere se je znaten del slovenskega kapitala odlil v tujino (zlasti na Nizozemsko, Ciper in v London);
dejavno spodbujati delavsko delničarstvo in odkupe podjetij s strani ESOP-a (employee stock ownership plans),
odkupe s strani menedžmenta (management buyouts in buyins)
in odkupe s strani zunanjih investitorjev (leveraged buyouts).
Za spodbujanje delavskega delničarstva naj bo del bruto plače (na primer 500 evrov) v celoti neobdavčen, če ga delavec porabi za odplačilo kredita za odkup in/ali dokapitalizacijo podjetja, ki je izplačevalec plače.
Ukrepi na področju zaposlovanja:
s spremembami zakonodaje je treba na eni strani ustvariti bolj prilagodljiv trg delovne sile (po vzoru danske flexicurity), na drugi pa zagotoviti višjo minimalno plačo za zaposlene;
odpraviti je treba administrativne ovire pri zaposlovanju strokovnjakov iz EU-ja.
Sistem delovnih dovoljenj za tujce je sicer treba ohraniti, vendar pa je treba njihovo pridobivanje popreprostiti.
Ukrepi za spodbujanje investicij in priseljevanje kapitala:
spodbujanje svežih (greenfield) naložb v določenih okoljih v sodelovanju z občinami, regijami (zemljišča, komunala, infrastruktura), kjer je interes dodatno lokalno pomemben,
in iskanje najboljših davčnih rešitev za investitorje v vsej Sloveniji (tako imenovani inteligentni davčni sistem);
v okviru pravil EU-ja dovoljene državne spodbude za tuje investicije;
davčna stopnja za tuje državljane s stalnim prebivališčem v Republiki Sloveniji naj za vse dohodke, pridobljene zunaj Slovenije, znaša 0 %.
S tem dosežemo, da Slovenija postane cilj realnega finančnega kapitala, ne pa podjetij »poštnih nabiralnikov«.
Na področju znanja in izobraževanja je treba izvesti predvsem tele ukrepe:
konkurenco na področju izobraževanja ovira monopol strokovnih združenj.
Ustanavljanje novih univerz velja podpirati, z javnimi sredstvi pa je treba financirati kakovostne programe tako javnih kot zasebnih visokih šol, če le-te prinašajo dodanovrednost, inovacije in znanstveno odličnost.
Študentje naj imajo v okviru izbirnosti čim več možnosti tako v okviru matične fakultete kot med univerzami, seveda ob ustrezni delitvi glavarine študentov med izvajalce.
Zavzemali se bomo za uveljavitev stališča, da javna šola, katere stroške pokrivajo davkoplačevalci, ni zasebna lastnina zaposlenih v tej šoli;
univerze in visoke šole se morajo v večji meri usmeriti v izboljšanje učinkovitosti visokošolskega študija in porabe javnih sredstev za ta namen.
Pri tem ne gre za zmanjševanje stroškov vseh vrst, pač pa predvsem za bistveno izboljšanje razmerja med številom vpisanih študentov določene generacije in številom diplomantov iz te generacije.
Za zagotovitev nujnih pogojev za doseganje tega cilja (število učiteljev, prostori, oprema) je treba visokošolske ustanove spodbujati k tržnemu ravnanju oz. delovanju.
Glede na obstoječi sistem financiranja (glavarine), si morajo prizadevati pridobiti čim več študentov, vključno s študenti, ki ne prihajajo iz EU-ja; slednji bodo, za razliko od študentov iz EU-ja, plačevali šolnino.
Pri tem naj uporabljajo tudi določene prijeme, znane iz prakse podjetij – namreč da doma in v tujini organizirajo kampanje za vpis študentov, da se promovirajo s kakovostjo učiteljskega kadra in z drugimi kakovostnimi pogoji za študij – skratka, da za pritegnitev tujih študentov izkoristijo vse mogoče poti, vključno z veleposlaništvi v Sloveniji.
Potrebno je tudi tesnejše povezovanje z gospodarstvom, zlasti pri reševanju prostorskih težav in težav pri nakupu opreme, v kar se mora z ustreznimi spodbudami vključiti tudi vlada.
Dejstvo je, da visokošolskih učiteljev primanjkuje, toda to zagato je mogoče rešiti s pritegnitvijo kakovostnega kadra iz tujine, s čimer bi se hkrati povečala tudi kakovost študija.
Zavzemamo se, da bi v prihodnjih štirih letih zagotovili najmanj 20-odstotni delež tujcev med visokošolskimi učitelji, pri čemer je odličnost kadra glavno merilo izbora.
Vsa omenjena prizadevanja pa mora podpreti tudi vlada, in sicer s sprejetjem potrebnih ukrepov za povišanje odstotka BDP-ja za visoko šolstvo do leta 2010,
pri čemer so posebej pomembne spodbude za zagotovitev 0,7 odstotka BDP-ja, odstotka, ki bi ga prispeval zasebni sektor;
izredno pomemben del bolj tržne usmeritve univerz in visokih šol je njihov še večji poudarek na raziskovanju, ustvarjanju inovacij in njihovega preoblikovanja v tržno zanimive proizvode in storitve.
To je pot, da si na eni strani zagotovijo dodatna sredstva za svoje delovanje in učinkovito izrabo obstoječih zmogljivosti (laboratoriji ipd.), s tem pa tudi možnosti za njihovo nadomeščanje s sodobnejšimi zmogljivostmi iz amortizacijskih sredstev.
Na drugi strani pa na ta način ustvarjajo pogoje za izvajanje kakovostnejšega študija in za vzgajanje diplomantov s podjetniškimi in drugimi izkušnjami, ki bodo povečale možnosti za njihovo dobro zaposlitev ali samostojno podjetniško pot, kar bo prispevalo k večjemu ugledu posamezne univerze oz. visoke šole.
Poleg tega univerze in visoke šole na ta način lahko bistveno okrepijo povezave z gospodarstvom in lokalno skupnostjo, kjer delujejo.
Zato je nujno univerzitetne inkubatorje ustanoviti tudi univerzah, kjer jih še ni, inkubatorje, ki morajo okrepiti svoje delovanje na podlagi zelo konkretnih ciljev (število inovacij ali patentov na leto, število novih proizvodov in semenskih podjetij itd.);
LDS se zavzema za brezplačno šolanje, seveda pod pogojem, da študentje opravljajo svoje študijske obveznosti v skladu s predpisanimi roki.
Brezplačnost zagotovimo z uvedbo študentskih kreditov z jamstvom države za plačilo stroškov šolanja; obveznost vračila teh kreditov pomeni davčni dolg študenta.
Davčni dolg bo študentu ob rednem vpisu v višji letnik odpisan do polovice, ko pa bo predložil potrdilo o zaključku študija– predloži ga lahko v roku dveh let od opravljenega zadnjega izpita -, pa mu bo davčni dolg odpisan v celoti.
Davčni dolg za študente, ki šolanja ne zaključijo uspešno, zapade v plačilo v roku 5-ih let od zadnje opravljene obveznosti.
Na ta način bomo odpravili krivice, ki se dogajajo 30.000 izrednim študentom, ki zdaj plačujejo relativno visoko šolnino;
zmanjšati je treba obseg študentskega dela, v zvezi s preostalim obsegom pa študentskim servisom kot organizatorjem študentskega dela naložiti, naj del sredstev iż tega dela namenijo vzdrževanju in gradnji študentskih domov, kar bo prispevalo k zagotavljanju normalnih pogojev za študij;
zaradi pomena znanja in raziskav za prihodnji razvoj Slovenije je podjetjem treba izjemoma omogočiti, da svoje prispevke izobraževalnim institucijah, iz katerih pridobivajo kadre, kot tudi prispevke za financiranje raziskovalnega dela v inštitutih, uveljavljajo kot davčno olajšavo oz. davčno priznan dohodek.
Začeli bi pri nizkem odstotku, in če bi se ukrep obnesel, bi odstotek lahko povečevali;
univerze morajo ohranjati slovenščino in razvijati njen znanstveni jezik,
zaradi internacionalizacije znanja in vključevanja tujih strokovnjakov v izvajanje študija pa v visokošolskih zavodih uvesti kot učni tudi tuji jezik.
Na socialnem področju je treba izvesti predvsem tele ukrepe:
pravica do pokojnine ne sme biti več vezana na morebitno delno ali polno zaposlitev upokojenca.
Ko posameznik izpolni pogoje za upokojitev, pridobi pokojnino, vendar lahko ostane v delovnem razmerju, in sicer brez odtegljajev od pokojnine in ne da bi mu bilo treba plačevati prispevke (plačuje pa dohodnino od drugih dohodkov, razen od pokojnine), s čimer bi del upokojencev ostal aktiven davkoplačevalec in na ta način dodatno prispeval k družbenemu standardu, vključno s svojo pokojnino.
Slovenija je že stopila v obdobje, ko ima vedno večje težave z zagotavljanjem delovne sile, tako da omejevanje zaposlovanja upokojencev ni več potrebno.
Poleg tega Slovenija za prehod v družbo znanja, inovacij in novih tehnologij potrebuje čim več znanja in izkušenj;
vsem upokojencem je treba zagotoviti dostojne pokojnine in položaj.
Posebno pozornost je treba nameniti večji varnosti prihodnjih generacij upokojencev, zlasti z zagotavljanjem spodbudnejših pogojev za varčevanje zaposlenih in drugih občanov v tretjem pokojninskem stebru.
Na sredstva na posebnem pokojninskem varčevalnem računu naj bi se do njihovega črpanja dohodnina ne obračunavala; tako bi občane spodbudili k večjemu varčevanju v tretjem stebru in k povečanju akumuliranih sredstev, ki zdaj zelo zaostajajo za sredstvi v primerljivih državah. Hkrati pa delodajalcem to ne bi bistveno povečalo stroškov dela;
izdatke, ki zadevajo varstvo zdravja zaposlenih in njihovo izobraževanje, je treba priznati kot strošek podjetja, saj so ti izdatki zdaj obdavčeni kot boniteta;
demonopolizirati in deregulirati je treba uporabo zemljišč za stanovanjske in poslovne namene in na ta način spodbuditi razvoj kakovostnega razvoja nepremičnin, to pa z namenom doseči nizke cene domovanj in poslovnih prostorov.
Dejavno je treba ustaviti vse lobije (kmetijski, okoljevarstveni, gradbeni, urbanistično-arhitekturni, lokalno-politični, zemljiško-lastniški in drugi), katerih interes je preprečiti tako demonopolizacijo in deregulacijo.
Zdajšnji položaj na tem področju je daleč največji spodbujevalec splošno razširjene »kulture« podkupovanja, preprečevanja razvoja in povzročanja sporov na mnogih ravneh.
Ukrepi za zagotavljanje konkurence so predvsem:
zaradi zagotavljanja učinkovite konkurence in preprečevanja monopolov na trgu mora Urad RS za varstvo konkurence postati resnično neodvisen, strokoven organ.
V ta namen je potrebno zagotoviti spremembo načina imenovanja direktorja urada tako, da bo zagotavljal višjo stopnjo transparentnosti pri delu (sedaj ga imenuje izvršilna veja oblasti).
S spremembo zakonodaje je treba tudi organizacijsko-tehnično ločiti poslovanje Urada od poslovanja pristojnega ministrstva (npr. zagotoviti ločeno vložišče za pošto, ki je sedaj skupno, kar omogoča vpogled v dokumentacijo Urada, ki je pogosto zaupne narave).
Uradu je treba tudi zagotoviti večja sredstva za delo, ker a) gre za opravljanje visoko zahtevnega strokovnega dela, kjer je potrebno imeti zaposlenih dovolj strokovnjakov, ki se morajo izobraževati tudi v mednarodnem prostoru, b) je za strokovno izvedbo postopkov pogosto potrebno imenovati visoko strokovne izvedence, ki so zelo dragi, včasih tudi mednarodne strokovnjake in c) opravljati je treba drage ankete za detektiranje položaja na trgu;
zaradi zagotavljanja učinkovitega nadzora nad trgom vrednostih papirjev mora Agencija za trg vrednostnih papirjev postati resnično neodvisen, strokoven organ, zato je treba zagotoviti spremembo načina imenovanja direktorja Agencije tako, da bo zagotavljal višjo stopnjo transparentnosti imenovanja in njegovo neodvisnost pri delu (sedaj ga imenuje izvršilna veja oblasti).
izvajali bomo ukrepe s področja vključitve v enotni evropski informacijski prostor, kar med drugim vključuje razvijanje konkurenčnega trga elektronskih komunikacij, gradnjo širokopasovne infrastrukture in spodbujanje raziskav ter razvoja na področju informacijskih in komunikacijskih tehnologij, kot je to podrobneje opisano v delu Programa, ki govori o informacijski družbi.
Od drugih ukrepov so še posebej pomembni tile:
•  manj učinkovito državno lastnino bo treba ustrezno privatizirati.
Privatizacija državne lastnine bi se opravljala na način, s katerim bi dosegli najboljši mogoči učinek za davkoplačevalce in uporabnike-potrošnike, kar je v skladu z definicijo nacionalnega interesa, kot jo opredeljujemo v delu programa, ki govori o financah.
Na strateško pomembnih področjih ohranjamo lastništvo v skladu s konceptom 25 % + 1 delnica.
Potrebnih bo več načinov privatiziranja – odvisno od podjetja in/ali dejavnosti -, pri tem pa si bomo prizadevali, da bodo imeli domači in tuji kupci enake možnosti, da bodo ti nakupi jasni in da bo širša javnost seznanjena z narodnogospodarskimi koristmi tovrstnih nakupov.
Načini privatizacije so lahko javni mednarodni razpisi, javna prodaja in kotacija na borzi, prodaja vodstvu, zaposlenim ali strateškemu partnerju.
Posredni način privatizacije bi tudi dosegali, če državi  v podjetjih  s prevladujočo  državno lastnino ne  bi  dovoljevali dokapitalizacij  in kupovanja drugih podjetij, kar  bi privatizacijo  nedvomno pospeševalo  in preprečevalo širjenje  lastništva države v  podjetja.
Odkupe s stani menedžmenta (MBO – management buy-out) in s strani zunanjih investitorjev (LBO – leveraged buy-out) podpiramo, če je zadoščeno temle pogojem: določena lastna finančna udeležba dejavnikov, preglednost, plačilo prevzemne premije vsem, spoštovanje vseh pravic malih (manjšinskih) delničarjev, vključno s korektnim izplačilom vrednosti njihovih delnic, ter onemogočanje izkoriščanja notranjih informacij.
Zakonski okvirji morajo zagotavljati izvedbo ukrepov le pod zgoraj navedenimi pogoji.
Če pa racionalna privatizacija ni mogoča, je treba vlogo upravljanja podjetij z razpisom predati najboljšemu ponudniku in zadržati lastnino, dokler se le-ta ne privatizira, in/ali spremeniti navadne delnice v prednostne.
s sredstvi od prodaje državnega premoženja je treba ustanoviti tako imenovani »sovereign wealth fund«, s katerim bo slovensko gospodarstvo mogoče učinkovito braniti pred nihanji na svetovnih blagovnih trgih.
Prav tako bo ta sklad omogočal državna sredstva nalagati na donosnejši način od nalaganja zgolj v državne obveznice, tj. kot kapitalske investicije.
Ker pa pri tem zaradi državnega značaja sklada obstaja možnost zlorab v politične namene, zlasti pri investiranju sredstev sklada v druge države, si bomo prizadevali, da bo poslovanje sklada zasnovano na visokih standardih jasnosti, upravljanja z rizikom, razkritij in odgovornosti;
treba je podeliti koncesije ali ustanoviti javno-zasebno partnerstvo za gradnjo, vzdrževanje in upravljanje avtocest tistemu, ki se obveže, da avtoceste v celoti dokonča, vključno z avtocestami tretje razvojne osi.
Zato mu je treba omogočiti, da si investicijo povrne z razvojem gospodarskih razvojnih območij ob avtocestah;
spodbujati je treba sodelovanje s slovensko manjšino v Italiji in Avstriji, in sicer v okviru obmejnih strategij gospodarskega razvoja na lokalni in nacionalni ravni.
Finance
POŠTEN, PRIJAZEN IN PREGLEDEN DAVČNI SISTEM
Ključni cilji in vizija
V nacionalnem interesu je, da davkoplačevalci plačujejo čim nižje davke, ob tem da skušamo kolikor je le mogoče povečati količino pobranih davkov, in da uporabnikipotrošniki različnih vrst blaga in storitev plačujemo po čim nižjih (konkurenčnih) cenah na vseh ravneh, vključno z javno upravo.
Davčni sistem bo pošten, prijazen do socialno najšibkejših, pregleden, učinkovit in racionalen.
Spodbujal bo večjo učinkovitost in uspešnost gospodarstva, razvoj podjetništva ter ostajanje uspešnih posameznikov in kapitala v Sloveniji.
Na naslednji stopnji pa bo spodbujal tudi prihod uspešnih tujih posameznikov in kapitala v Slovenijo.
Zagotavljamo dolgoročno stabilno rast, ki bo vsaj dvakrat višja od evropskega povprečja najrazvitejših.
Nizka inflacija (največ na ravni povprečja v članicah EMU-ja) je najpomembnejši cilj zato, da ne bi porušili socialnega ravnotežja in ne ustvarjali (inflacijskih) pogojev, v katerih je mogoča še dodatna nepravična porazdelitev premoženja med tistimi, ki imajo manj, in ónimi, ki imajo veliko.
Nizka inflacija hkrati zagotavlja dobre in poštene pogoje gospodarjenja, pogoje, ki veljajo za vse enako ( pravilo enakih možnosti za vse).
Javna poraba v Sloveniji bo dolgoročno pod 40 % letnega nacionalnega BDP-ja.
V vseh pogledih imamo učinkovit(ejši) javni sektor.
Slovenija bo imela sodoben in učinkovit Zakon o javnih financah, Zakon, ki bo omogočal mednarodno primerljiv razvoj in delovanje različnih državnih (javnih) skladov ter izvajanje javnih razpisov brez nepotrebnih zapletov.
V prihodnjem proračunu EU-ja bo namenjeno relativno več sredstev za tehnološki razvoj in relativno manj sredstev za kmetijstvo.
Slovenija bo primer učinkovitega in spretnega črpanja sredstev EU-ja, sredstev, namenjenih projektom, ki bodo dvigovali splošni standard, blaginjo ljudi in regij ter večali učinkovitost gospodarstva.
Slovenska proračunska politika bo v okviru danih možnosti proticiklična, strukturni primanjkljaj bo v skladu z merili EU-ja ( pravilo Pakta stabilnosti in rasti EU-ja) pod 1 % BDP-ja.
Plače bodo naraščale v sorazmerju z rastjo produktivnosti.
Imamo diferenciran (manj linearen) socialni sporazum, ki delavcem boljših in mednarodno bolj konkurenčnih podjetij omogoča hitrejšo, šibkejšim pa počasnejšo rast plač.
Slovenija bo država cvetočega podjetništva, kjer ima vsak svoje priložnosti.
Okolje bo temu naklonjeno.
Različni skladi in drugi državni ukrepi podjetništvo dodatno spodbujajo.
Močna državna razvojna banka (SID), po zgledu tistih v najbolj razvitih državah na svetu, tvorno podpira razvoj in dejavnosti slovenskega gospodarstva (podjetništva), razvoj infrastrukture doma, gospodarstvo pa spremlja tudi v tujini (predvsem v naši regiji).
Slovenija ima zgledno urejene podeželje in kmetije ter širše okolje.
Z dobrim in učinkovito organiziranim zadružnim/kmetijskim sistemom uspešno črpa različne sklade EU-ja s tega področja.
V Sloveniji deluje največ 15 poslovno orientiranih zadrug, ki s svojo dejavnostjo posegajo tudi na tuje (predvsem v okviru naše regije); nekatere so specializirane za proizvode v tržnih nišah.
Slovenska agroživilska industrija je nadgradnja uspešnega zadružništva,usmerjena pa v kakovost, ne v količino, po čemer postane dobro znana tudi zunaj naših meja.
Država finančno dejavno podpira zadružništvo.
Tuji neposredni »sveži« (»greenfield«) investitorji se bodo v Sloveniji dobro počutili in radi investirali ter tako ustvarjali nove priložnosti zase in za Slovence (nova delovna mesta).
Prav tako bodo tuji portfeljski ali finančni investitorji izboljševali likvidnost domačega finančnega trga, ki bo pomembno regionalno stičišče.
Ocena sedanjega stanja
Definicija nacionalnega interesa, definicija, uporabljana dandanes, je demagoško (negativno) povezana praktično le s tem, ali dovolimo tujcu kupiti to ali óno.
Preveč podjetij v Sloveniji je tako ali drugače odvisnih od vpletanja države, saj je slednja lastniško navzoča še vedno v skoraj vseh najpomembnejših slovenskih podjetjih.
Stabilnostjavnih financ ni zagotovljena.
Še posebej ne, če nanjo gledamo dolgoročno ter z vidika prihodnje zdravstvene in predvsem pokojninske vrzeli.
Če hočemo čim prej ujeti povprečje razvitosti EU-ja, moramo rasti najmanj dvakrat hitreje od najbolj razvitih; stopnja dodane vrednosti je glede na našo stopnjo razvitosti prenizka.
Država ne spodbuja vlaganj v tehnološki razvoj.
Sedanji razvoj sicer dosega ustrezno višino rasti, vendar temelji na večji porabi v primerjavi z varčevanjem in posledično z zadolževanjem v tujini (slovenski dolg v tujini je že večji, kot je slovenski letni BDP približno 35 milijard evrov), kar med drugim povzroča rekordno inflacijo v EMU-ju.
Pri tem najbolj trpijo socialno najšibkejši oz. tisti z najnižjimi dohodki.
Sledi nadaljnje zvišanje cen (tudi prek plač in drugih povišanj nekonkurenčnih ponudnikov), kar vodi v inflacijsko spiralo, v zmanjšanje naše konkurenčnosti v tujini, v padec izvoza, proizvodnje, zaposlenosti.
Davčna reforma ni bila dokončana in manjka cela vrsta podrobnejših davčnih uskladitev.
Znano je tudi, da (davčno) premožnejši odhajajo iz Slovenije, čeprav tu preživijo večji del svojega časa.
Javna poraba v Sloveniji je krepko prek 40 % slovenskega letnega BDP-ja;
javni sektor jedokaj neučinkovit in preslabo materialno spodbujen za boljše in racionalnejše delo.
Že sicer zaostren položaj med vlado in »njenimi« uslužbenci se je zaostril do te mere, da številni grozijo s stavkami (sodniki, zdravniki ...).
Zakon o javnih financah je v številnih delih povsem zastarel in ovira nadaljnji razvoj slovenskih javnih financ (javna naročila, proračunsko načrtovanje in poraba, nerazumljive omejitve za javne sklade in druge javne institucije).
Sedanji proračun EU-ja je preveč usmerjen v kmetijstvo/podeželje in premalo v (tehnološki) razvoj.
Dejstvo je, tako kažejo objavljeni finančni pokazatelji, da je Slovenija slabo začela črpanje iz evropskih sredstev.
Računsko sodišče opozarja, da bomo morali velik delež že pridobljenih sredstev celo vrniti.
Pokazale so se posledice napak pri pripravah na izvajanje strukturne politike, posledice, na katere smo v LDS-u v zadnjih letih ves čas opozarjali: neusklajeni programski dokumenti, slabo pripravljeni razpisi, preveliko število posredniških teles, razdrobljenost programov, nepregledna in draga administracija, slaba obveščenost javnosti, nezadostno vključevanje nevladnih organizacij.
Skratka - neučinkovito vodenje celotnega procesa.
Slovenska proračunska politika ne izpolnjuje skoraj nobenega od nujnih dejavnikov.
Sedanja vlada jo je na videz relativno uspešno vodila zgolj zaradi izjemno visoke stopnje rasti domačega BDP-ja in posledično višjih davčnih prihodkov; delež fiksnih izdatkov proračuna se je z dodatnimi zakonskimi obveznostmi celo povečal.
Z nepremišljeno in kratkoročno naravnano proračunsko politiko pa je sedanja vlada na tem področju prihodnji vladi zelo poslabšala izhodišče delovanja, saj ji je manevrski prostor povsem omejila.
Privatizacija je potrebna predvsem zato, ker so državna podjetja navadno manj učinkovita od zasebnih, ker država z vso ostalo regulativo in ravnanjem prednostno obravnava svoja podjetja in s tem onemogoča pravo konkurenco, saj se država vmešava v gospodarske odločitve podjetij in kadruje najprej v NS, posledično pa tudi v uprave.
Vlada ne sodeluje v pogajanjih o plačah, kar je slab signal o njeni skrbi za dolgoročno makroekonomsko ravnotežje;
v nekaterih primerih sindikate celo tiho spodbuja k zahtevam po prekomernem povišanju plač in s tem k politični destabilizaciji delodajalcev.
Linearno povišanje plač vsem (tudi slabim in tistim v delovno intenzivnih panogah) utegne postati ubijalsko in škodljivo tako za tovrstno občutljive panoge kot tudi za narodno gospodarstvo.
Sedanja vlada je povsem zanemarila nujno obnovo in modernizacijo železniškega omrežja, na drugi strani pa forsira dokončanje cestnega križa z novim zadolževanjem.
Na videz zunajproračunska »cestna« poraba bo dolgoročno udarila po proračunu, saj prezadolženi DARS z jamstvi države ne bo mogel vračati najetih kreditov.
S tem je sedanja vlada povečevala porabo in umetno vzdrževala visoko gospodarsko rast v gradbeništvu in vseh spremljajočih panogah, posledično pa tudi celotno gospodarsko rast, ki pa s takim načinom dolgoročno ni stabilna oz. ne more trajati v nedogled.
Obnova in modernizacija železnic, pa tudi dokončanje avtocestnega križa, je tipičen primer za vlaganje tujega kapitala, ki bi pospešil izvedbo teh projektov in zmanjšal pritiske na inflacijo.
Sedanja vlada v svojem mandatu ni storila ničesar za nujne strukturne konkurenčne spremembe v nemenjalnem sektorju in na tistih področjih, kjer je navzoče določeno monopolno ravnanje.
Prav tako ni zmanjšala deleža cen oz. števila izdelkov, ki so pod njenim neposrednim nadzorom (t.i. kontrolirane cene).
Vse to pomeni pomemben vir pritiskov na inflacijo v državi.
Sedanji položaj na področju nepremičnin v Sloveniji je neustrezen, saj pravi trg le-teh ne deluje.
Povpraševanje je večje od ponudbe, kar dodatno in nepotrebno dviguje cene.
Tako so poseben problem cene nepremičnin, cene, ki jih statistika ne zajema, ko ocenjuje rast življenjskih stroškov, a kljub temu pomembno vplivajo na višino inflacije, ker je večina gospodinjstev stanovanja prisiljena kupovati, saj ni ne resne oskrbe z neprofitnimi stanovanji, trg najemnih stanovanj pa je nekonkurenčen.
Slovenci smo med svetovnimi rekorderji, kar stopnjo lastništva stanovanj, v katerih živimo, zadeva, zato sodimo med stanovanjskonerazvite države.
Že nekaj let se povpraševanje po neprofitnih stanovanjih giblje okoli števila 5.000, povprečno pa jih neprofitne stanovanjske organizacije in občine zgradijo največ 500 na leto.
Najhuje je v Ljubljani, kjer je na zadnjem razpisu vlogo za dodelitev neprofitnega stanovanja vložilo kar 2.000 prosilcev.
Slovenija še vedno ni vzpostavila dovolj zanesljivega modela za ugotavljanja cen nepremičnin, in to kljub obsežnemu projektu množičnega vrednotenja nepremičnin ne, projektu, ki temelji na popisu nepremičnin leta 2007.
Cene stanovanj v Sloveniji že nekaj let prehitevajo cene v primerljivih okoljih sosednjih držav, kot sta Italija in Avstrija, cene zazidljivih stavbnih parcel pa so že podobne kot v državah, ki so poseljene bistveno gosteje od naše.
Mnogo boljši je položaj na trgu poslovnih nepremičnin, trgu, ki zajema celoten spekter nepremičnin; na njem so namreč cene veliko bolj konkurenčne od tistih na stanovanjskem trgu.
Skrb zbujajo le cene stavbnih zemljišč v obrtno-poslovnih območjih, kjer se oblikujejo na enak način, kot to velja za vse gospodarske dejavnosti, tudi za tiste najbolj dobičkonosne.
Posebnost našega nepremičninskega trga je, da še vedno nismo uvedli davka na nepremičnine, čeprav smo prav zaradi nameravane uvedbe tega davka izvedli obsežen popis nepremičnin in uzakonili model njihovega množičnega vrednotenja.
Naslednja posebnost našega nepremičninskega trga je, da nimamo finančno močnih investitorjev.
Navadno gre za domača gradbena podjetja, ki s pomočjo bančnih kreditov gradijo stanovanjske in poslovne nepremičnine, namenjene prodaji na trgu.
Kljub veljavni zakonodaji o hipotekarnih in komunalnih obveznicah tovrstno financiranje nepremičnin ni zaživelo.
Posebnost je tudi zakonsko določilo, po katerem lahko državni Stanovanjski sklad gradi stanovanja za prodajo na trgu, kar naj bi znižalo ceno stanovanj; v resnici pa vsi vladni ukrepi spodbujajo povpraševanje na stanovanjskem trgu, kar pa cene nenehno zvišuje.
Na stanovanjskem delu nepremičninskega trga ni resnega najemnega sektorja, ki bi nepremičnine, katere je zgradil, oddajal v najem in upravljal z njimi.
Odločanje o postopku gradnje je v pristojnosti lokalnih političnih elit, ki investitorjem omejujejo hiter in zanesljiv dostop do zazidljivih stavbnih zemljišč.
Tudi področje upravljanja z nepremičninami je zastarelo in neustrezno načrtovano, zato povzroča številna nesoglasja etažnih lastnikov, kar njihova medsebojna razmerja pri obratovanju in vzdrževanju nepremičnin zadeva.
Tudi upravljanje gospodarskih območij in poslovnih večetažnih nepremičnin je povsem prepuščeno zasebnemu pogodbenemu režimu, v katerem so manjši lastniki pogosto v podrejenem položaju.
Država velikosti in zmogljivosti, kot je Slovenija, bi morala temeljiti na podjetništvu, ki pa je sistemsko premalo spodbujano.
Samo hitrejši in bolj preprost postopek registracije podjetja in S.P-ja, na čemer so temeljili sistemski ukrepi sedanje vlade, je premalo.
Davčnih ugodnosti ni, prav tako ne drugih občinskih, regionalnih spodbud in pobud (zemljišča) za investiranje v okolja, kjer so nove investicije potrebne.
Država zamuja z dokapitalizacijo SID-a in z ureditvijo ustrezne zakonodaje na tem področju.
Zato sta država in gospodarstvo izgubila že celo vrsto priložnosti (predvsem v regiji) za celovitejši nastop in osvajanje teh trgov.
Črpanje sredstev EU-ja za razvoj kmetijstva in podeželja je preslabo organizirano in ni optimalno.
Dalo bi se načrpati več sredstev, če ne bi prednostno obravnavali samo velikih kmetij.
Zadružni sistem je povsem razdrobljen in slabo organiziran.
V Sloveniji je še vedno kakih 100 zadrug, ki se zaradi razdrobljenosti ne zmorejo povezovati in konkurirati za resne projekte doma in v tujini.
Tovarna sladkorja Ormož in Ljubljanske mlekarne sta projekta, za katerih uresničitev se zadružniki niso znali organizirati in prevzeti lastništva;
posledično seveda trpi tudi slovenska agroživilska industrija, ki lastniško ni obnovljena tako, da bi môgla koreniteje posegati v slovenske in mednarodne ekonomske tokove.
Odnos do tujih novih neposrednih (»greenfield«) naložb je nejasen in prej moteč kot spodbuden za tujca.
Domača lokalna okolja (občine, regije) od države ne dobivajo dovolj jasnih signalov v tej zvezi, zato premalo sodelujejo in ne vplivajo pozitivno na tovrstne investicije in nova delovna mesta.
Tudi morebitni mogoči sistemski ukrepi države na tem področju so glede na naše članstvo v EU-ju medli in nedorečeni.
Javni mednarodni razpisi so slabo in nespretno izpeljani (Telekom), tako da si v tujini ne gradimo dobrega ugleda.
Tuje portfeljske ali finančne naložbe slabo razumemo, zato ne pripomorejo k izboljšanju likvidnosti domačega finančnega trga.
Ker država na tem področju nima jasne strategije, bo slej ko prej domača borza prodana tuji, ki bo v regiji uresničila to, kar bi morali postoriti mi.
Konkretni ukrepi
Znižanje inflacije bo prvi cilj nove vlade, kar pomeni zmanjšanje javne porabe predvsem na področju obrambe in gradnje cest, kjer bomo z alternativnimi oblikami financiranja (koncesije, javno-zasebno partnerstvo) dosegli enake cilje, ter uvajanje več konkurenčnosti predvsem v nemenjalni sektor
o  zmanjšati obseg zadolževanja, ki je že kritičen;
o  zaradi nižje inflacije je rast nižja, vendar dolgoročno stabilna.
Javne finance narediti zares stabilne s pravilnim (realnim) načrtovanjem.
Glede na to, da je fiskalna politika, poleg dohodkovne, pravzaprav edini element ekonomske politike, na katerega lahko neposredno vplivamo in ga uporabljamo, bo omenjena politika postala prožnejša in preglednejša tudi z uvedbo tako imenovanega izdatkovnega pravila in z zmanjšanjem nekaterih fiksnih izdatkov proračuna, ki obstajajo ne glede na gospodarski cikel države:
o  tako bo lahko postala tudi anticiklična, saj bo blažila pretrese tekočih gospodarskih gibanj.
Natančno pregledati vse socialne transferje in uvesti odgovornost njihovih prejemnikov.
Opraviti racionalizacijo socialnih transferjev, vendar tako, da ne bo trpela njihova socialna funkcija.
Nadaljujemo davčno reformo v smeri dodatne racionalizacije, preglednosti, učinkovitosti in prijaznosti davčnega sistema:
oodpravimo  davek na izplačane  plače;
o omejimo zgornjo višino vseh prispevkov iz bruto plač;
o  uveljavimo rešitev, da slovenski prejemnik dividend iz dobička, dividend, na katere davek ni bil plačan, le-tega kot fizična oseba plača v obliki cedularnega davka, in sicer v višini splošne stopnje za davek od dobička pravnih oseb;
o  uvedemo davčne spodbude za državljane-začetnike podjetnike;
o uvedemo plačevanje vrtcev v skladu z dejanskim premoženjskim stanjem;
o odpravimo plačevanje prispevkov aktivnim upokojencem;
o  davčno spodbujamo štipendije;
o  uvedemo varčevalne račune za pokojninsko varčevanje.
Ta sredstva imajo status davčne izjeme, dokler ležijo na njih;
o odpravimo večkratno obdavčitev istih prihodkovnih kategorij;
o  uvedemo olajšave za tehnološki razvoj (investicije);
o  spodbujamo sveže (greenfield) naložbe v sodelovanju z občinami in regijami (zemljišča, komunala, infrastruktura), kjer je interes dodatno lokalno pomemben,
in iščemo optimalne davčne rešitve za investitorje v celi Sloveniji (tako imenovan »inteligentni davčni sistem«);
o  za spodbuditev nastopa nepremičninskih investitorjev uvedemo davčne olajšave za tiste, ki bodo sami gradili nepremičnine, jih oddajali v najem in z njimi upravljali, dobiček iz svoje dejavnosti pa razporejali za opravljanje te dejavnosti;
o  uvedemo davčne ugodnosti za registracijo plovil v Sloveniji.
Dodatno obdavčimo razkošje, kot na primer avtomobile višjega cenovnega razreda, nepremičnine, ki jih ljudje ne potrebujejo za vsakodnevno bivanje, in nadstandardne nepremičnine, zasebne jahte in letala ter ekološko sporne in za zdravje škodljive snovi.
Zmanjšanje javne porabe na področju vojske in infrastrukture.
Na področju infrastrukture ne kaže zmanjšati obsega investiranja, pač pa njegov način (koncesije, javno-zasebna partnerstva):
o  z materialnimi spodbudami, z boljšo organizacijo in večjim nadzorom postane javni sektor učinkovitejši, saj je v tem sektorju z denarjem, ki je zdaj na voljo, mòč storiti bistveno več (tipičen primer je zdravstvo);
o  nosilcem javnih funkcij omogočiti materialno spodbujanje uspešnih in gospodarnih posameznikov (tudi njih samih)
– javna podjetja vodijo usposobljeni menedžerji, katerih vodilo je sanacija omenjenih podjetij;
o  popraviti zakonodajo na področju javnih financ tako, da ne bo onemogočala dejavnosti, značilnih za tovrstne institucije v razvitih državah (javni razpisi z upoštevanjem okolijske sprejemljivosti, javni skladi).
V LDS-u bomo skrbno spremljali razpravo, ki se začenja v institucijah Evropske unije o prihodnosti evropske kohezijske, strukturne in kmetijske politike po letu 2013.
Skupaj s kolegi iz evropskih liberalnih strank se bomo borili za korenito prenovo teh politik, ki bo, prenova, Evropi omogočila lažji razvoj in tržno povezovanje v globaliziranem svetu.
Slovenija je bila v predpristopnem obdobju k EU-ju najučinkovitejša pristopnica tako po količini kot tudi po kakovosti/racionalnosti porabe evropskega denarja:
o  v LDS-u se bomo zato zavzeli za takojšnjo racionalizacijo procesa črpanja evropskih sredstev, da bi obrnili negativno gibanje v tekočem obdobju:
znižali bomo število posredniških teles, se osredotočili na večje projekte, se vključili v načrtovanje gospodarstva in regije, popreprostili finančne mehanizme ter k vodenju procesa pritegnili izkušene strokovnjake, ki so med kadrovskim cunamijem našli delo v bruseljski administraciji ali pri tujih svetovalnih hišah, za katere v vzhodni in južni Evropi uspešno izvajajo projekte, ki jih financira EU;
o  prevetrili bomo tudi programski okvir, v katerem poteka črpanje strukturnih sredstev.
Sicer lepo napisanim Strategiji gospodarskega razvoja in dokumentom Lizbonske strategije bomo dodali še izvedbene dokumente in ukrepe, ki nas bodo zares vodili v družbo znanja, konkurenčnosti in uspešnosti;
o  razveljavili bomo Resolucijo o nacionalnih razvojnih projektih, tiste projekte v njej, ki bodo prestali tržno preverjanje, pa podprli, in sicer v okviru rednih razpisov razvojnih spodbud.
Uvedemo diferenciran (nelinearen) socialni sporazum, ki omogoča vsaki panogi/podjetju rast plač v skladu z rastjo njene/njegove produktivnosti:
o  slabim podjetjem omogočamo izvzem iz sporazuma;
o  vlada sodeluje v pogajanjih o socialnem sporazumu.
Čeprav smo v Sloveniji že uredili zakonodajo s področja javno-zasebnega partnerstva (JZP), ta oblika zasebnega investiranja v javno infrastrukturo še ni zaživela.
Izkušnje bolj razvitih držav po vsem svetu kažejo, da je v nekaj letih mogoče nadomestiti kar deset odstotkov javnih investicij z zasebnimi.
Za tovrstna vlaganja se ponujajo nove možnosti tudi na področju energetike:
o  zato bomo v LDS-u pospešili nove projekte JZP-ja, in sicer tako na državni kot na lokalnih ravneh, in to na področjih gradnje in upravljanja avtocestne infrastrukture in drugega javnega cestnega omrežja,
graditve/obnove javnega železniškega omrežja,
vlaganja v obnovljive vire energije,
dejavnosti lokalnih gospodarskih javnih služb ravnanja z odpadki,
oskrbe s pitno vodo in čiščenja odpadnih voda
ter na področju oskrbe z neprofitnimi stanovanji;
o  vse oblike JZP-ja niso enako primerne oziroma učinkovite v različnih okoljih in na različnih infrastrukturnih področjih.
Podlaga za odločitve o uvedbah JZPja morajo biti analize o ekonomsko upravičenih investicijah in ustrezna oblika JZP-ja, ki čim enakomerneje porazdeli odgovornost za učinkovitost posamezne investicije.
Upoštevali bomo izkušnje držav, ki imajo bogatejše izkušnje na področju JZP-ja, in državno upravo poskušali usposobiti za vodenje projektov JZP-ja.
Kontrola in nadzor civilne družbe v nemenjalnem sektorju
o  uvajamo standarde kakovosti in količine dela za določene produkte, da bi znižali cene v nemenjalnem sektorju;
o  v nemenjalni sektor uvajamo konkurenco,
pa tudi koncesije
in javno-zasebna partnerstva, kjer je to smiselno in mogoče.
Reforma trga nepremičnin
o  postopek gradnje stanovanj in lokalnih obrtno-poslovnih območij bomo spremenili tako, da bomo za graditev neprofitnih stanovanj in za gradnjo poslovnih nepremičnin, ki odpirajo nova delovna mesta z visoko dodano vrednostjo oziroma zaposlujejo težko zaposljive ljudi, v manj razvitih regijah lokalnim skupnostim omogočili omejeno in nadzorovano razlastitev zemljišč, kot to velja za državne infrastrukturne objekte in komunalne naprave;
o  za spodbuditev nastopa nepremičninskih investitorjev bomo predlagali uvedbo davčne olajšave za tiste nepremičninske investicijske sklade, ki bodo sami gradili nepremičnine, jih oddajali v najem in z njimi upravljali, dobiček iz svoje dejavnosti pa razporejali za njeno opravljanje;
o  z zakonom o upravljanju nepremičnin etažnih lastnikov bomo spremenili dosedanji način upravljanja, način, ki je neučinkovit in onemogoča učinkovito ohranjanje vrednosti nepremičnin ter otežuje njihovo obratovanje oz. upravljanje/razpolaganje z njimi;
o  s posebnim zakonom o poslovno-ekonomskih območjih bodo lokalne skupnosti dobile močno orodje, ki bo spodbuda za neposredne investicije v nova delovna mesta.
Cene zemljišč za industrijsko gradnjo bodo postale konkurenčne cenam konkurenčnih poslovnih območij v sosednjih državah EUja.
Podjetništvo
o  uvedba davčne ugodnosti za državljane-podjetnike začetnike;
o  nova opredelitev obrtniških, industrijskih območij s sodelovanjem občin;
ugodnosti za tovrstna zemljišča v podjetniške namene;
o  ustanovitev skladov tveganega (»venture«) kapitala;
o  kapitalska krepitev sedanjih skladov (Slovenski podjetniški sklad);
o  administrativno popreproščenje različnih postopkov.
Ureditev zakonodaje s področja državne razvojne banke (SID) in njena nadaljnja dokapitalizacija
Nova opredelitev politike črpanja sredstev EU-ja na področju kmetijstva/podeželja, opredelitev, katere posledica bo tudi utrditev števila zadrug in agroživilskih podjetij.
Za druge ukrepe bo zadolženo Ministrstvo za kmetijstvo.
Izvedba ukrepov, predvidenih po posameznih poglavjih Programa.
Energetika
TRAJNOSTNA, KONKURENČNA IN VARNA ENERGIJA
Temeljni dokument, ki pomeni dober temelj za razvoj energetike v EU in energetike v Republiki Sloveniji, je Zelena knjiga (Evropska strategija za trajnostno, konkurenčno in varno energijo, SEC 2006 317), Knjiga, ki jo je izdala Komisija evropskih skupnosti 8. marca 2006.
Zelena knjiga pojasnjuje nova spoznanja o energiji, spoznanja, do katerih se je dokopala Evropa, izpostavlja tematiko za razprave in predlaga mogoče ukrepe na evropski ravni.
Uravnoteženje trajnostnega razvoja, konkurenčnosti in varnosti oskrbe pomeni za Evropo vstop v novo energetsko obdobje.
Dejstva, poudarjena v Zeleni knjigi, temeljijo na teh izhodiščih:
Vlaganja so nujna.
V prihodnjih 20-ih letih bo treba samo v Evropi nameniti okoli tisoč milijard evrov za pokritje pričakovanega povpraševanja po energiji in zamenjavo zastarele infrastrukture.
Naša odvisnost od uvoza narašča. Unija danes 50 % potreb po energiji pokrije z uvozom.
Če ne bomo povečali izkoristka potenciala domačih virov energije, bo ta delež v naslednjih 20-ih do 30-ih letih narasel na 70 % – del tega bo treba uvoziti iz regij, ki jim grozi negotovost.
Zaloge so zgoščene v nekaj državah.
Danes približno polovica plina, porabljenega v EUju, prihaja iz samo treh držav (Rusija, Norveška in Alžirija).
Glede na sedanja gibanja bi se odvisnost od uvoza plina v prihodnjih 25-ih letih povečala na 80 %.
Svetovno povpraševanje po energiji se povečuje.
Pričakovati je, da se bodo do leta 2030 svetovno povpraševanje po energiji in emisije CO2 povečali za približno 60 %.
Svetovna poraba nafte se je od leta 1994 povečala za 20 %, svetovno povpraševanje po nafti pa bo predvidoma naraščalo po stopnji 1,6 odstotka letno.
Cene nafte in plina naraščajo.
V EU-ju so se v minulih dveh letih cene skoraj podvojile, sledijo pa jim tudi cene električne energije, kar za porabnike pomeni težavo.
Glede na naraščajoče svetovno povpraševanje po fosilnih gorivih, preobremenjene dobavne verige in naraščajočo odvisnost od uvoza se visoke cene nafte in plina po vsej verjetnosti ne bodo znižale, lahko pa spodbudijo večjo energetsko učinkovitost in inovativnost.
Podnebje se vse bolj segreva.
Po podatkih Medvladnega foruma o podnebnih spremembah (IPCC) se je zaradi emisij toplogrednih plinov Zemlja že segrela za 0,6 stopinje Celzija.
Če ne bomo ukrepali, se bo temperatura do konca tega stoletja zvišala, in sicer od 1,4 do 5,8 stopinje Celzija.
Vse svetovne regije, vključno z EU-jem, se bodo soočile z resnimi posledicami za svoja gospodarstva in ekološke sisteme.
Evropa še ni razvila notranjih trgov z energijo, trgov, ki bi bili v celoti konkurenčni.
Šele ko bodo takšni trgi obstajali, bodo državljani in podjetja v EU-ju uživali vse koristi varnosti oskrbe in nižjih cen.
Da bi ta cilj dosegli, je treba razviti medsebojne povezave, vzpostaviti učinkovite zakonodajne in ureditvene okvire, jih v praksi v celoti izvajati ter dosledno izpolnjevati pravila EU-ja o konkurenci.
Poleg tega bi moralo biti utrjevanje energetskega sektorja tržno pogojeno, če naj se Evropa uspešno odzove na številne izzive, s katerimi se sooča, in ustrezno vlaga v prihodnost.
To je nova energetska podoba 21. stoletja.
Zanjo je značilno, da so svetovne gospodarske regije pri zagotavljanju varnosti oskrbe z energijo in stabilnih gospodarskih razmer ter pri izvajanju učinkovitih ukrepov proti podnebnim spremembam med seboj odvisne.
Učinke omenjene podobe neposredno občutimo vsi.
Dostop do energije je temeljnega pomena za vsakdanje življenje vsakega Evropejca.
Višje cene, grožnje o (ne)varnosti oskrbe z energijo in grozeče spremembe evropskega podnebja vplivajo na naše državljane.
Trajnostna, konkurenčna in varna energija je eden od temeljev našega vsakdanjega življenja.
2. Cilji razvoja energetike v EU
Evropska energetska politika bi zato morala imeti tri ključne cilje.
2.1. Trajnost
razvijati konkurenčne obnovljive vire energije ter druge vire in nosilce;
energije z nizko vsebnostjo ogljika, zlasti alternativna transportna goriva;
zmanjšati povpraševanje po energiji znotraj Evrope;
usmerjati skupna prizadevanja za ustavitev podnebnih sprememb in za izboljšanje kakovosti zraka v lokalnem okolju.
2.2. Konkurenčnost
zagotoviti, da bo odpiranje energetskih trgov prineslo koristi porabnikom in gospodarstvu kot celoti, ter hkrati spodbuditi naložbe v pridobivanje čiste energije in naložbe v energetsko učinkovitost;
ublažiti vpliv višjih mednarodnih cen energije na gospodarstvo in državljane EU-ja;
ohraniti vodilni položaj Evrope na področju energetskih tehnologij.
2.3. Varnost oskrbe
Varnost oskrbe je treba obravnavati vidika naraščajoče odvisnosti EU-ja od uvožene energije
, in sicer s pomočjo:
celovitega pristopa, s katerim bi zmanjšali povpraševanje,
uvedbe mešanih energetskih virov EU-ja,
večje  rabe domače in obnovljive energije
ter spremenjenih načinov in poti oskrbe z uvoženo energijo;
•  oblikovanja okvira, ki bo spodbudil zadostne naložbe za kritje naraščajočega povpraševanja po energiji;
boljše opremljenosti EU-ja za obvladovanje nujnih primerov;
izboljšanja razmer za evropska podjetja, ki si prizadevajo za dostop do svetovnih virov;
zagotovila, da bodo imeli vsi državljani in podjetja dostop do energije.
3. Stanje energetske oskrbe Slovenije
Slovenija energetsko ni bogata dežela, njena odvisnost od uvoza je po podatkih iz energetske bilance Republike Slovenije za leto 2007 znašala 52,7 odstotka.
Izmed fosilnih goriv je edini pomembnejši domači vir energije premog iz Velenja, kjer je izkoriščanje naravnano do leta 2040, in sicer  za potrebe pridobivanja električne energije vTermoelektrarni Šoštanj.
Rudniki Trbovlje-Hrastnik se v skladu  s sprejeto zakonodajo zapirajo, nafte in zemeljskega plina pa Slovenija praktično nima.
Na področju hidrološkega potenciala slovenske reke še niso v celoti izkoriščene; tu gre predvsem za gradnjo verige hidroelektrarn na Spodnji Savi (gradnja poteka) ter za potenciale rek Mure, Srednje Save in Idrijce.
Delež pridobivanja energije iz obnovljivih virov kaže gibanje počasnega naraščanja.
Na področju energetike veljajo številni zakonski in podzakonski akti.
Ti izhajajo iz Resolucije o nacionalnem energetskem programu, Resolucije, ki jo je DZ RS sprejel leta 2004.
V obdobju preteklih treh let pa so se v svetu in v Evropi na področju energetike zgodile velike spremembe, ki prav tako pomembno vplivajo na stanje in razvoj energetike v Sloveniji.
Reorganizacija in z njo povezana privatizacija slovenskega elektrogospodarstva teče počasi.
Vladne usmeritve na tem področju so vse preveč v nasprotju z mnenjem strokovne javnosti in brez soglasja socialnih partnerjev.
Stanje razvojnih potencialov slovenske energetike, kar razmere na svetovnem trgu zadeva, danes ni slabo, vsa gibanja namreč naraščajo.
4. Usmeritve
Usmeritve in prednostne naloge na področju energetike bi bilo treba nujno vnovič preveriti ter spremeniti/dopolniti Nacionalni energetski program.
Temeljni cilj elektroenergetike je čim večja samozadostnost oskrbe z električno energijo.
Izkoriščanje učinkov sinergij z nadgradnjo uravnotežene strukture energetskih virov v Sloveniji (1/3 HE, 1/3 JE, 1/3 TE).
Prednostni cilji energetike bi v prihodnje morali biti naravnani v teh smereh:
varčevanje z energijo na vseh področjih – Nacionalni akcijski načrt 2008 – 2016;
investicije v modernizacijo električnega omrežja, v nove proizvodne zmogljivosti, v obnovljive vire energije - tako v Sloveniji kot tudi v državah jugovzhodne Evrope;
vlaganje v raziskave in razvoj na področju preostalih domačih fosilnih in drugih energetskih virov ter novih tehnologij na področju energetike (alternativni energetski viri, premog v rudniku Hrastnik, premog v Prekmurju);
jasna, razvidna reorganizacija in privatizacija slovenskega elektrogospodarstva.
Za določitev strategije je treba v prvi vrsti jasno opredeliti cilje, ki naj bi jih s strategijo dosegli.
V slovenski energetiki in z njo povezanih državnih organih je največkrat omenjan cilj varne in zanesljive oskrbe z električno energijo.
Varna in zanesljiva dobava električne energije je temeljna zahteva elektroenergetskemu sektorju, a to ne more in ne sme biti njegov edini cilj.
Poleg tega sektor to definicijo pogosto izrablja kot krinko za doseganje parcialnih ciljev, ki pa niso nujno v interesu Slovenije in njenih državljanov.
5.  Konkurenca na trgu električne energije
S tremi ključnimi cilji (trajnost, konkurenčnost in varnost oskrbe) evropske energetske politike, seveda  z upoštevanjem procesov sprememb in sprostitve trga električne ter s sprejeto zakonodajo za to področje, je konkurenca na trgu praktično edini dejavnik, ki preprečuje neupravičeno zviševanje cen električne energije za porabnike.
Konkurenca je mogoča in želena na spremenjenih segmentih trga, to pa so proizvodnja električne energije in trgovanje z njo na veleprodajni in maloprodajni ravni.
Z vidika kupca električne energije je za ugotavljanje stopnje konkurence na slovenskem trgu smiselno razlikovati med veleprodajnim in maloprodajnim trgom električne energije.
6. Trgovanje z električno energijo
Maloprodajni trg zajema dobavo električne energije končnim porabnikom.
Na tem trgu je v Sloveniji dejavnih 5 distribucijskih podjetij: HSE, Istrabenz-Gorenje, Entrade, Elektroprodaja, APT, EFT, Ekowatt in drugi.
Poleg tega je za to dejavnost registriranih še vrsta drugihpodjetij, ki pa na tem področju še ne delujejo.
Že po naštetih dejavnih podjetij lahko sklepamo, da konkurenca na maloprodajnem trgu z električno energijo obstaja.
Tako lahko vsak slovenski upravičeni odjemalec pridobi ponudbo konkurenčnega dobavitelja.
Poleg tega veljavna zakonodaja omogoča na trg stopiti neomejenemu številu novih podjetij, ki bi se ukvarjala z dobavo električne energije končnim porabnikom.
Predpogoj za uspešno delovanje novih dobaviteljev je tudi konkurenca na veleprodajnem trgu.
Kot veleprodajni trg razumemo vse prodajne dejavnosti na trgu električne energije, le dobave končnim porabnikom ne.
Sem sodijo predvsem posli med proizvajalci, trgovci in dobavitelji ter seveda čezmejno trgovanje.
Popolna konkurenca z velikim številom kupcev in prodajalcev, konkurenca, s katero nobeden od njih s svojo dejavnostjo na trgu ne vpliva na tržno ceno, za trg električne energije ni realna, in to ne na slovenskem ne na tujih trgih.
Trg električne energije je svojevrsten , od trgov drugih dobrin pa se razlikuje predvsem:
električne energije ni mòč shranjevati (vsaj v velikih količinah ne).
To pomeni, da morata biti proizvodnja in poraba električne energije v posameznem zaprtem elektroenergetskem sistemu vselej enaki;
•  obstajajo ovire za vstop novih ponudnikov, ki želijo pridobiti lokacijo za proizvodnjo; slednji imajo tudi omejen dostop do primarnih virov, veliko časa pa potratijo tudi zaradi zamudnega pridobivanja dovoljenj za gradnjo novih proizvodnih enot ali daljnovodov.
Vse našteto povzroča, da od odločitve za novo investicijo v večjo proizvodno enoto do začetka njenega obratovanja mine v največ primerih 3 – 5 let (10 let za jedrske elektrarne);
električna energija ni prosto prenosljiva, ker jo pri tem omejujejo zmogljivosti daljnovodov.
Tako električne energije ni mogoče prenesti od ene do druge točke, da bi se to tudi ekonomsko izplačalo, če ni na voljo prostih prenosnih zmogljivosti.
Trg električne energije ni globalen, pač pa je  sestavljen iz množice manjših nacionalnih in regionalnih trgov, ki so bodisi neodvisni bodisi delno odvisni eden od drugega;
povpraševanje po električni energiji je zelo neprožno.
Kako torej določiti zadovoljivo stopnjo konkurence na slovenskem veleprodajnem trgu električne energije?
Prav to vprašanje je ta hip eno najaktualnejših v slovenski  elektroenergetiki,  o njem pa se krešejo različna  mnenja.
V zadnjem času se  je glavna  razprava osredinila  na  vprašanje: Eden ali  več ponudnikov?
Glavno vprašanje pomeni dilema,  ali vzpostaviti zaprt nacionalni trg s presežno ponudbo in več konkurenčnimi ponudniki  ali nadaljevati vključevanje in povezovanje  slovenskega trga v regionalne trge osrednje in JV Evrope.
Gotovo je globalnejša  in  pravilnejša druga pot, in sicer s takšno   organizacijsko strukturo slovenskega elektroenergetskega sektorja, ki bo ustrezala pravnim zahtevam in smernicam v EU-ju.
Konkurenco lahko na nacionalni ravni zagotovimo z večjim številom ponudnikov s presežno ponudbo na nacionalnem trgu.
Druga možnost je odprtje trga konkurenčnim podjetjem iz tujine, s čimer bi zagotovili presežno ponudbo, domačim ponudnikom pa onemogočili neupravičeno zviševanje cen.
Trg električne energije je relativno nova tvorba, ki na evropskih tleh v večini primerov ni starejša od 10 let.
Nastal na temeljih reguliranih nacionalnih elektroenergetskih sistemov v obliki vertikalno integriranih monopolnih podjetij (v večini evropskih držav so to bila nacionalna podjetja).
Za zagotovitev konkurence je prva možnost razbitje nacionalnega podjetja na več delov, ki naj bi med seboj konkurirali.
Pri tem je nujno, da obstajajo skupne presežne proizvodne zmogljivosti.
Vendar pa so države članice EU-ja izbrale drugo pot.
Ena izmed temeljnih zamisli Evropske unije je oblikovanje enotnega notranjega trga, kjer nacionalne meje ne bodo pomenile ovire za prost pretok blaga in storitev.
Kljub opisanim posebnostim trga električne energije je EU z Direktivama 96/92/EC in 2003/54/EC ter z Regulativo 2003/1228 te usmeritve dokončno potrdila in uzakonila tudi za trg električne energije.
Cilj EU-ja je takó oblikovanje evropskega trga električne energije, pri čemer udeleženci ne bodo nastopali le na trgih svojih nacionalnih držav, pač pa bo konkurenca segala prek meja.
Kjer obstajajo tehnične omejitve čezmejnih prenosov električne energije, se z uporabo tržnih metod pravice do prenosov dodelijo udeležencem trga.
Slovenija je z vodi povezana z Italijo, Avstrijo in Hrvaško, kar pomeni 6 mogočih smeri čezmejnega trgovanja.
Če opravimo primerjavo z drugimi državami EU-ja, ugotovimo, da stopnja konkurence na našem trgu v povprečju ne zaostaja za drugimi državami članicami.
Enako ugotavlja tudi Evropska komisija, ki je 5. maja 2005 objavila Letno poročilo o uresničevanju notranjega trga s plinom in električno energijo, Poročilo, ki govori o stopnji odprtosti trga in drugih kriterijih konkurenčnosti na trgih 25-ih držav članic.
Komisija ugotavlja, da imajo vsi slovenski odjemalci električne energije, razen gospodinjstev, možnost izbire dobavitelja električne energije.
Večjo stopnjo odprtosti (100-odstotna odprtost) ima 11 od 25-ih držav članic.
Komisija ocenjuje, da so od začetka deregulacije slovenskega trga dobavitelja zamenjali veliki porabniki, ki pomenijo 10 % slovenske porabe.
Slovenija oskrbuje porabnike z najnižjimi cenami električne energije.
To dejstvo je dosežek, še posebej če upoštevamo razmeroma drage slovenske vire za proizvodnjo in odsotnost državnih subvencij energetiki (z izjemo TET in TE-TOL, ki pa se financirata iz omrežnine, ki je sestavni del končne cene, ki jo plačujejo uporabniki), kar pomeni razliko v primerjavi z drugimi državami (npr. nemške subvencije premogovnikom, reševanje nasedlih investicij).
Bilanca moči kaže, da je mogoče na slovenski trg električne energije uvoziti (zimski dan, ko nastopi tudi konica porabe) 1680 MW.
To pomeni, da mora za pokrivanje porabe  slovenskega trga slovenska proizvodnja v konici porabe zagotoviti dobrih 300 MW.
Iz tega lahko sklepamo, da slovenski kupci svojo porabo lahko pokrijejo brez nakupov proizvodnje HSE-ja ali kateregakoli drugega slovenskega proizvajalca.
Ob tem naj opozorimo na dejstvo, da ELES čezmejne prenosne zmogljivosti, razen opisanih izjem (uvoz iz Avstrije in delno izvoz v Italijo), dodeljuje na podlagi dnevnih avkcij.
Tak način dodeljevanja je za slovenske kupce električne energije izjemno problematičen.
Večina poslov z električno energijo in večina pogodb o dobavi je namreč sklenjenih na dolgi rok (predvsem na letni ravni), zato večina evropskih sistemskih operaterjev, ki pripravljajo avkcije za dodelitev čezmejnih prenosnih zmogljivosti, le-te organizira v največji meri na letni ravni; to kupcem električne energije omogoča zagotovitev čezmejnih prenosnih zmogljivosti na dolgoročni ravni in sklenitev pogodbe o nakupu s tujimi ponudniki, ki pomenijo konkurenco domačim.
ELES-ova zdajšnja rešitev zelo povečuje tveganje oskrbe slovenskih kupcev, katerim električno energijo dobavljajo tuji dobavitelji, kar posledično povzroča višje cene električne energije na slovenskem trgu.
Rešitev takega stanja je uvedba ELES-ovih letnih avkcij za dodeljevanje čezmejnih prenosnih zmogljivosti.
Glede na opisane razmere že danes z vidika stanja konkurence na slovenskem veleprodajnem trgu električne energije ni kakih nedopustnih razmer, ki bi zahtevale takojšnje in radikalno ukrepanje.
Konkurenco bo s povečanjem možnosti uvoza v prihodnjih letih (predvidoma 2008) močno povečala nadgradnja notranjega avstrijskega prenosnega omrežja.
Kljub temu možnosti za povečanje konkurence obstajajo, a ravno o tem vprašanju je v slovenskem elektroenergetskem sektorju več različnih mnenj, kako do tega cilja.
Za povečanje konkurence je ključno doseganje dveh ciljev, in sicer povečanje ponudbe ter preprečevanje možnosti izkoriščanja prevladujočega tržnega položaja.
Slovenska poraba električne energije je med najhitreje rastočimi med vsemi evropskimi državami (za obdobje 2000 – 2006 za 3,8 odstotka na leto).
Rastoča poraba ob ovirah za nove investicije povzroča večjo uvozno odvisnost, kar negativno vpliva na varnost oskrbe slovenskega trga električne energije, po drugi strani pa zmanjšuje presežno ponudbo na slovenskem trgu električne energije in na ta način slabša pogajalski položaj končnih kupcev električne energije.
7. Ponudba električne energije na trgu Slovenije
Ponudbo na slovenskem trgu električne energije je mogoče povečati z obsežnejšo proizvodnjo in z razširjenjem možnosti uvoza električne energije.
Obstoječe slovenske proizvodne enote ne morejo občutno povečati proizvodnje.
Nasprotno, zaradi dotrajanosti bo v prihodnjih letih nekaj enot celo prenehalo obratovati.
Edina možnost povečanja proizvodnje so zatorej nove investicije v proizvodne enote, pri čemer lahko v današnjih tržnih razmerah sodelujejo poljubni investitorji.
Uvoz je mòč povečati z investicijami v prenosno omrežje ali z boljšim izkoristkom sedanjih zmožnosti prenosnega omrežja.
Prav slednje pomeni najhitrejšo možnost povečanja ponudbe na slovenskem trgu.
Vendar pa v tem primeru pride do nasprotja ciljev povečanja ponudbe in zagotavljanja zanesljivosti obratovanja omrežja.
Kljub temu pa možnosti za povečanje čezmejnih prenosnih zmogljivosti na posameznih mejah obstajajo, in to brez (vsaj v posameznih obdobjih) večjih tveganj.
8. Regulirani del cene  za oskrbo z električno energijo
Cena za uporabo omrežij pomeni dobršen del (v gospodinjstvih več kot 50 %) cene za oskrbo z električno energijo.
Višina cene za uporabo omrežij je regulirana in jo potrdi Vlada Republike Slovenije.
Cena za uporabo omrežij je sestavljena iz več delov, ki omogočajo delovanje reguliranih dejavnosti v elektroenergetskem sistemu (omrežnina, prednostna dobava, delovanje Agencije, intenzivnejše delovanje Borzena).
Z znižanjem cene za uporabo omrežij bi znižali ceno oskrbe vseh slovenskih porabnikov električne energije.
V katerih delih cene za uporabo omrežij ta možnost resnično obstaja?
Mehanizem prednostne dobave je bil predviden za zagotavljanje investicij v manjše obnovljive vire, elektrarne z nadpovprečnim izkoristkom in elektrarne, ki izkoriščajo domači premog (TET).
V sistem prednostne dobave je vključen TE-TOL. Mehanizem smo v Sloveniji vzpostavili 2001, ko so bile cene električne energije precej nižje od sedanjih.
Glede na pričakovano rast cen električne energije bi bilo v prihodnjih letih smiselno razmisliti o zmanjšanju subvencioniranja navedenih proizvajalcev (predvsem to velja za TE-TOL in TET po zaprtju RTH leta 2009), na dolgi rok pa celo o njegovi (subvencioniranje) odpravi, kar bi pocenilo oskrbo slovenskih porabnikov z električno energijo.
Agencija za energijo Republike Slovenije določa cene za uporabo prenosnega in distribucijskega omrežja, cene, ki jih morajo plačevati vsi slovenski porabniki električne energije.
Te cene naj bi omogočale investicije, vzdrževanje in vodenje omrežja na varen in stabilen način.
Po sprejetih usmeritvah Agencija omrežnino določa z metodo zamejenih cen.
Pri tem upošteva amortizacijo distribucijskih podjetij, ne preverja pa, ali je zdajšnja višina izkazanih sredstev ustrezna.
Na tem področju so mogoča znižanja stroškov omrežij.
Poleg tega pa metodologija ne zagotavlja spodbude podjetjem, da bi zniževala stroške ( del znižanja stroškov se prelije v znižanje omrežnine, del pa ostane lastnikom podjetja kot pribitek k reguliranemu donosu).
Po drugi strani pa je velja upoštevati tudi dejstvo, da Vlada Republike Slovenije v minulih letih ni dovoljevala tolikšnega dviga omrežnine, kolikršen bi bil glede na izračune Agencije upravičen.
Vsekakor pa je mogoče uveljaviti dodatne mehanizme, ki bodo prenosna in distribucijska podjetja spodbujali k zniževanju cen.
ELES je leta 2005 začel v večjem obsegu izvajati avkcije za dodeljevanje čezmejnih prenosnih zmogljivosti na slovenskih mejah, avkcije, ki so mu prinesle pomembne prihodke.
Evropske direktive dovoljujejo porabo tako zbranih sredstev za tri namene.
Ti so investicije v nove čezmejne prenosne zmogljivosti za odpravo ozkih grl, stroški za zmanjševanje zamašitev na mejah in znižanje omrežnine.
Glede na dejstvo, da ima ELES dovolj drugih virov za financiranje novih investicij v čezmejne prenosne zmogljivosti, je na ta način zbrana sredstva smiselno uporabiti za znižanje omrežnine, kar bi pocenilo oskrbo slovenskih porabnikov električne energije.
Realizacija take rešitve je v pristojnosti Agencije za energijo.
9. Investicije v omrežje
Učinkovito delovanje trga naj bi že sámo po sebi dajalo ekonomskim subjektom zadostne signale za investicije, ki bi omogočile preskrbo trga in dolgoročno zagotavljale najnižje cene uporabnikom; ob optimalnih stroških podjetij pa njihovim lastnikom tudi sorazmeren donos.
V elektroenergetskem sektorju Slovenije in Evrope žal obstajajo ovire, ki táko delovanje tržnih mehanizmov upočasnjujejo in preprečujejo hiter odziv na tržne izzive, kar pa ima na trgu električne energije lahko resne posledice.
Te ovire so na našem trgu predvsem: regulativno tveganje in ovire, težavno umeščanje energetskih objektov v prostor, pomanjkanje usklajevanja med podjetji znotraj sektorja in državno lastništvo, ki krepko upočasni proces odločanja.
Zaradi naštetih razlogov je v Sloveniji potrebno jasno soglasje o smiselnosti posameznih investicij ter sodelovanje podjetij elektroenergetskega sektorja in države pri njihovi izvedbi.
Slovenski elektroenergetski sektor investicije nedvomno potrebuje, saj nam v nasprotnem primeru ob rasti uvozne odvisnosti, ki je že danes med najvišjimi v Evropi, grozijo težave pri zagotavljanju varne in zanesljive oskrbe z električno energijo.
Investicije v prenosne zmogljivosti sodijo med obveznosti javne službe, ki jo opravlja podjetje ELES.
ELES se pri načrtih investicij v čezmejne prenosne zmogljivosti sklicuje predvsem na varnost in zanesljivost oskrbe slovenskega trga električne energije, za kar ima tudi zakonske podlage.
Po drugi strani pa niti v slovenski zakonodaji niti v utemeljitvah načrtov ELES-a ni omenjena nova dodana vrednost, ki bi jo nove čezmejne prenosne zmogljivosti omogočile predvsem ELES-u (in v manjši meri tudi drugim delom slovenskega elektroenergetskega sektorja), s čimer bi bilo mogoče občutno zmanjšati omrežnino in stroške oskrbe slovenskih porabnikov električne energije.
S tega stališča so prav investicije v čezmejne prenosne zmogljivosti z Italijo ključnega pomena.
Tako trditev še podkrepljuje dejstvo, da prav težave upravljavca slovenskega prenosnega omrežja na slovensko-italijanski meji omejujejo tudi uporabne čezmejne prenosne zmogljivosti na slovensko-hrvaški in slovensko-avstrijski meji, katerih povečanje bi lahko v občutni meri razširilo konkurenčno ponudbo električne energije slovenskim porabnikom.
Investicije v povečanje čezmejnih prenosnih zmogljivosti z Italijo morajo tako postati prednostna naloga ELES-a.
Pretekle izkušnje namreč kažejo, da je umeščanje daljnovodov v prostor, umeščanje, pri katerem zakonodajalec ne sodeluje, izjemno zamudno in dolgotrajno, poslovne priložnosti pa uhajajo.
Druga nujna investicija, ki je poleg izboljšanja zanesljivosti delovanja slovenskega elektroenergetskega sistema potrebna tudi s strateškega vidika zagotavljanja zanesljive oskrbe Slovenije z električno energijo, je gradnja daljnovodne povezave z Madžarsko.
Ta investicija bo prinesla nov vir oskrbe slovenskega trga z električno energijo.
V tržnih razmerah, po vnovični priključitvi elektroenergetskih sistemov JV Evrope v sinhrono evropsko mrežo, namreč večina uvožene električne energije za pokrivanje potreb slovenskega trga in izvoza v Italijo prihaja iz držav JV Evrope.
V takih razmerah in ob dejstvu, da Hrvaška še ni zavezana k  spoštovanju evropskih pravil o dovoljevanju tranzitov električne energije in čezmejnih prenosnih zmogljivosti, je varnost oskrbe slovenskega trga električne energije zelo izpostavljena morebitnim hrvaškim restriktivnim ukrepom.
Obenem Hrvaška z zaračunavanjem tranzitnih dajatev, ki jim po višini ni para v Evropi, draži nakup oz. preskrbo električne energije za slovenske potrebe.
Nova čezmejna povezava z Madžarsko bi omogočila alternativno pot uvoza električne energije iz JV Evrope v Slovenijo in občutno zmanjšala stroške uvoza, kar bi na končni stopnji pomenilo povečanje dodane vrednosti slovenskega elektrogospodarstva in znižanje cen električne energije za slovenske porabnike.
Poleg tega je ureditev slovenskega elektroenergetskega sistema taka, da podjetja ELES in njegovih zaposlenih ne spodbuja k izvajanju opisanih investicij.
To težavo bi lahko odpravili z delno privatizacijo ELES-a in z ustrezno spodbujevalno politiko oblikovanja reguliranih cen, ki bi lastnikom, če bi hitreje uresničili potrebne investicije, omogočile povečanje dobička podjetja.
10. Investicije v proizvodnjo
Danes je edini investitor v nove proizvodne enote HSE (HE na Spodnji Savi, ČHE Avče), čeprav zakonodaja dopušča prost vstop na trg električne energije vsem morebitnim investitorjem.
Razlogi za tak položaj so predvsem tržne in regulativne narave.
Investicije v enote za proizvodnjo električne energije morajo (neodvisno od tega, ali je investitor podjetje v državni ali zasebni lasti) temeljiti na pričakovanem ustvarjanju zahtevane donosnosti projekta.
Cene električne energije na evropskih trgih so po začetku deregulacije trga konec prejšnjega desetletja, in sicer zaradi velikih presežnih proizvodnih zmogljivosti, padle na raven, ki ni pokrivala stroškov proizvodnje in upravičevala novih investicij.
Zato doslej v večjem delu osrednje Evrope (razen v Italiji, kjer pa so bile cene do dvakrat višje) ni bilo omembe vrednih investicij v nove proizvodne enote na tržnih temeljih.
V zadnjih letih so cene električne energije sicer krepko zrasle, vendar pa je uvedba evropske trgovalne sheme z emisijskimi pravicami C02 v EU-ju zelo povečala proizvodne stroške elektrarn na fosilna goriva.
Investicije v večje hidroelektrarne bodo tudi po končanju investicij v HE na Spodnji Savi pomenile investicijsko priložnost, vredno preučitve.
Kot mogoči lokaciji se pojavljata predvsem Srednja Sava in Mura, v manjši meri pa tudi Idrijca.
Pričakovane ovire za uresničitev so podobne kot pri projektu na Spodnji Savi – torej predvsem dolgotrajni postopki pridobivanja dovoljenj in soglasij ter visoke zahteve lokalnih skupnosti.
Take razmere ob že tako visokih stroških investicije investitorje odvračajo.
Poleg tega naravne danosti opisanih lokacij niso take, ki bi omogočale tolikšen obseg proizvodnje, da bi zmanjšal slovensko uvozno odvisnost.
Gradnja elektrarn na Spodnji Savi, ki bo trajala 15 let, zadošča le za pokritje rasti slovenske porabe v minulih dveh letih.
Jedrska energija pomeni praktično edino dolgoročno možnost pokrivanja povečane porabe, in to ne le na slovenskem, pač pa tudi na drugih trgih, če želimo uresničiti zaveze Kjotskega protokola.
Vendar pa so investicije v nove jedrske objekte za zdaj težko uresničljive, in sicer zaradi pričakovanega nasprotovanja javnosti in lokalnih skupnosti ter zaradi dejstva, da še ni urejeno vprašanje odlaganja odpadkov niti za JEK.
Povsem gotovo pa je, da je energetska lokacija v Krškem edina primerna in sprejemljiva za graditev drugega bloka JEK-a.
Obsežne investicije v subvencionirane obnovljive vire (mHE, veter, sončna energija, biomasa in ostalo; Slovenija mora delež obnovljivih virov energije povečati s 16 % na 25 %).
Cilj je gradnja fotovoltaičnih elektrarn, moči 5 kW na 100.000 objektih v Sloveniji v prihodnjih petih letih, in sicer na podlagi javno-zasebnega partnerstva.
Država bi zagotovila kreditna sredstva in skrbela za namestitev, vzdrževanje in nadzor nad temi napravami, za kar bi elektropodjetjem podelila koncesije.
Občani bi posojilo za sončne celice v prihodnjih 15-ih letih plačevali v naravi – v obliki dobavljene električne energije; po odplačanem posojilu pabi sončne celice postale njihova last.
Življenjska doba tovrstnih elektrarn je najmanj 25 let.
Poleg OVE-ja ostanejo kot edina uresničljiva možnost za zmanjšanje uvozne odvisnosti investicije v proizvodnjo energije iz fosilnih virov (premog, plin).
Kar to zadeva, je najbližja in najnujnejša investicija v blok 6, velikosti 600 MW v Termoelektrarni Šoštanj, kjer se zučinkih sinergij uporabe domačega premoga izkoristki TEŠ-a povečajo s sedanjih 30 % na več kot 40 %, proizvodnja električne energije pa se poveča s sedanjih 3.500 MWh na 5.000 MWh.
Druga morebitna lokacija je Termoelektrarna Trbovlje, ki jo oskrbuje Rudnik Trbovlje-Hrastnik.
Objekt lahko glede na stanje opreme obratuje do leta 2015.
TET je za Slovenijo pomembna energetska lokacija, odločitve o njegovi posodobitvi še ni, sprejeti pa jo bo treba v kratkem.
V RTH-ju je, skladno s programom zapiranja rudnika, izkoriščanje/kopánje predvideno še do leta 2009, močan porast cen premoga na svetovnem trgu pa spet odpira možnosti za proizvodnjo premoga iz dosegljivih razpoložljivih rezerv na temelju konkurenčnih pogojev na trgu z energijo
Investirati pa je smiselno (da bi povečali samooskrbo Slovenije) tudi v graditev elektrarn na fosilna goriva v državah JV Evrope (BiH, Srbija, Makedonija itd.).
Ne gre pozabiti, da je Slovenija veliko investirala v TE Ugljevik v BiH; vložek je ocenjen na 160 milijonov evrov.
Za hiter in učinkovit nadaljnji razvoj elektroenergetskega sistema je smiselno uveljaviti tele ukrepe:
popreproščenje postopkov umeščanja energetskih objektov v prostor in odstranitev morebitnega postavljanja spremljajočih neupravičenih zahtev posameznikov in lokalnih skupnosti;
uvedba dajatev za uvoženo električno energijo iz držav, ki niso vključene v evropsko trgovalno shemo z emisijami C02;
uvedba tržnega mehanizma za spodbujanje investicij, ki bi zagotavljal zanesljivost delovanja slovenskega elektroenergetskega sistema.
Za izvedbo te naloge je zadolžen ELES, ki bi na podlagi lastnih analiz ocenil upravičenost investicije v novo proizvodno enoto.
Za izbrano lokacijo in/ali tip elektrarne bi izvedel razpis, na katerem morebitni investitorji dajo ponudbe za investicije z zahtevano subvencijo.
Na razpisu uspe tisti morebitni investitor, ki ponudi najnižjo zahtevano subvencijo, ta pa se financira iz cene za uporabo omrežij.
11. Nepravilnost slovenskega trga
Na slovenskem trgu še po izvedbi procesov deregulacije trga ostaja poglavitna nepravilnost reševanje socialnih in makroekonomskih težav z denarnimi transferji iz elektroenergetskega sektorja.
Take nepravilnosti na kratek rok sicer zdržijo, na daljši rok pa težave v večji meri le prelagajo na poznejši čas.
Cene oskrbe z električno energijo za gospodinjstva je do 1. 1. 2007 določala Vlada Republike Slovenije, njihovo prilagajanje tržnimi razmerami pa je upravičevala z besedami, da tako zadržuje inflacijo.
Leta 2008 so se cene za gospodinjstva povečale za 4 %, ta porast pa ni sorazmeren s porastom drugih cen življenjskih potrebščin in energentov; leta 2007 so cene električne energije dosegale 70 % poprečja EU-ja, leta 2006 pa 75 %.
Ta nepravilnost pomeni siromašenje elektroenergetskega sistema, ki lahko električno energijo kupuje le po tržnih cenah, gospodinjstvom pa jo mora prodati po precej nižjih cenah.
Na ta način vsiljeni denarni transferji posredno škodijo drugim porabnikom električne energije, ki jim distribucijska podjetja električno energijo prodajajo po višjih cenah, da bi nadomestila izgubo, ki jo imajo z dobavo gospodinjstvom.
Cenovne nepravilnosti vodijo k neracionalni porabi naravnih virov, saj subvencionirana električna energija za gospodinjstva (ob rasti cen drugih goriv) postaja najcenejši vir ogrevanja.
Táko netržno zadrževanje cen električne energije na nizki ravni povzroča hitro rast porabe električne energije (naša rast porabe je v vrhu evropskih držav), in ker ni investicij, hitro veča našo uvozno odvisnost in slabi zanesljivost obratovanja slovenskega elektroenergetskega sistema.
12. Varčevanje z energijo  – Nacionalni akcijski načrt za energetsko učinkovitost 20082012
Nacionalni akcijski načrt za energetsko učinkovitost za obdobje 2008 - 2016 (AN-URE) je bil izdelan na temelju 14. člena Direktive 2006/32/ES Evropskega parlamenta in Evropskega sveta z dne 5. aprila 2006, Direktive, ki govori o učinkovitosti rabe končne energije in o energetskih storitvah ter razveljavlja Direktivo Sveta 93/76/EGS.
To je prvi od treh akcijskih načrtov.
Druga dva je treba izdelati leta 2011 oziroma leta 2014. Direktiva 2006/32/ES zahteva od držav članic, da dosežejo 9 % prihranka končne energije v 9-ih letih, in sicer v obdobju 2008 – 2016, mogoče pa je uveljavljati tudi zgodnje dejavnosti od leta 1995, in v posebnih primerih od leta 1991.
Kot izhodiščna raba končne energije za določitev ciljnega prihranka končne energije se upošteva povprečna letna raba v zadnjem petletnem statističnem obdobju, in sicer brez porabe goriv v napravah, katerim so dovoljene emisije toplogrednih plinov.
Za izhodiščno rabo končne energije je služilo obdobje 2001 – 2005, znaša pa 47.349 GWh na leto.
Z AN-URE-jem bo Slovenija v obdobju 2008 – 2016 dosegla kumulativne prihranke v višini najmanj 9 % glede na izhodiščno rabo končne energije ali najmanj 4261 GWh.
Vmesni ciljni prihranek končne energije 2008 -2010 je 941 GWh ali 2 %.
Prihranke bo mòč doseči z različnimi sektorsko specifičnimi ter horizontalnimi in nekaj sektorskimi ukrepi v vseh sektorjih (gospodinjstva, široka poraba, industrija in promet).
Dejansko bodo doseženi večji kumulativni prihranki končne energije, saj se bo v okviru ANURE-ja izvajala tudi vrsta ukrepov URE-ja, predvsem horizontalnih, katerih učinke bo mogoče enoznačno ovrednotiti na temelju enotne metodologije, ki jo bomo pripravili na ravni EU-ja.
Ocenjena vrednost javnih sredstev, potrebnih za izvedbo AN-URE-ja v obdobju 2008 – 2016, je 380 milijonov evrov.
V ta sredstva so vključene spodbude za investicije, in sicer v višini od 15 % do 40 %, sredstva pa vključujejo tudi 28 milijonov evrov, potrebnih za vodenje, izvajanje, spremljanje, poročanje in oceno AN-URE-ja.
Skupaj je za izvedbo AN-URE-ja na podlagi navedenih finančnih virov v obdobju 2008 – 2016 zagotovljenih približno 192 milijonov evrov.
Manjkajoča druga potrebna javna sredstva znašajo približno 188 milijonov evrov, od tega v obdobju 2008 – 2010 40 milijonov evrov in v obdobju 2011 – 2016 148 milijonov evrov.
Manjkajoča sredstva bodo zagotovili državni proračun in sredstva, zbrana na podlagi dodatka k omrežnini za spodbujanje učinkovite rabe in obnovljivih virov energije, skladno s 66. b členom Energetskega zakona (predvidoma v višini 1 EUR/MWh).
Višino tega dodatka določa vlada, plačuje se na posebni račun Ekološkega sklada Republike Slovenije, dodatek pa je namenjen spodbujanju in sofinanciranju investicijskih projektov URE-ja, izrabi OVE-ja in sistemov daljinskega ogrevanja.
V javna sredstva za izvedbo Nacionalnega akcijskega načrta za energetsko učinkovitost v obdobju 2008 – 2016, v znesku 380 milijonov evrov, so vključene spodbude za investicije, in sicer v višini od 15 % do 40 % vrednosti investicij.
Za zagotovitev drugih finančnih sredstev, potrebnih za izvedbo investicij (85 % do 60 % investicij) so predvidena sredstva iz zasebnih virov ter iz državnega proračuna in iz proračunov lokalnih skupnosti, sredstva, namenjena gradnji javnih stavb in investicijskemu vzdrževanju obstoječega stavbnega sklada.
Ta sredstva v obdobju 2008 - 2016 znašajo približno 717 milijonov evrov, od tega znašajo potrebna javna sredstva približno 183 milijonov evrov, zasebna sredstva pa 534 milijonov evrov.
Celotna vrednost izvedbe AN-URE-ja, z upoštevanjem vseh sredstev za investicije, tako znaša približno 1.097 milijonov evrov, od tega potrebna javna sredstva približno 563 milijonov evrov.
Cilje, zastavljene v AN-URE-ju, bo mogoče uresničiti le z dejavnim sodelovanjem in kakovostno koordinacijo vseh relevantnih udeležencev: državnih organov, lokalnih skupnosti, porabnikov energije v gospodinjstvih, industriji, javnem in storitvenem sektorju, obrti in v prometu, podjetij za oskrbo z energijo, ponudnikov energetske opreme in storitev, izobraževalnih, raziskovalnih, razvojnih in izobraževalnih ter finančnih ustanov, nevladnih organizacij, medijev in drugih.
Zato bo posebna pozornost namenjena obveščanju  ciljnih javnosti o posameznih vidikih trajnostnega energetskega razvoja.
Vlada Republike Slovenije namerava izvajati AN-URE prek resornih ministrstev.
Strokovne, razvojne in koordinacijske naloge v zvezi z Akcijskim načrtom bo opravljalo Ministrstvo za okolje in prostor, ki je pristojno za področje učinkovite rabe energije.
Za izvajanje AN-UREja bo Ministrstvo pripravilo podrobne letne programe po posameznih sektorjih oziroma instrumentih.
Podrobni letni program za izvajanje AN-URE-ja bo Ministrstvo za okolje in prostor sprejelo vsako leto do 15. januarja za tekoče leto.
Obseg dejavnosti na področju URE-ja se bo z začetkom izvajanja AN-URE-ja precej povečal, saj se bodo javna sredstva z dosedanjih 4-ih milijonov evrov na leto povečala na približno 40 milijonov. evrov na leto, in sicer v obdobju 2008 -2016.
Za vodenje, izvajanje, spremljanje, poročanje in ocenjevanje AN-URE-ja so v tem obdobju predvidena sredstva v višini 28 milijonov evrov.
Izveden bo prenos izvajanja vseh programov za spodbujanje URE-ja in OVE-ja z Ministrstva za okolje in prostor na Ekološki sklad Republike Slovenije.
13. Subvencioniranje v energetiki
Slovenska energetska politika, ki je opredeljena v ReNEP-u, ima na področju subvencioniranja proizvodnje in virov energije postavljene konkretne cilje, predvsem kar zadeva spodbujanje učinkovite rabe in obnovljivih virov energije.
Nacionalni energetski program predvideva, da država za ukrepe učinkovite rabe energije in izrabe obnovljivih virov ter za spremljevalne izobraževalne in promocijske dejavnost letno nameni 54,04 milijona evrov.
Na področju subvencioniranja izrabe premoga je na ravni EU-ja sprejeta Uredba Sveta 1407/2002/ES, ki dovoljuje nadaljevanje subvencioniranja premoga do konca leta 2010, subvencije pa naj bi bile namenjene prestrukturiranju proizvodnje, in sicer  z upoštevanjem socialnih in regionalnih pogledov in zagotavljanja dostopa do ekonomsko upravičenih zalog domačega premoga kot strateške rezerve.
Celovit pregled stanja na področju subvencioniranja energije  v Sloveniji doslej še  ni  bil  pripravljen.
Ocenjuje se, da so subvencije v energetiki leta 2006 znašale 65 milijonov evrov.
Kar 63 % tega zneska je bilo neposredno ali posredno namenjenih izrabi in pridobivanju energije iz fosilnih goriv, 31 % učinkoviti rabi in obnovljivim virom energije, druga pomoč pa je bila namenjena izrabi drugih virov energije.
Leta 2006 je država dodelila za 3,4 odstotka manj  sredstev kot leta 2005.
Glavni razlog za znižanje subvencij  so predvsem  manjša  izplačila za prednostno dobavo električne energije.
V Sloveniji je še vedno najbolj subvencioniran energent premog.
Leta 2006 je  bilo za  izkoriščanje premoga dodeljenih 40,9 milijona evrov sredstev, od tega 14,6 milijona evrov za  zapiranje rudnika RTH, za 26,3 milijona evrov pa je bilo izplačil podjetjema  TET in TE-TOL, in sicer na podlagi prednostne dobave električne energije.
Na področju  spodbujanja učinkovite rabe in obnovljivih virov energije je bilo leta 2006 dodeljenih 20,2 milijona evrov sredstev.
Konkretni ukrepi
Temeljni cilji energetike morajo biti usmerjeni v trajnostno, konkurenčno in varno oskrbo z energijo v Republiki Sloveniji.
Usmeritve in prednostne naloge na področju energetike v zadnjih letih povsem spremenjenih razmerah v EU-ju je nujno vnovič potrditi  in dopolniti Nacionalni energetski program.
Temeljni cilj elektroenergetike je čim večja samozadostnost oskrbe z električno energijo (cilj - 100 % in s tem vzpostavitev konkurenčnih pogojev na nacionalnem trgu) in izkoriščanje učinkov sinergij z nadgradnjo uravnotežene strukture energetskih virov, kar je temeljna usmeritev EU-ja in Slovenije (1/3 hidroenergija, 1/3 jedrska energija, 1/3 termoenergija).
Varčevanje z energijo na vseh področjih in uresničevanje ciljev Energetsko podnebnega paketa EU 27 – Nacionalni akcijski načrt 2008 – 2016 (ciljni prihranek: 4261 GWh, to je 9 %).
Pripraviti bo treba dolgoročni načrt za delovanje jedrske elektrarne in preučiti možnosti za gradnjo bloka 2 ali pa se dogovoriti s sosednjo Hrvaško in uveljaviti načelo recipročnosti, zapisano v Nacionalnem energetskem programu.
Brez jedrske energije si energetske oskrbe Slovenije ni mogoče predstavljati.
Investicije v prenosne zmogljivosti in čezmejne kapacitete so ključnega pomena za zniževanje stroškov omrežnine in oskrbe slovenskih porabnikov električne energije.
Modernizacija električnega omrežja je nujna - prva prioriteta je Italija, za njo Madžarska.
Poleg tega je ureditev slovenskega elektroenergetskega sistema taka, da ne spodbuja podjetja ELES in njegovih zaposlenih k izvajanju opisanih investicij.
To težavo bi lahko odpravili z delno privatizacijo ELES-a in z ustrezno spodbujevalno politiko oblikovanja reguliranih cen, ki bi lastnikom omogočile povečanje dobička podjetja, če bi hitreje realizirali potrebne investicije.
Investicije v večje hidroelektrarne bodo tudi po končanju investicij v HE-ju na Spodnji Savi pomenile investicijsko priložnost, vredno preučitve.
Kot morebitni lokaciji sta v igri predvsem Srednja Sava in Mura, v manjši meri tudi Idrijca.
Investicije v 100.000 majhnih fotovoltaičnih elektrarn v prihodnjih petih letih – z namenom obsežnih naložb v vse obnovljive vire energije v Sloveniji (cilj Republike Slovenije je povečanje deleža obnovljivih virov energije s 16 % na 25 % do leta 2020).
Gradnja fotovoltaičnih elektrarn, moči 5 kW na 100.000 objektih v Sloveniji v prihodnjih petih letih, bi potekala na podlagi javno-zasebnega partnerstva.
Država bi zagotovila kreditna sredstva in skrbela za namestitev, vzdrževanje in nadzor nad temi napravami, za kar bi podelila koncesije elektropodjetjem.
Občani bi posojilo za sončne celice v naslednjih 15-ih letih plačevali v naravi – v obliki dobavljene električne energije; poodplačanem posojilu pa bi sončne celice postale njihova last.
Življenjska doba tovrstnih elektrarn je najmanj 25 let.
Odpraviti je treba tako cenovno nepravilnost slovenskega trga kot tudi reševanje socialnih in makroekonomskih težav z denarnimi transferji iz elektroenergetskega sektorja, da ne bo prihajalo do negospodarne porabe električne energije.
Smiselno je oblikovanje več tarif glede na porabljeno električno energijo.
V Sloveniji je še vedno najbolj subvencioniran energent premog. Subvencija za premog iz RTH-ja po zakonu preneha leta 2009, za TE – TOL pa pravih razlogov za subvencije ni.
Subvencioniranje mora biti usmerjeno le na obnovljive vire energije.
Vlaganja v raziskave in razvoj na področju ostalih domačih fosilnih in drugih energetskih virov ter novih tehnologij na področju energetike - alternativni energetski viri.
Reorganizacija in privatizacija elektroenergetskih podjetij v Sloveniji sta tesno povezana procesa.
Razmere v energetiki so se v zadnjih petih zelo spremenile.
Temeljni razlog za to je pomanjkanje energetskih virov in posledično velikansko povišanje cen energetske oskrbe vsega sveta.
Energetski projekti so postali nadvse privlačne in varne naložbe za vlagatelje.
Privatizacija državnega premoženja v podjetjih v temelju pomeni prehod na učinkovitejše poslovanje družb in dviguje njihovo konkurenčno sposobnost na trgu.
Pri privatizaciji energetike pa je na mestu previdnost.
Delna privatizacija je smiselna predvsem zaradi povečanja investicijskega potenciala energetskih podjetij.
Reorganizacijo in  delno privatizacijo elektroenergetskih podjetij je mòč opredeliti z dvema pristopoma, in sicer:
prvi temelji na vertikalni integraciji dveh proizvodnih stebrov.
V obeh stebrih bi bili organizirani proizvodnja, trgovanje, prodajna distribucijska mreža in dejavnost distribucije.
Tri obstoječe distribucijske družbe bi se priključile k prvemu stebru, dve pa k drugemu. Sistemski operater distribucijskega omrežja (SODO) bi bil za podporo obema stebroma organiziran v enem podjetju.
Dejavnost prenosa električne energije pa predstavlja ELES, od katerega je treba izločiti Talum;
drugi temelji na organizaciji proizvodnih podjetij v enem stebru (z izjemo JEK-a, ki bi glede na bilateralni sporazum s Hrvaško ostal v podjetju GEN energija), kjer bi bila organizirana proizvodnja in trgovanje.
Vseh pet distribucijskih podjetij pa bi se organiziralo v holding slovenskih distribucij, holding, ki bi ohranil prodajno mrežo v distribuciji in dejavnost distribucije.
Za SODO in ELES velja enak pristop kot v zgornjem primeru.
Oba pristopa sta izvedljiva in sta učinkovita
. Podlage za izbiro ene izmed možnosti bi bilo treba preučiti celovito, z vsemi relevantnimi primerjavami, in sprožiti razpravo v strokovni javnosti in s socialnimi partnerji.
Na podlagi izbrane različice pa bo mòč na podlagi izračunov investicijskega potenciala družb opredeliti obseg in način privatizacije oziroma dokapitalizacije energetskih družb.
Kmetijstvo
NAŠA OKOLJSKA IN PREHRANSKA VARNOST
1. Ocena stanja
Prva štiri leta članstva Slovenije v Evropski uniji so pomenila najpomembnejši preizkus evropske zrelosti slovenskega kmetijstva in z njim povezane živilskopredelovalne industrije.
Na ravni makroekonomskih kazalcev prva leta članstva niso prinesla usodnih pretresov za slovensko kmetijstvo, predvsem pa se niso uresničili strahovi kmetov.
Število kmečkih gospodarstev se ob rastočih podporah ni bistveno zmanjšalo, nadaljujejo se strukturne spremembe, izboljšal se je tudi ekonomski položaj kmetijskega sektorja.
S precejšnjimi težavami pa so se v tem času soočali v posameznih panogah in z njimi povezani živilskopredelovalni industriji.
Največji pretres je zaradi »sladkorne« reforme doživelo področje pridelave sladkorne pese in proizvodnje sladkorja, pretrese je doživljalo tudi mlekarstvo.
Predvsem težave na področju mlekarstva so skrb vzbujajoče, saj je proizvodnja in predelava mleka gospodarsko najpomembnejša dejavnost slovenskega agroživilstva.
Slovenija rahlo dviguje svojo kmetijsko proizvodnjo, povečujejo pa se zunanjetrgovinski tokovi, predvsem v smeri Evropske unije.
Težava postane še izrazitejša zaradi napovedi, da bodo cene surovin na svetovnih živilskih trgih zelo verjetno še rasle.
Kriza na svetovnih trgih kmetijskih pridelkov leta 2007 je jasno pokazala, da je postalo vprašanje zagotavljanja prehranske varnosti, poleg vprašanj zagotavljanja pitne vode in energije, temeljno razvojno vprašanje človeštva.
Predvsem reševanje vprašanj zagotavljanja prehranske varnosti in pitne vode je neposredno odvisno od naravnih danosti, kjer ključno vlogo igrajo in jo bodo še igrale zdajšnje in tudi prihodnje, neizbežne podnebne spremembe zaradi globalnega segrevanja ozračja.  Tudi v Sloveniji.
Druge značilnosti slovenskega kmetijstva:
s prevzemom skupne kmetijske politike EU-ja je Slovenija ohranila le manjši del pristojnosti za vodenje kmetijske politike na področju tržno-cenovne politike, sama pa opredeljuje shemo neposrednih plačil in ukrepe politike razvoja podeželja v okviru evropskih  usmeritev;
zaradi majhnosti Slovenije, naravnih danosti, določenih ukrepov nacionalne kmetijske politike in zaradi poslovnih odločitev je slovensko kmetijstvo na evropskem trgu zanemarljivo ter na tradicionalnih trgih jugovzhodne Evrope vse manj konkurenčno;
velika odvisnost od uvoza kmetijskih pridelkov in hrane;
še vedno neugodna (razdrobljena) posestna in parcelna struktura;
z neprimerno prostorsko politiko se kmetijstvu še naprej odvzemajo najboljša kmetijska zemljišča;
povečuje se delež zaraščenih in neobdelanih kmetijskih zemljišč, predvsem na področjih z omejenimi možnostmi kmetovanja;
rastoče podpore niso v dovoljšni meri namenjene znanju, novim tehnologijam in razvoju, pač pa bistveno preveč preveliki in predragi kmetijski mehanizaciji;
slovenska prireja mesa, zlasti prašičereja, je, tako kot evropska, v krizi, saj so proizvodni stroški zaradi drage, predvsem uvožene krme zelo visoki, odkupne cene živali pa nizke;
z velikimi težavami se srečuje živilskopredelovalna industrija, ki je premalo povezana in si še ni povsem opomogla od pretresa po vstopu Slovenije v EU;
cene slovenskih kmetijskih pridelkov, predvsem mesa, cene, ki so še vedno za nekaj več kot 10 % nižje od povprečja v EU-ju, se prilagajajo evropskim;
varstvo interesa potrošnikov ni zadovoljivo, prav tako za najbolj razvitimi zaostajamo tudi na področju obveščanja in ozaveščanja potrošnikov o zdravi in kakovostni domači hrani;
•  oddaljevanje od načel sonaravnega in trajnostnega razvoj
ne glede na velik pomen kmetijsko-okolijskih plačil se širi industrializacija slovenskega kmetijstva, tudi v škodo okolja, o čemer pričajo številni škandali v zadnjem času;
nadaljuje se pospešena kemizacija v poljedelstvu, tudi zaradi liberalizacije dostopa do fitofarmacevtskih sredstev (FFS);
poljedelstvo je pomemben onesnaževalec podtalnice, verjetno je odgovorno tudi za množične pomore čebel;
vse večji so pritiski za uporabo gensko spremenjenih rastlin v slovenskem poljedelstvu;
marsikje je kmetijska dejavnost v nasprotju s Programom NATURA 2000;
prihaja do nepotrebnih sporov zaradi izvajanja strategije nadzora/odstrela velikih zveri;
še vedno je značilna prenizka izobrazbena struktura nosilcev kmetijskih gospodarstev;
premajhna pozornost nacionalne kmetijske politike do vrhunskega zanja (odnos države do univerz in inštitutov);
zapostavljeno je morsko ribištvo, ki je na robu izumrtja.
2. Vizija
Treba je še naprej krepiti večnamensko vlogo slovenskega kmetijstva.
Temeljni cilj kmetijstva in podeželja je trajnosti razvoj, ki bo enakovredno obravnaval ekonomske, socialne in okolijske vloge kmetijstva in podeželja.
Priznavamo, da je kmetijstvo večnamenska dejavnost, ki je v celoti ni mogoče prepustiti trgu, pač pa je njen razvoj v smeri trajnostnega kmetijstva treba uravnavati s sredstvi kmetijske politike, pri tem pa je na proizvodnjo hrane treba gledati kot na celoto: naravni viri-pridelava-predelava-trgovina-potrošnik.
Ključna interesa sta zdrava in kakovostna hrana ter ohranjeno okolje.
Prvi izmed enakovrednih ciljev, ki stojijo pred slovenskim kmetijstvom, je ohranjanje in zagotavljanje primerne ravni prehranske varnosti, in to predvsem v vrhunskih proizvodih najvišje kakovosti za  doseganje visoke ravni prehrane domačega prebivalstva, in možnosti prodaje prek turizma in izvoza.
Zato mora nacionalna kmetijska politika začeti  kmetijstvo intenzivno prilagajati podnebnim spremembam.
Blaženje in prilaganje podnebnim spremembam morata biti reden temelj moderne kmetijske politike.
Prehranska varnost, visoka kakovost in neoporečnost živil so torej osnovna vodila usmerjanja nacionalne kmetijske politike.
Vitalno kmetijstvo je tudi eden izmed ključnih dejavnikov zagotavljanja poseljenosti in razvoja slovenskega podeželja, saj omogoča celo vrsto družbeno pomembnih in priznanih funkcij; gospodarsko, krajinsko, ekološko, kulturno, rekreativno itd.
Razvoj podeželja, ki hkrati pomeni tudi drugi steber skupne kmetijske politike, je torej drugi cilj kmetijstva.
To pomeni ohranjanje in zagotavljanje delovnih mest na podeželju: v kmetijski pridelavi in predelavi, razvoj dopolnilnih dejavnostih na kmetijah (turizem, obrt itd), razvoj dodatnih zaposlitvenih možnosti na podeželju (prodaja pridelkov in izdelkov na drobno, storitve, vodništvo …), uvajanje alternativnih metod kmetijske pridelave in predelave.
Nadaljevati je treba procese integracije in povezovanja kmetijske dejavnosti, predvsem družinskih kmetij kot dela regionalnega gospodarstva, z drugimi gospodarskimi panogami, v največji meri s turizmom.
Posebno pozornost je treba nameniti bolj oddaljenim podeželskim območjem, kjer so za razliko od podeželja v bližini urbanih središč negativna gospodarska, socialna in demografska gibanja še posebej izrazita, marsikje pa tudi katastrofalno slaba.
Skratka: urejeno podeželje mora biti delovno mesto in ponos kmeta, shramba in prostor počitka urbanemu človeku, vsem državljankam in državljanom pa sinonim okolijske varnosti, estetskega videza kulturne krajine in vrhunske kakovosti hrane in načina prehranjevanja.
Tretji, a ne nujno zadnji cilj kmetijstva je vzpostavitev partnerstva z naravovarstvom.
Varovanje narave in razvoj podeželja sta v mnogih točkah prepletena, pogosto izpostavljeno nasprotje med kmetijstvom in naravovarstvom pa predvsem navidezno.
Človek je namreč v preteklosti s kmetijstvom in gozdarstvom svoje naravno okolje spreminjal in ga prilagajal svojim potrebam in na ta način v stoletjih ustvarjal tako nove materialne kot nove kulturne elemente okolja ter s tem izoblikoval kulturno krajino.
Zato sta tako kmetijska kot okolijska politika sestavni del razvoja podeželja ter  soodvisni in hkrati soodgovorni za položaj podeželja.
Naravovarstvo prispeva k ohranjanju proizvodnih virov za kmetijstvo, medtem ko kmetijstvo sodeluje pri ohranjanju kulturne krajine kot elementa narave, ki danes marsikje izginja.
Skupna točka obeh politik je torej trajnost naravnih virov, virov za ohranitev rastlin, živali in človeka.
Ali drugače rečeno: ukrepi razvoja podeželja morajo neposredno pripomoči tudi k doseganju ciljev na območjih NATURA 2000 in območjih, ki so za ohranjanje biotske raznolikosti še posebnega pomena.
In nenazadnje, ali naj vizija nadaljnjega razvoja slovenskega kmetijstva vključuje gojenje gensko spremenjenih rastlin?
Tako kategorični odgovor da kot kategorični odgovor ne ne bi bila nepravilna odgovora.
Slovenija si kot majhna država, katere razvoj mora temeljiti predvsem na znanju, nikakor ne more dovoliti, da bi zavirala razvoj prav na področju biotehnologije, ene izmed vodilnih znanosti 21. stoletja, ali pa da bi povsem zavračala odkritja te nove tehnologije, ki še zdaleč ni omejena zgolj na področje pridelave krme in hrane.
Po drugi strani pa je Slovenija kot območje z izjemno biotsko raznolikostjo zelo ranljiva.
Zato je treba pri gojenju gensko spremenjenih rastlin, gojenju, ki ga Slovenija kot članica Evropske unije sama ne more absolutno prepovedati, upoštevati predvsem načelo previdnosti, strogo nadzorovati zagotavljanje potrebnega varovalnega in zaščitnega pasu ter izpolnjevati druge pogoje, ki bodo predpisani za soobstoj gensko spremenjenih in gensko nespremenjenih rastlin.
Skrajno previdno/omejevalno je treba obravnavati tudi zahteve po takojšnjem začetku gojenja novih sort gensko spremenjenih rastlin.
O slovenski kmetijski politiki se bo v veliki meri odločalo v ustanovah in organih Evropske unije.
Skupna kmetijska politika bo v prihodnje deležna precejšnjih sprememb.
Prizadevali si bomo za kmetijsko politiko, ki bo stremela k zgoraj opisanim ciljem, torej v smer trajnostnega kmetijstva in podeželja, z večjim poudarkom na okolju.
Smo torej za reforme SKP-ja, ne pa za njegovo ukinitev, a oblikovati ga je treba tako, da bo bolj usmerjen k interesom vse družbe, ne pa zgolj k interesom ozke skupine kmetov.
Zagotavljati mora evropske javne dobrine v povezavi s hrano, okoljem, prostorom in varstvom potrošnikov.
SKP je treba tudi preimenovati in s tem pokazati, da je njegova ključna odgovornost odgovornost za okolijsko in prehransko varnost.
Slovenija je lahko model pri izvedbi te politike, saj njeno kmetijstvo še ni v celoti industrializiramo in mi še vemo, kaj je to okusna hrana in kakšna je lepa podeželska krajina.
Pri tem pa Slovenija nima več jasne vizije, kaj hoče na področju kmetijstva, podeželja in proizvodnje hrane.
Treba je izdelati novo strategijo razvoja proizvodnje in predelave hrane in razvoja podeželja, strategijo, ki naj poenoti interese in omogoči skladno delovanje slovenskih predstavnikov v evropskih organih in v odnosih z domačo javnostjo.
Na podlagi teh temeljnih ciljev predlagamo še tele dodatne operativne cilje:
priprava novega strateškega dokumenta razvoja kmetijstva in podeželja;
dejavno sodelovanje v začetem procesu spreminjanja skupne kmetijske politike EU-ja, procesu, ki se je začel po vmesnem pregledu skupne kmetijske politike EU-ja konec leta 2007;
nadaljevanje strukturnih sprememb in prilagajanje kmetijstva;
usmerjanje razvoja dela kmetijstva v ekološko pridelavo kot najhitreje rastočo tržno nišo;
pospeševanje zaščite kmetijskih pridelkov oziroma živil z eno izmed shem kakovosti (geografska označba, označba porekla, dobrote z naših kmetij …), kar povečuje tržno zanimivost in doseženo dodano vrednost;
racionalno omejevanje pridelave energetskih rastlin;
zagotovitev preživetja morskega ribištva, predvsem z ohranitvijo malega, tradicionalnega priobalnega ribolova;
podpora dolgoročni viziji skupne kmetijske politike s krepitvijo razvoja podeželja in zmanjševanjem sredstev v prvem stebru;
ohranjanje poseljenosti in kmetovanja na podeželju ter s povečano raznovrstnostjo podeželskega gospodarstva zagotavljati ustrezen gospodarski razvoj podeželskega prostora, in sicer  predvsem na bolj oddaljenih (obmejnih) podeželskih območjih;
ohranjanje kmetijske in gozdarske dejavnosti tudi na območjih z neugodnimi razmerami in naravnimi omejitvami za kmetovanje;
pospeševanje neposredne prodaje s kmetijskega gospodarstva in s tem lokalne samooskrbe;
spodbujanje povezovanja in sodelovanja med kmetijskimi gospodarstvi - predvsem pri načrtovanju predelave in prodaje pridelkov in izdelkov;
novi programi, ki bodo mladim in izobraženim ljudem olajšali odločitev, da ostanejo in delajo na podeželju ter ohranjajo njegovo identiteto, kulturno dediščino in tradicionalno izročilo;
•  ohranjanje kulturne krajine, preprečevanje zaraščanja kmetijskih zemljišč in nadaljevanje uresničevanja večfunkcijskosti podeželja;
priprava scenarijev prilagoditve slovenskega kmetijstva podnebnim spremembam, vlaganje v raziskave, tehnološke izboljšave, učinkovitejše spremljanje sprememb in v natančnejše agrometeorološke napovedi;
z različnimi mehanizmi povečevati interes za uživanje v Sloveniji pridelane kakovostne hrane in tako boljše povezovanje potrošnje in kmetijstva;
spodbujanje večje ponudbe in porabe rib v prehrani;
nenehno obveščanje potrošnikov o varnosti in kakovosti v Sloveniji pridelane hrane ter o označevanju kakovostnih proizvodov;
podpora razvoju in specializaciji v mlekarstvu ter nujnemu povezovanju;
vzpostavitev trdnejših povezav med kmetijskimi pridelovalci in domačo živilskopredelovalno industrijo;
strožji in nenehen nadzor nad varnostjo in kakovostjo hrane in zagotavljanje resnične sledljivosti v celotni prehranski verigi;
spodbujanje do okolja prijazne kmetijske prakse;
zmanjševanje števila dovoljenih FFS-ov, poostritev pogojev za njihovo pridobitev in uporabo, razširitev obveznega izobraževanja uporabnikov
ter strožji nadzor nad  uporabo FFS-a (tudi pri drugih uporabnikih, npr. vrtičkarjih, gospodarskih družbah);
širjenje razumevanja povezav in soodvisnosti kmetovanja in varovanja narave;
nadaljevanje procesa izboljšanja posestne in parcelne strukture;
takojšnja sprememba prostorske politike in ohranjanje vseh kmetijskih zemljišč;
dvig usposobljenosti in krepitev človeškega potenciala v kmetijstvu (izboljšanje izobrazbene strukture);
posodobitev kmetijskega šolstva (od poklicnih do univerzitetnih programov);
večja pozornost in podpora države vrhunskemu znanju na področju kmetijstva (univerza, inštitut)
in pospeševanje prenosa tega znanja v kmetijstvo in živilskopredelovalno industrijo;
izboljšanje sodelovanja med vsemi dejavniki v kmetijstvu (pridelovalci, nosilci kmetijske politike, nevladne organizacije, izobraževalne in raziskovalne institucije, živilskopredelovalna industrija, potrošniške organizacije);
•  odpravljanje administrativnih ovir v kmetijstvu in popreproščenje zakonodaje;
postopna ukinitev obveznega članstva v Kmetijsko-gozdarski zbornici Slovenije;
ukinitev Sklada kmetijskih zemljišč in gozdov  Republike Slovenije (odplačni ali neodplačni prenos zemljišč in gozdov na državo, lokalne skupnosti, kmete in druge pridelovalce, zavarovana območja, prodaja na trgu);
•  oživiti zadružni sistem;
čimprejšnja ustanovitev vzajemne kmetijske zavarovalnice.
3. Ukrepi
Ukrepi kmetijske politike se bodo izvajali v sklopu tržnih intervencij, neposrednih plačil in politike razvoja podeželja, kar vse poteka v sklopu Skupne kmetijske politike EU-ja in državnih pomoči ter institucionalne urejenosti kmetijstva.
Tržne intervencije
Podpiramo spremembe SKP-ja v smeri nadaljnje postopne deregulacije uvozne zaščite, spremembe intervencijskih ukrepov v varnostno mrežo ukrepov in odpravo izvoznih podpor po letu 2013.
Kmetijstvo naj bo v večji meri gospodarska dejavnost kot doslej, kmetje naj odločajo, kaj bodo proizvajali, ne država.
Z odpravo teh ukrepov naj EU tudi prispeva k razvoju kmetijstva v nerazvitih delih sveta.
Ob tem pa je treba zagotoviti varnostne mehanizme države, mehanizme, ki bodo preprečevali prevelike padce in rasti cen ter tako zagotavljali stabilnost tržnih razmer.
EU mora predvsem razmisliti, kako preprečevati visoke rasti cen.
To je treba zagotavljati predvsem z novimi vlaganji v kmetijstvo, ne pa s tržnocenovno zaščito kot doslej.
SKP pa bi moral tudi v večji meri prispevati k uvedbi različnih ukrepov za upravljanje s tveganji, ki bi proizvajalcem pomagali prebroditi težave, ki bodo nastopile zaradi naravnih in tržnih razmer.
Neposredna plačila
Ta najpomembnejši sklop evropske kmetijske politike, ki tudi v Sloveniji prinaša 144 milijonov evrov ovojnice sredstev na leto, je treba prilagoditi in zanj najti utemeljitev, kar zastavljene cilje okolijske in prehranske varnosti zadeva.
Trenutni sistem ohranja zgodovinske pravice državam, regijam, dejavnostim in kmetom, ki so v preteklosti dobili veliko sredstev.
Ne glede na dodatne zahteve, ki jih imajo pridelovalci, to niso ciljni ukrepi in  to ni več enotna politika.
Stvari je treba naravnati bolj ciljno, in sicer v smer enotnejših plačil in dodatnih zahtev za zagotavljanje evropskih javnih dobrin.
Ni smiselno, da se ta sredstva v celoti plačujejo iz proračuna EU-ja.
Uvedba sofinanciranja z različnimi višinami glede na razvitost in enotnimi kriteriji bi zmanjšala pritisk na skupni evropski proračun, naredila politiko enotnejšo in bolj ciljno.
V tej smeri mora korak narediti tudi slovenska kmetijska politika in uveljavljeno shemo neposrednih plačil prilagoditi že v obdobju do leta 2013, in sicer v obliki enotnejših plačil.
Odpraviti je treba proizvodno vezane ukrepe,
postopno uvajati regionalna plačila,
spremembe pa omiliti s ciljni ukrepi na podlagi zgodovinskih pravic in posebnih ukrepov - vse v skladu z novo zavezo, Strateškim dogovorom o razvoju kmetijstva.
Politika razvoja podeželja
Program razvoja podeželja 2007 - 2013 z več kot  milijardo evrov podpore je središčni program slovenske kmetijske politike.
Že pri samem  sprejemanju in prvi  izvedbi  se  je  pokazalo, da je  Program preveč usmerjen zgolj v kmetijstvo, in sicer v ohranjanje zdajšnjih ukrepov in pravic, manj pa je ciljno usmerjen v celovit razvoj podeželja  in  v reševanje novih  izzivov kmetijstva, kot so podnebne spremembe, prehranska  in okolijska  varnost.
Program  je  potreben temeljitega pregleda in prenove v skladu z zgoraj omenjeno novo  Strategijo.
Državne pomoči in institucionalna organiziranost
Slovenija namenja precej sredstev za razvoj institucionalnega sistema v kmetijstvu.
Sistem pa ne deluje učinkovito.
Je precej tog in zgolj samemu sebi namen.
Nujna je obsežna prenova institucionalnega sistema oblikovanja in prenosa znanja ter kmetijske infrastrukture.
Kmetijsko-gozdarski zbornici je treba pomagati, da spet dvigne strokovno raven dela in prispeva k zastavljenim ciljem.
Kmetijske raziskave v smeri trajnostnega razvoja se morajo okrepiti.
Kmetijske institucije se morajo začeti bolj povezovati, naslednji korak pa je njihova projektna in do določene mere tudi institucionalna povezava v enotno shemo.
Sistem organizacije veterinarstva je dober zgled, ki mu mora slediti tudi kmetijstvo.
Okrepiti je treba vse strokovno delo in ga spet dvigniti nad evropsko povprečje.
Poseben problem je delovanje trga z zemljišči.
Na eni strani imamo neučinkovito birokratsko institucijo Sklad kmetijskih in gozdnih zemljišč, ki ne prispeva dovolj k rešitvi temeljnega problema slovenskega kmetijstva, to je razdrobljenost velikostne strukture, na drugi strani pa prakso, ko se najboljša slovenska zemljišča pospešeno za vselej izgubljajo za prehransko rabo.
Prav tako je treba prispevati k še večji profesionalizaciji delovanja celotnega nadzora nad kakovostjo in varnostjo hrane.
Predlogi sprememb zakonodaje:
strategija razvoja pridelave in predelave hrane ter razvoja podeželja (kot nacionalni program sprejet v Državnem zboru);
sprememba Zakona o kmetijskih zemljiščih v prid učinkovitejše zaščite zemljišč in boljšega delovanja trga v smeri zaokroževanja posesti;
zakon o promociji hrane, ki naj poudari skupni interes in dejavnosti za ohranitev kakovosti in prepoznavnosti slovenske proizvodnje hrane;
sprememba Zakona o kmetijstvu, ki naj omogoči večjo institucionalno reformo v kmetijstvu;
zakonske rešitve in izvedbo, ki bodo pospešile organiziranje in učinkovitejšo vertikalno organiziranost v pridelavi in predelavi hrane;
zakonske rešitve in izvedba, ki bodo prispevale k večji blažitvi in prilagoditvi kmetijstva podnebnim sprememba (pregled in dopolnitve celotne zakonodaje);
zakonske rešitve in izvedba, ki bodo v večji meri zaščitile potrošnika in okolje(pregled in dopolnitve vse zakonodaje).
Turizem
TRAJNOSTNO NARAVNAN RAZVOJ TURIZMA
1. Uvodna teoretična izhodišča
Turistična dejavnost kot sestavljena gospodarska dejavnost obsega poleg osnovnih turističnih dejavnosti (gostinsko-prehrambeni in nastanitveni obrati ter organiziranje in prodaja turističnih potovanj) tudi dopolnilne turistične dejavnosti (igralništvo, zabava, kongresi, prireditve, rekreacija itd.) ter dejavnosti javnega turističnega sektorja (turistična promocija, kakovost okolja, zagotavljanje informacij in tehnične pomoči turistom itd.).
Neposredni in posredni učinki turizma so očitni tudi v drugih gospodarskih sektorjih (promet, trgovina, kmetijstvo, živilska industrija, obrtne storitve, bančništvo, zavarovalništvo itd.) in drugih dejavnostih javnega sektorja (kultura, šport, zdravstvo, komunalne dejavnosti, znanost, izobraževanje itd.).
Pri tem ne smemo spregledati povratnega vpliva in učinkov teh dejavnosti (gospodarskih in negospodarskih) na turizem.
Poleg storitev in blaga, ki jih na turističnem trgu ponujajo zgoraj naštete turistične in s turizmom povezane dejavnosti (sekundarna turistična ponudba), trži turizem tudi prostor oz. okolje v širšem pomenu besede (naravne vrednote, kulturna dediščina, kulturna krajina, kakovost življenja prebivalstva, organiziranost države in lokalne skupnosti ter njun odnos do okolja in do gostov – turistov itd.).
Okolje v omenjenem širšem pomenu besede je kot temeljna turistična privlačnost podlaga in pogoj za razvoj sekundarne turistične ponudbe.
Obstoj oz. delovanje le-te povratno vpliva na temeljne turistične privlačnosti in jih spremeni v primarno turistično ponudbo, s čimer se ponudba določene zemljepisne regije zaokroži in oblikuje v cilj potovanja turistov.
Protislovje povratne zveze med turizmom (turistične in s turizmom povezane dejavnosti) in osnovnimi privlačnostmi (okolje v širšem pomenu besede) je rezultat nasprotja interesov med zasebnim sektorjem (dobiček na kratki rok) in javnim sektorjem (zagotavljanje možnosti razvoja na dolgi rok).
Učinke nasprotja interesov lahko turistična politika zmanjša ali omili z zagotavljanjem uveljavljanja treh ključnih pogojev trajnostnega razvoja na področju turizma:
varovanje naravnega okolja;
upoštevanje interesov lokalne skupnosti in spoštovanje njene kulturne identitete;
uspešnost celovitega turističnega produkta-cilja na srednji in dolgi rok
Izhajajoč iz dosedanjih izkušenj gospodarskega razvoja Slovenije, nas morata skrbeti predvsem dva problema:
kriza nekaterih tradicionalnih gospodarskih panog oz. dejavnosti v Sloveniji;
pretirana zgostitev gospodarske (in drugih) moči v eni regiji.
turizem je prerazporejevalec družbenega bogastva (iz gospodarsko razvitih v gospodarsko nerazvite regije);
hitra rast oz. razvoj turistične dejavnosti, če seveda obstajajo ustrezne naravne, kulturne in socialne možnosti, kakovostni produkti oz. programi ter dobra organizacija ciljev in dobro upravljanje z njimi;
delovna intenzivnost dejavnosti (odpiranje novih, kakovostnih delovnih mest).
Pri načrtovanju strategije trajnostno naravnanega razvoja turizma bi slovenska turistična politika morala upoštevati splošne zahteve turističnega načrtovanja in izhajati iz dejstva, da ni mogoče ponuditi neomejenega razvoja turizma, pač pa je treba upoštevati uravnoteženost med povpraševanjem obiskovalcev In zmožnostjo njihovega sprejema, a brez poslabšanja položaja,
ki se kaže v:
o  družbeno nosilni sposobnost ali pragu tolerance domačinov;
-družbeno (ne)sprejemanje nadaljnjega razvoja turizma
-(ne)sprejemanje navzočnosti turistov
o  naravni (fizični) nosilni sposobnosti cilja;
-razpoložljivi naravni viri (voda, rekreacijske površine itd.)
-samočistilna zmožnost narave.
V veliko pomoč pri razmišljanju o obeh problemih in pri njunem reševanju je lahko turizem.
Pri tem mislimo predvsem na tele značilnosti oz. vloge turizma:
Zato si mora slovenska turistična politika zastaviti tele cilje:
zagotavljanje kakovosti življenja avtohtonega prebivalstva;
podaljševanje turistične sezone (časovna dekoncentracija turizma - desezonalizacija);
decentralizacija turistične ponudbe (prostorska dekoncentracija turizma);
prilagajanje turističnih proizvodov novim potrebam in zahtevam trga (raznovrstnost
turistične ponudbe) za dobro počutje gostov;
• onemogočanje množičnega in spodbujanje individualnega (personaliziranega) turizma;
ustvarjanje pogojev za krepitev podjetniškega povezovanja (mreža podjetij)
in večje gospodarske uspešnosti turizma.
Glede na omenjene cilje bi morali razvoj turizma v Sloveniji usmeriti v:
izboljšanje in krepitev tradicionalnih slovenskih turističnih proizvodov (morje, gore, zdravilišča, igralništvo, kongresi);
podpiranje razvoja novih ciljev in predvsem novih, kakovostnih produktov, povezanih z bogato naravno in kulturno dediščino, kulturno krajino, kakovostjo življenja prebivalstva ter njegovim odnosom do okolja in do gostov (kulturni turizem, ekoturizem, turizem na podeželju, odkrivanje novega, športni turizem (v naravi in v športno rekreacijskih centrih), pohodništvo itd.);
razvijanje in unovčevanje modernih turističnih virov (inovativnost in intelektualna moč timov v organizacijah, strateški menedžment informacij ter znanje in organizacijska kultura skupnosti);
izobraževanje visokokakovostnih kadrov in v spodbujanje razvoja trženja in raziskav.
Za gospodarsko politiko je na področju odpiranja novih gospodarskih možnosti in spodbujanja regionalnega razvoja izrednega pomena vloga turizma pri prerazporejanju družbenega bogastva, in sicer zlasti pri »prenosu« delovnih mest in dohodka (akumulacije) iz gospodarsko uspešnih v problematična, pretežno podeželska območja ter v industrijsko in rudarsko izčrpana (degradirana) območja.
Na ta način lahko turizem prispeva k boljši »izrabi« podeželskih regij, k odpiranju novih delovnih mest in ohranjanju poselitve na območjih depopulacije, k ohranjanju kulturne krajine in k revitalizaciji propadajočih vasi ter k novemu zagonu (prestrukturiranju) nazadujočih tradicionalnih industrijsko-rudarskih regij.
2. Trajnostni turizem kot nov vzorec turistične politike
Trajnostni turizem kot nov vzorec turistične politike poudarja usklajen razvoj turizma na treh področjih: ekonomska učinkovitost, družbena uspešnost in okolijska varnost.
Pri tem se v celoti zaveda sedanjih in prihodnjih gospodarskih, družbenih in okolijskih učinkov, upošteva potrebe gostov, dejavnosti, okolja in gostiteljev.
Turizem je predvsem dejavnost podjetij zasebnega sektorja, njihovo ravnanje pa (skupaj z ravnanjem turistov) povzroča različne učinke, tako pozitivne kot negativne.
Glavna naloga države pri razvijanju trajnostnega turizma je torej ustvarjanje takega okolja, ki bo zasebnemu sektorju omogočalo oziroma ga spodbujalo k trajnejšim dejavnostim, hkrati pa bo (okolje) pozitivno vplivalo na ravnanje oz. vedênje turistov in na ta način kar se le da povečalo koristne ter kar se le da zmanjšalo negativne učinke turizma.
3. Cilji in konkretni ukrepi
3.1. Gospodarska upravičenost (rentabilnost)
Zagotoviti rentabilnost in konkurenčnost turističnih ciljev in podjetij, da bi dolgoročno napredovali in imeli koristi od turizma.
3.1.1. Razumevanje trga
Razumeti želje in pričakovanja morebitnih potrošnikov, poznati njihove potovalne navade in okuse; znati se prilagajati gibanjem in spremembam pogojev na trgu.
3.1.2. Zagotavljanje zadovoljstva gostov
Za dolgoročno rentabilnost potrebujemo zadovoljne goste, ki se vračajo in ki obisk priporočijo tudi drugim.
To pomeni, da je treba gostom ponuditi táko izkušnjo, ki bo v skladu z njihovimi pričakovanji ali pa še boljša.
Pomembni so:
poudarek na kakovosti vsakega dela turistove izkušnje, vključno z načini za njihovo ugotavljanje in izboljšanje;
posebna pozornost, namenjena razmerju med ceno in kakovostjo;
redno spremljanje odzivov gostov.
3.1.3. Ohranjanje dobrih pogojev poslovanja
Podjetniška kultura in stabilno poslovanje.
Zato ne sme biti nobenih nepotrebnih zakonodajnih ovir za podjetja ali neučinkovitosti administracije, vzpostaviti je treba pošten davčni sistem (pozor na igralništvo).
Učinkovit dostop do informacij in ustrezna promocija.
Podjetja morajo biti sposobna vzdrževati stroškovno učinkovite načine komuniciranja s trgom, in sicer neposredno ali pa prek posrednikov.
Za majhna, individualna podjetja je to pogosto velik izziv, ki pa ga je mòč zmanjšati s povezovanjem v partnerstva in skupine na ravni turističnega cilja.
Priložnosti se kažejo v prilagajanju novim oblikam dostopa do trga in uporaba informacijskih tehnologij.
Zanesljivi delavci.
Začarani krog (sorazmerno slabo razviti turistični produkti, nižji donosi kapitala, neustrezna kadrovska oz. izobrazbena struktura zaposlenih) vodi k neprijaznosti turističnega sektorja kot delodajalca.
Razloga za táko stanje sta v glavnem še vedno prevladujoča sezonskost poslovanja slovenskega turizma in prevelika odvisnost od počitniškega obiska (množični turizem).
Rešitev je v večjem vlaganju v razvoj kakovostnih produktov (več znanja, večji donosi, manjši pritisk na okolje), ki bodo omogočili tudi zaposlovanje kakovostnih kadrov.
Položaj bi bilo mòč izboljšati z ukrepi, ki se nanašajo na kakovost zaposlovanja (glej cilj 3.3.).
Dobra prometna dostopnost.
Za primerno konkurenčnost turističnih podjetij je ključen dostop do trga, dostop, ki mora biti dovolj hiter in ne predrag.
Zahteva po dostopnosti je lahko v nasprotju s potrebo po kar se le da majhnem onesnaževanja okolja s turističnimi prevozi (glej cilj 3.12.).
Treba je najti pravo mero.
3.1.4. Ohranjanje in predstavljanje podobe (imidža) turističnega cilja
Na rentabilnost posameznih podjetij vpliva tudi, kako gostje gledajo na posamezni turistični cilj v celoti.
Pri tem so pomembni trije vidiki :
pozitivna in skladna/trdna podoba;
varnost turističnega cilja;
celovita kakovost okolja.
3.1.5. Podpiranje podjetništva
• Več podpore malim investitorjem v turizem.
3.2. Lokalni razvoj
Kar se le da povečati prispevek turizma h gospodarskem napredku gostiteljskih turističnih ciljev, vključno z deležem zaslužka, ki ostane v lokalnih skupnostih.
3.2.1. Zmanjševanje odlivov iz turističnega cilja:
podpiranje podjetij z lokalnim lastništvom;
zagotoviti lokalnim skupnostim pošten delež od turistične pogače;
podpiranje zaposlovanja lokalne delovne sile.
3.2.2. Ustvarjanje povezav med podjetji
• Razvoj in olajšanje dostopa do lokalnih virov.
Treba je spodbujati organizatorje potovanj, da kupujejo od lokalnih dobaviteljev storitev in proizvodov.
Uporaba lokalnih proizvodov lahko občutno poudari pristnost turistične ponudbe in poveča množilni učinek turizma v lokalnem gospodarstvu.
Dosledna dobava lokalnih dobrin visoke kakovosti je lahko za skupnosti velik izziv.
Spodbujanje grozdov (skupin) in povezav med podjetji.
3.2.3. Okrepiti turistično potrošnjo
privabiti nove segmente zahtevnejših in finančno sposobnejših gostov (razvoj novih inovativnih produktov);
podaljšati povprečno dobo bivanja turistov z dodatno popestritvijo ponudbe;
več pozornosti nameniti promociji lokalnih produktov.
3.3. Kakovost  zaposlovanja
Povečati število in kakovost lokalnih delovnih mest v turizmu, vključno z višino plačila, pogoji dela in dostopa do dela za vse, ne glede na spol, starost, invalidnost ali drugo.
Eden od glavnih razlogov za nizko kakovost zaposlovanja v turizmu je prevladujoča sezonska narava slovenskega turizma.
Zato so potrebne usmeritve za podaljšanje sezon, kot npr. nagovarjanje trgov, kjer je večja verjetnost zanimanja za potovanja zunaj sezone, popusti na zunajsezonsko ponudbo, organizacija prireditev v času zunaj sezone, daljšanje odpiralnega časa zanimivosti, poskus vplivanja na temeljne vzroke sezonskosti (npr. časovna razporeditev šolskega leta).
Zagotovljeni naj bodo vsaj temeljni delovni standardi, ki jih je postavila Mednarodna organizacija dela.
Problem dela na črno, zlasti v sezonskem času, je treba odpraviti.
Izobraževanje in usposabljanje zaposlenih ter sistem napredovanja v podjetjih je treba izboljšati.
Poskrbeti za dvig ugleda zlasti srednješolskih gostinskih poklicev.
Pretok znanja iz visokošolskega okolja v gospodarstvo, in obratno.
3.4. Zadovoljstvo gostov
Zagotoviti vsem gostom, ne glede na spol, raso, invalidnost ali drugo, varno, zadovoljivo in dovršeno izkušnjo.
Izboljšanje dostopa za vse goste (invalidi);
varovanje pravic gostov kot potrošnikov (inšpekcijske službe);
spremljanje zadovoljstva gostov.
3.5. Lokalni nadzor
Vključiti in spodbujati lokalne skupnosti k načrtovanju in odločanju v zvezi z vodenjem in razvojem turizma na njihovem področju, v sodelovanju z drugimi interesnimi skupinami.
Temeljno načelo trajnostnega razvoja je, da morajo ljudje sprejemati odgovornost za svoje življenje in imeti nadzor nad njim.
Turistični projekti, ki v načrtovanje in izvajanje vključijo lokalne skupnosti, imajo več možnosti, da prinesejo lokalne koristi in sčasoma postanejo trajnostni.
Politične usmeritve na tem področju naj ne gredo le v smer vključevanja skupnosti v posvetovalne postopke, pač pa tudi v smer spodbujanja skupnosti, da sodelujejo pri odločanju o razvoju in dejavnostih, saj gre za njihovo prihodnost.
Upoštevanje posebnega položaja avtohtonih in tradicionalnih skupnosti.
3.6. Blaginja skupnosti
Vzdrževati in izboljševati kakovost življenja v lokalnih skupnostih, vključno s socialnimi strukturami in z dostopom do virov, ter se izogibati vsakršni obliki socialnega  poniževanja ali izkoriščanja.
Prava mera v številu, času in lokaciji obiskov;
zmanjševanje preobremenjenosti in prezasedenosti za dvig kakovosti življenja domačinov;
ustrezno načrtovanje gradnje infrastrukture (parkirišča, voda, rekreacijske površine);
vpliv na vedênje/ravnanje turistov do lokalnega prebivalstva;
• obveščanje turistov o gostiteljski skupnosti, njenih vrednotah in vseh podrobnostih, ki jih je treba spoštovati – obveščanje pred obiskom in med njim;
pravno urejanje nekaterih vidikov vedênja/ravnanja gostov (npr. hrup in odlaganje odpadkov).
3.7. Kulturno bogastvo
Spoštovati in poudarjati pomen zgodovinske dediščine, tradicionalne kulturne identitete.
Zagotavljanje učinkovitega vodenja in ohranjanja območij kulturne in zgodovinske dediščine;
sodelovanje z lokalno skupnostjo pri predstavitvah in promociji kulture in tradicije.
3.8. Fizična integriteta
Ohranjati in poudarjati kakovost urbanih in podeželskih  pokrajin, izogibati se fizičnemu in vidnemu zmanjšanju veljave okolja.
Razvoj turizma naj bo primeren lokalnim okolijskim pogojem;
kar se le da znižati fizične učinke turistične dejavnosti;
• ohranjanje visoke kakovosti podeželskih in urbanih območij kot pomembnega turističnega vira.
3.9. Biološka  raznolikost
Podpirati ohranitev naravnih področij, habitatov in prostoživečih vrst ter kar se le da zmajšati  škodo zanje.
Posebno skrb je treba nameniti zavarovanim (krajinski, regionalni parki in narodni park) in varovanim območjem (Natura 2000);
pospeševanje razvoja in upravljanja ekoturizma;
spodbujanje posestnikov zemljišč k izvajanju trajnostnega upravljanja z njimi;
kar se le da zmanjšati škodo, ki jo turizem povzroči na naravnih vrednotah;
• ozaveščanje gostov o vrednosti biotske raznolikosti.
3.10. Učinkovitost virov
Kar se le da zmanjšati  uporabo redkih in neobnovljivih virov pri razvijanju in delovanju turistične infrastrukture in storitev.
Upoštevanje zalog virov pri načrtovanju razvoja turizma;
kar se le da zmanjšati porabo vode v turistični dejavnosti (omejevanje objektov, ki porabijo veliko vode, vnovična raba in recikliranje vode itd.);
kar se le da zmanjšati porabo energije iz neobnovljivih virov;
zagotavljanje učinkovite rabe tal in surovin pri razvoju turizma;
spodbujanje miselnosti »zmanjšati, vnovič uporabiti, reciklirati«.
3.11. Čistost okolja
Kar se le da zmanjšati  onesnaževanje zraka, vode, zemlje in ustvarjanja  odpadkov tako turističnih podjetij kot gostov.
Spodbujanje uporabe bolj trajnostno naravnanega prevoza;
zmanjšanje uporabe za okolje škodljivih kemikalij;
prepoved izlivanja odplak v morje in reke;
kar se le da zmanjšati količino odpadkov in njihovo skrbno odstranjevanje, kjer je to potrebno;
vplivanje na gradnjo novih turističnih objektov.
Promet
SVOBODA GIBANJA: DO UPORABNIKA PRIJAZEN PROMETNI SISTEM
1.   ZAGOTAVLJANJE PREMIČNOSTI/GIBLJIVOSTI  PREBIVALSTVA V REPUBLIKI SLOVENIJI
Cilji prometnega sistema na področju premičnosti/gibljivosti prebivalstva morajo zagotoviti učinkovitost, varnost ter zadovoljevanje potreb in pričakovanj uporabnikov prevoznih storitev.
Zaradi tega tudi Bela knjiga uporabnika teh storitev razume kot dejavnik, ki mu je treba namenjati večjo skrb.
Tudi v Republiki Sloveniji se vse bolj soočamo z zahtevnim zagotavljanjem enakopravnih pogojev premičnosti/gibljivosti prebivalcev.
Ob predvideni regionalizaciji nacionalnega gospodarstva, državne uprave in z njo povezanih institucij moramo državljanom zagotoviti primerljive pogoje dostopa do teh institucij in do delovnih mest, hkrati z ustreznim varovanjem okolja in z učinkovito rabo javnih financ seveda.
1.1.  Železniški potniški promet
Železniški potniški promet zaradi počasnega prilagajanja sodobnim potniškim sistemom ne krepi svoje vloge pri prevozu potnikov.
Treba je ugotoviti, kakšne so želje, zahteve in motivi potnikov, ki bi privedli do povečanja uporabe železniških storitev.
Poseben poudarek veljareorganizaciji dela SŽ-ja.
Cilj je, da bi se do leta 2013 s preusmeritvijo potnikov z individualnih motornih prevoznih sredstev na železnico podvojila povprečna zasedenost vlakov v javnem železniškem potniškem prometu.
1.2.  Cestni potniški promet
Javni mestni potniški promet je pomemben člen pri izvajanju prometne politike.
Izbira prometnega sredstva v okviru dnevnih potovanj v Ljubljani in Mariboru je močno v prid osebnemu prevozu; javni mestni prevoz opravi le nekaj manj kot 35 % vseh dnevnih potovanj.
Razmerje med javnim in osebnim motoriziranim potniškim prometom v Ljubljani je 20 : 80, v korist in osebnega prometa seveda.
Cilj je, da do leta 2012 podvojimo povprečno zasedenost avtobusov medkrajevnega in primestnega potniškega prometa s preusmeritvijo potnikov od osebnih motornih prevoznih sredstev k javnim.
Stopnja motoriziranosti je v Sloveniji dosegla 450 vozil na 1.000 prebivalcev oziroma 2,3 (statističnega) prebivalca na osebno vozilo.
Leta 2006 je bilo registriranih nekaj več kot 1,2 milijona motornih vozil, od tega 80 % (ali 980.000) osebnih vozil.
Glede na doslejšnja gibanja se bo stopnja motoriziranosti leta 2020 izenačila s tisto v najbolj razvitih evropskih državah in bo dosegla 540 vozil na 1.000 prebivalcev.
Zasedenost osebnih vozil pri potovanjih na delo in z dela je v povprečju 1,4 človeka na vozilo.
Pri potovanjih za druge namene pa stopnja zasedenosti osebnega vozila dosega 1,8 človeka na vozilo.
Brez dodatnih ukrepov se bo stopnja povprečne zasedenosti osebnih vozil ne glede na namen potovanja - v prihodnjih letih še zniževala.
Do leta 2020 je predvidena  rast potovanj z osebnimi vozili s stopnjo 0,65 odstotka  letno, kar torej pomeni 2,16 milijona potovanj na dan oziroma 790 milijonov leta 2020.
Z ukrepi prometne politike bi lahko zmanjšali število potovanj z osebnimi vozili na 770 milijonov leta 2020.
Delež potovanj s kolesi se v Sloveniji je 8 do 10-odstoten.
Z zgraditvijo širše mreže kolesarskih stez, predvsem v bližini večjih urbanih središč, bi se ta delež lahko podvojil.
EU je dal pobudo za razvoj mreže kolesarskih povezav po Evropi.
V okviru povečanja mobilnosti prebivalstva se v mednarodne kolesarske povezave vključuje tudi Slovenija.
Eden pomembnejših ukrepov prometne politike je povezava kolesarskih stez s postajališči javnega potniškega prometa in s parkirnimi površinami za motorna vozila.
1.3.  Letalski potniški promet
Leta 2007 so slovenski letalski prevozniki prepeljali 1,51 milijona potnikov v mednarodnem prometu.
Glede na predvideno rast povpraševanja po letalskih prevozih potnikov lahko upravičeno pričakujemo rast potniškega prometa na vseh letališčih.
Cilj je, da se na Letališču Jožeta Pučnika Ljubljana do leta 2010 poveča potniški promet za 50 % (na 2,25 milijona potnikov), do leta 2020 pa na 3,5 milijona  potnikov.
Letališče Edvarda Rusjana v Mariboru  je treba dodatno razvijati, in sicer tako kar zadeva prevoz blaga kot potnikov (redne linije), portoroško  pa usposobiti  za prevzem ustreznega deleža predvsem izrednih (turističnih) prevozov.
1.4.  Vodni potniški promet
Pomemben del razvoja turistične dejavnosti, povezane s sistemom potniškega prometa, so tudi tri marine: Koper, Izola in Portorož.
V obdobju od leta 1995 do leta 2000 se je s pomorskim javnim potniškim prometom letno prepeljalo nekaj manj kot 40.000 potnikov.
V letih, ki so sledila, je pomorski potniški promet zastal, tako da se je leta 2006 na ta način prepeljalo le še 29.600 potnikov.
Promet po celinskih plovnih poteh, jezerih in rekah poteka na temelju turistične ponudbe in povpraševanja.
Vzpostavitev celoletne linijske povezave med Slovenijo, Hrvaško in Italijo bi lahko bistveno prispevala k povečanju ladijskega potniškega prometa in hkrati razbremenila kopenski potniški promet.
Cilj je, da razširimo ponudbo potniškega pomorskega prometa tako v obalnih mestih kot tudi v mednarodnem prometu z Italijo in Hrvaško.
Na celinskih plovnih poteh bomo spodbujali razvoj prometa v turistični dejavnosti.
1.5. Žičniški  promet
Žičniški promet v Republiki Sloveniji poteka na več kot 280-ih žičnicah; od tega je 6 dostavnih žičnic, 46 sedežnic in več kot 230 vlečnic.
Z omenjenimi zmogljivostmi upravlja 47 operaterjev, ki so registrirani pri Gospodarski zbornici Slovenije.
Med njimi je 6 športnoturističnih centrov nacionalnega pomena, 10 centrov regionalnega pomena in 39 centrov lokalnega pomena.
Cilj je vzpostavitev kakovostnega in varnega žičniškega sistema kot elementa  turistične ponudbe Republike Slovenije.
1.6.  Opredelitev vizije na področju premičnosti/gibljivosti v Republiki Sloveniji
Vizija razvoja premičnosti/gibljivosti v Republiki Sloveniji se opira zlasti na rešitve, povezane z javnim potniškim prometom in z vozili brez motorja.
Predvideni ukrepi za izvajanje prometne politike se delijo na tri ravni:
zagotavljanje pogojev premičnosti/gibljivosti v okviru lokalne skupnosti – regija in njena notranja povezanost;
zagotavljanje pogojev premičnosti/gibljivosti med regijami in v okviru nacionalne skupnosti – država in njena notranja povezanost;
zagotavljanje pogojev premičnosti/gibljivosti med regijami v čezmejnem in meddržavnem prometu.
V okviru  lokalnih skupnosti  in države želimo  vzpostaviti tak sistem  javnega potniškega prometa, ki bo s svojo konkurenčnostjo v ceni, kakovosti  in  medsebojni povezanosti  zagotavljal preusmeritev prebivalcev od uporabe osebnih vozil k javnemu potniškemu  prometu.
Razmerje pri izbiri prometnega sredstva je mogoče spremeniti le na podlagi dolgoročno načrtovanih, jasnih, predvsem pa izvedljivih ukrepov.
Na odločitev potnika o uporabi javnega prevoznega sredstva je mogoče vplivati s kakovostno pripravo ustreznih informacij, usklajenimi voznimi redi različnih prevoznih sredstev, s točnostjo in rednostjo.
Doseči je treba povezavo storitev različnih ponudnikov znotraj istega cenovnega razreda in z isto vozovnico.
Vizija je uvedba celovitega sistema javnega potniškega prometa, ki bo temeljil na učinkoviti povezanosti posameznih podsistemov.
Z opredelitvijo regionalnih središč in njihovega gravitacijskega zaledja kot nosilcev skladnejšega regionalnega razvoja moramo razmejiti pristojnosti, pogoje in kriterije za zagotavljanje premičnosti/gibljivosti prebivalstva med državo in lokalnimi oblastmi.
V regionalnih središčih bomo spodbujali razvoj soodvisnih potniških terminalov, kjer se bodo srečevali različni podsistemi javnega potniškega prometa in osebna prevozna sredstva.
Kjer bo mogoče, bodo na vhodih v večja urbana središča urejena parkirišča v bližini železniških in avtobusnih postaj, ki zagotavljajo povezave z osnovnimi nosilci javnega mestnega prevoza.
Prestopanje med posameznimi podsistemi javnega potniškega prometa bo spodbujalo uvajanje sistema enotnih vozovnic.
Pri tem gre predvsem za navezavo železniškega na druge vrste prevoza (letalski, avtobusni, ladijski, taksi – vključno z uporabo parkirišč in z najemom osebnih vozil).
Uspešen prestop med podsistemi je odvisen od ustrezne in pravočasne informacije, ki zmanjšuje izgubo časa pri prestopanju, potnikom pa daje možnost ustrezne priprave za nadaljevanje potovanja.
Pri uporabi javnih prevoznih sredstev je treba upoštevati težave, s katerimi se srečujejo starejši ljudje in ljudje z oviranim gibanjem – zanje je prestop med podsistemi ovira.
V načrtih je treba pravočasno upoštevati starajočo se populacijo.
Po napovedih SURS-a bo leta 2020 18 % vsega prebivalstva sodilo v starejšo populacijo.
Visoke zahteve glede varnosti, udobnosti in še posebej dostopnosti, ki jih ta populacija ima, narekujejo posebno skrb in pozornost pri spodbujanju uporabe javnih prevoznih sredstev.
Kolesarjenje je odličen nadomestek za kratka potovanja do 5 kilometrov.
V kombinaciji z javnim prevozom lahko tudi na daljših razdaljah uspešno konkurira motornemu prometu.
Kolesar je pomemben in enakovreden udeleženec v prometu in mu moramo namenjati več pozornosti v sklopu oblikovanja celotne prometne infrastrukture.
Površine za kolesarje morajo biti načrtovane tako, da so kolesarji bistveno manj ogroženi in bolj upoštevani udeleženci v prometu.
Za povečanje priljubljenosti kolesarjenja je treba zagotoviti dobre pogoje glede prevoznosti, prometne varnosti in shranjevanja koles.
Poglavitna naloga je zmanjšanje števila konfliktnih točk med kolesarji in motornim prometom.
V praksi to pomeni ločevanje kolesarskega in motornega prometa povsod tam, kjer razmere to omogočajo.
Priljubljenost kolesarjenja pa je treba spodbujati tudi z ustreznimi dodatnimi ukrepi, kot so ustrezna povračila za prevoz na delo, ureditev ustreznih garderob pri delodajalcih in podobno.
1.7  Temeljne usmeritve za  zagotavljanje premičnosti/gibljivosti prebivalcev
Zadovoljivo stopnjo premičnosti/gibljivosti prebivalstva, ki mora temeljiti na uporabi javnega potniškega prometa in vozilih brez motorja, je mogoče zagotavljati:
z učinkovitim in privlačnim sistemom javnega potniškega prometa, ki bo zmanjševal potrebo po pretirani uporabi osebnih avtomobilov;
s soodvisnostjo javnega potniškega prometa, ki prek dostopnih soodvisnih terminalov potniškega prometa zagotavlja povezovanje različnih podsistemov javnega potniškega prometa in osebnih prevoznih sredstev;
s smiselnim pristopom k prostorskemu načrtovanju, ki dolgoročno zagotavlja učinkovito infrastrukturno povezanost med krajem bivanja, dela in institucijami družbenega ter družabnega življenja;
z dodatnimi vlaganji v prometno infrastrukturo, ki zagotavljajo enakopravne pogoje za dostopnost ljudem z zmanjšano stopnjo gibljivosti (invalidom, starejšim ljudem, materam z otroki itd.);
z ustrezno posodobitvijo ali zgraditvijo prometne infrastrukture za nemotorizirani promet, infrastrukture, s katero se spodbujata uporaba koles in hoja na ustreznih relacijah;
z ustreznim vzdrževanjem in posodobitvijo obstoječe prometne infrastrukture v primerih, ko je premičnost/gibljivost prebivalstva mogoče zagotavljati le z uporabo osebnega vozila.
Zaradi prevoza prebivalstva na delo, uporabe zdravstvenih, upravnih, izobraževalnih in kulturnih storitev se bodo v regijskih centrih vzpostavile povezave javnega prometa, povezave, ki bodo omogočale racionalno izrabo časa uporabnikov prevoznih storitev.
Osrednji povezovalni pomen bodo imeli regijski soodvisni potniški terminali, ki bodo zagotavljali tudi dodatne storitve (trgovine, turistične agencije, lokali za prehranjevanje in osvežitev itd.).
Za zagotavljanje premičnosti/gibljivosti v bližini potniških terminalov in v območjih z ustreznimi pogoji se bo uredila infrastruktura za spodbujanje uporabe nemotoriziranih oblik premikanja (kolo in hoja).
Za zadovoljevanje potreb prebivalcev, katerih zahteve presegajo zmogljivosti regijskih soodvisnih centrov, bo  treba zagotoviti  medregijske prometne povezave z javnim  potniškim prometom.
V medregijskih povezavah bo v okviru možnosti spodbujana uporaba železniškega prometa.
V okviru javnega potniškega prometa je treba vzpostaviti učinkovit enoten sistem pogodbenih odnosov za opravljanje storitev javnega potniškega prometa, ki jih je mogoče uresničevati le z ustreznim sofinanciranjem iz javnih sredstev.
Pri tem naj bo poudarek na enotnem sistemu, ki v okviru prometne politike omogoča dogovarjanje, urejanje in nadziranje celovitega sistema javnega potniškega prometa.
1.8  Ukrepi za izboljšanje storitev javnega potniškega prometa
Javni potniški promet bomo izboljšali s temi ukrepi:
določanje kakovosti z vidika koristnosti storitve za uporabnika in opravljanje nadzora nad kakovostjo storitev;
povezovanje storitev na vseh mogočih ravneh (fizična, logistična, cenovna itd.);
zagotavljanje primernih poti za vozila javnega prometa;
ustrezen standard prevoznih sredstev;
izboljšana učinkovitost, dosežena predvsem z vpeljavo postopka konkurenčnega razpisa za opravljanje storitev;
povečana dostopnost in zanesljivost javnega prometnega omrežja tako s primernim načrtovanjem smeri in obsega storitev kakor tudi z dejavnim informacijskim sistemom (uporaba internetnega portala in mobilne telefonije);
povečana uporaba inteligentnih prometnih sistemov (»Intelligent Transport System – ITS«) in telematike, uporaba, ki bo izboljšala javno prometno storitev, njeno povezanost in zanesljivost (elektronski plačilni sistemi za zbiranje prevoznine, identifikacija in lokacija prevoznih sredstev, informacijski sistem na temelju interneta);
segmentacija storitev, v sklopu katere je treba opredeliti vrsto storitev javnega prometa glede na ceno, kakovost in namembnost storitve.
1.8.1. Učinkovito financiranje javnega potniškega prometa
Učinkovitejše financiranje javnega potniškega prometa bomo dosegli s temi ukrepi:
1. Ob upoštevanju načela, da uporabnik plača vse stroške uporabe prevoznega sredstva, se to načelo dopolni z enotnim obračunom stroškov, obračunom, ki mora obsegati:uporabnine za uporabo cest;skupne vozovnice javnega prometa; parkirnine; podporo javnemu prometu; ostale vire povračil (sklad za varovanje okolja, itd.).
Obveznosti do javnih storitev, kot so sposobnost za umeščanje znižanih cen prevoza ali drugih koncesnin v sklopu socialne politike, se, da bi se izognili nelojalni konkurenci, določajo v sklopu enotnih pravil.
Druge oblike financiranja javnega prometa – neposredno in posredno obdavčevanje – je treba ustrezno ovrednotiti in načrtovati, da bi na ta način zmanjšali negativne ekonomske vplive in socialne razlike.
Ukrepi za spodbujanje javnega potniškega prometa so razdeljeni na tele skupine:
zagotavljanje premičnosti/gibljivosti prebivalcev odmaknjenih področij s sofinanciranjem posameznih linijskih prevozov;
spodbujanje sistema nakupa terminskih vozovnic – tedenskih, mesečnih, polletnih in celoletnih vozovnic;
zagotavljanje premičnosti/gibljivosti posameznim skupinam prebivalcev – šolajoči se mladini, starejšim državljanom idr.;
spodbujanje uvajanja kombiniranih vozovnic, npr. vlak–avtobus;
ločeno opravljanje šolskih prevozov od rednih linijskih prevozov,
zagotovitev bolj pravičnega povračila stroškov za uporabo javnega potniškega prometa – predvsem zaposlenim v javni upravi (npr. na podlagi mesečne vozovnice);
delna izenačitev cen železniškega potniškega prometa z vozovnicam v celotnem javnem potniškem prometu (ta kriterij bi pomenil znižanje subvencij v železniškem prometu, s čimer bi zagotovili sredstva za izenačitev cen terminskih vozovnic).
Uvajanje tega kriterija pomeni začetek priprav informacijskega sistema in tehnologije za kombinirane vozovnice.
1.9   Sodelovanje z drugimi ustanovami pri zagotavljanju premičnosti/gibljivosti  prebivalstva
Zaradi interdisciplinarnosti prometne panoge je velikega pomena tudi sodelovanje z drugimi službami in resorji.
Medresorsko usklajevanje mora potekati na ravni vlade, s soudeležbo uporabnikov ter izvajalcev javnega potniškega prometa.
Sodelovanje mora biti sprotno, načrtovano, predvsem pa mora zadovoljiti vse potrebe uporabnikov sistema.
V okviru tega sodelovanja je treba izvajati posamezne ukrepe, predvsem pa:
skladen regionalni razvoj in posledično primerno poselitveno politiko v Republiki Sloveniji;
racionalno rabo prostora in povečano obvladovanje negativnih učinkov prevoza na okolje;
pravičnejšo razporeditev negativnih vplivov na okolje po različnih podsistemih;
preučevanje vpliva prometa na okolje in družbo, izdelava metodologije za vrednotenje in zaračunavanje eksternih stroškov oziroma spodbujanje do okolja prijaznejših storitev;
uravnoteženo vzpostavitev storitev javnega potniškega prometa in prostorsko umestitev potniških terminalov in prestopnih točk;
enoten pristop glede na zahteve posameznih posebnih skupin prebivalcev (šolarji, mladina, starejši, zaposleni, nezaposleni, ljudje z zmanjšano stopnjo gibljivosti itd);
•  opredelitev spodbud za zagotavljanje večje uporabe javnega potniškega prometa v Republiki Sloveniji;
enakopravne pogoje poslovanja izvajalcev javnega potniškega prometa;
spodbude za razvoj javnega potniškega prometa (npr. modernizacija voznega parka izvajalcev, izobraževanje izvajalcev, razvoj enotne tehnologije evidentiranja vozovnic v javnem potniškem prometu, uvedba informacijskih tehnologij za internetno posredovanje enotnega voznega reda in prodajo vozovnic, dostopnost javnega potniškega prometa ljudem z zmanjšano stopnjo gibljivosti itd.).
1.10   Sodelovanje z izvajalci javnega potniškega prometa.
Zaradi prilagajanja novim zahtevam sodobnega opravljanja storitev javnega potniškega prometa bomo v sodelovanju z izvajalci javnega potniškega prometa zagotovili:
prestrukturiranje sedanjih izvajalcev javnega potniškega prometa v Republiki Sloveniji, ki se bodo morali usposabljati za pridobivanje dela na podlagi mednarodnih razpisov za opravljanje javnega potniškega prometa v določenem obsegu ali na določenem področju (regijski, medregijski, posamezne trase itd.);
primeren vozni park za opravljanje kakovostne storitve in njene dostopnosti za ljudi z zmanjšano stopnjo gibljivosti (v okviru tega sodelovanja bo nujno izobraževanje izvajalcev javnega potniškega prometa, kar zadeva vidik doseganja do potnika prijazne storitve);
sodelovanje različnih izvajalcev javnega potniškega prometa na področju tehnologije prometa, usklajevanja voznih redov in njihovega posredovanja prek elektronskih medijev in usklajenega nastopa pri prodaji vozovnic (predvsem zaradi celovitega zadovoljevanja potreb uporabnikov javnega potniškega prometa od odhodne do ciljne točke);
usposabljanje izvajalcev javnega potniškega prometa za zagotavljanje varnega opravljanja storitev in sistematičnega razvoja javnega potniškega prometa.
2.  SPODBUJANJE RAZVOJA GOSPODARSTVA V REPUBLIKI SLOVENIJI
Temeljni cilj je povečanje blaginje prebivalk in prebivalcev Slovenije
Osnovna cilja gospodarskega razvoja Slovenije sta:
zmanjševanje gospodarskega zaostanka Slovenije glede na povprečje EU-ja in
zmanjševanje razlik v gospodarski razvitosti med regijami Republike Slovenije.
Doseganje obeh ciljev je neposredno povezano s prometno politiko, ki mora z ustreznimi ukrepi v prometnih podsistemih omogočiti učinkovito oskrbo gospodarstva in s tem povečevati blaginjo prebivalcev.
2.1.  Cilji pri zagotavljanju učinkovite oskrbe gospodarstva
Vloga nosilcev prometne politike je zagotavljanje enakopravnih pogojev dostopa na slovenski prevozniški trg in zagotavljanje enakopravnih pogojev gospodarjenja vsem udeležencem prevozniškega trga in trga logističnih storitev.
Ukrepi prometne politike bodo zagotavljali ustrezno razporeditev prometnih tokov po posameznih prometnih podsistemih.
Hkrati bomo morali skrbno nadzirati prometni trg, kar zadeva zagotavljanje konkurence, in odločno kaznovati vsakršne pojave nelojalne konkurence.
Z uveljavljanjem soodvisnosti in zaradi potreb po celovitih logističnih storitvah je v okviru spodbujanja gospodarstva realno dosegljiv cilj ohraniti ali celo povečati obseg dela v prometnem sektorju - tako v notranjem kot tudi v mednarodnem prometu.
Zaradi zemljepisne majhnosti Republike Slovenije oskrbe notranjega trga v večini primerov ni smotrno zagotavljati s soodvisnim prevozom; ta je ekonomsko upravičen predvsem na večjih razdaljah.
Pri povezovanju v mednarodne blagovne tokove pa je smotrno spodbujati in uvajati koncept soodvisnosti v tovornem prometu.
S ponudbo celovitih logističnih storitev pri oskrbi gospodarstva in povezovanju ponudnikov teh storitev bo ob izvajanju sodobne in do okolja prijazne prometne politike mogoče zagotoviti tudi ekonomsko upravičenost soodvisnega prometa v okviru notranjega tovornega prometa.
Vizija zadostne oskrbe slovenskega (kot tudi srednjeevropskega) gospodarstva temelji na razvoju vseh prometnih podsistemov, ki so delujejo v Republiki Sloveniji.
Poseben poudarek je namenjen celoviti logistični storitvi in zmanjševanju škodljivih učinkov prometa na okolje.
Usklajena davčna politika, politika zaračunavanja uporabnin za uporabo prometne infrastrukture, ob upoštevanju vseh družbenih stroškov, povzročenih z opravljanjem prometne dejavnosti, pomeni ukrepe, ki lahko zagotovijo skladnejšo obremenitev posameznih prometnih infrastruktur in skladnejši razvoj prevozniške dejavnosti v Republiki Sloveniji.
Če bomo ohranjali sedanje stanje, če se torej ne bomo lotili sprememb oz. ukrepov, se bomo v bližnji prihodnosti soočili s preobremenjenim cestnim sistemom in posledično s povečanimi družbenimi stroški, povzročenimi z opravljanjem prometnih storitev (zastoji v prometu, onesnaževanje okolja, zmanjšanje varnosti v prometu itd.).
Hkrati bo nezadostno izkoriščena železniška infrastruktura, slovensko železniško omrežje pa predimenzionirano.
Izdelana koncepta soodvisnosti in ponudbe celovitih logističnih storitev bosta omogočila predvsem učinkovito povezovanje storitev kopenskega s storitvami pomorskega in zračnega prometa.
Kljub sedanjim negativnim gibanjem pomeni železnica velik prometni potencial.
Ena glavnih prioritet LDS-a je vsekakor železnica.
Stanje na tem področju je slábo, reševanje tega problema pa nujno za uspešen razvoj tako gospodarstva kot infrastrukture (vpliv na cestno infrastrukturo) in drugih z njo (železnico) povezanih panog.
Razvoj železniškega sistema v Republiki Sloveniji je treba nujno usmeriti v čimprejšnje prestrukturiranje (organizacijsko in lastniško) in v pripravo za poslovanje v pogojih odprtega trga (medoperabilnost, obalna plovba, mednarodni prevozi), saj bo le tako mogoče zadostiti novim mednarodnim potrebam po prevozih blaga.
Odpiranje vseevropskega železniškega omrežja bo omogočilo prihod tujih železniških operaterjev v slovenski prostor, hkrati pa bo slovenskim operaterjem odprlo nove možnosti za delovanje na tujih trgih.
To je za nacionalno družbo v železniškem prometu opozorilo in hkrati priložnost, da se na stopnji reorganizacije pripravi na odprti trg.
Razvejanost slovenskega prometnega omrežja in zemljepisne značilnosti naše države narekujejo oblikovanje regijskih soodvisnih centrov, katerih naloga bo povezovanje prometnih podsistemov in učinkovita oskrba regijskih gospodarstev z logističnimi storitvami.
Z vidika cestnega prometa bodo največje pridobitve, kar oskrbo gospodarstva zadeva, vidne z odpravo ozkih grl, odpravo, ki bo rezultat dograditve avtocestnega omrežja in njegove povezave z vseevropskimi več soodvisnimi koridorji.
Cestni prometni podsistem mora povečati svojo vlogo pri prevozih na srednje in kratke razdalje, pri čemer je treba poudariti pomen razvoja soodvisnih vozlišč -tako na regijski kot na medregijski ravni.
Tovorno pristanišče v Kopru je stičišče pomorskih in kopenskih prometnih poti in eno od vstopno-izstopnih pristanišč za države srednje Evrope.
Zemljepisno-promenta lega koprskega pristanišča ob V. in X. vseevropskem koridorju in jadransko-jonski pomorski avtocesti omogoča koncentracijo mednarodnih trgovinskih tokov in je ena od njegovih temeljnih konkurenčnih prednosti.
Izkoriščanje logističnih prednosti koprskega pristanišča lahko zagotovi slovenskemu in srednjeevropskemu gospodarstvu dodatne možnosti pri osvajanju čezmorskih trgov.
Pomembno vlogo bo koprsko pristanišče odigralo tudi pri povezavi  zalednega gospodarstva z  evropskimi pomorskimi avtocestami, za kar bo  treba pospešeno vlagati v graditev 2.  železniškega tira  in ustrezne pristaniške infrastrukture.
Država bo spodbujala širitev dejavnosti ladjarstva tako, da bo razvijala izobraževalni sistem in spodbujala zaposlovanje v pomorskem prometu.
Obenem je treba slovenskim pomorščakom prilagoditi davčno obremenitev.
Ladjarjem, pri katerih je država lastniško udeležena, bo zagotavljala pogoje za obnovo in širitev flote.
V ta namen je treba v prvi vrsti preučiti možnost spremembe davčne zakonodaje, in sicer z uveljavitvijo davka na podlagi dejanskih zmogljivosti flote (neto tonaža – »Tonnage Tax«) kot spodbudo slovenskemu ladjarju za plovbo pod slovensko zastavo.
V okviru razvoja celotnega prometnega sistema je treba zagotoviti možnosti razvoja ljubljanskega in mariborskega letališča, in sicer predvsem z vidika povezovanja z drugimi prometnimi podsistemi in spodbujanja razvoja novih logističnih storitev.
Stroškov letalskega prevoza blaga ni mogoče primerjati s stroški drugih prometnih podsistemov, zato je ekonomsko upravičen le prevoz blaga večjih vrednosti (majhne teže in volumna) na daljših razdaljah.
Poleg oskrbe nacionalnega gospodarstva  ima Republika Slovenija velike možnosti za razvoj  storitvene dejavnosti (predvsem  na področju prometa in spremljajočih logističnih  storitev)  oskrbe vseevropskega gospodarstva.
Te možnosti  izvirajo  iz zemljepisne lege, saj kot država na zunanji  meji Evropske unije, v kateri se križajo V. in X. vseevropski koridor  ter jadranskojonska pomorska avtocesta, pomeni  vstopno-izstopno  točko v smeri  srednje in  jugovzhodne Evrope.
Razvijati je treba distribucijska središča, v okviru katerih bo mogoče povezovati različne prometne podsisteme in ponuditi širok izbor dodatnih storitev za oskrbo tako nacionalnega kot tudi širšega vseevropskega gospodarskega prostora.
V tej luči je oblikovana tudi  vizija Slovenija kot Izhodišče (Gateway) za oskrbo gospodarstev v regijah srednje in jugovzhodne Evrope.
S spodbujanjem razvoja logističnih storitev in soodvisnega prevoza ter z vodilno vlogo slovenskega prometnega sektorja je po osi X. koridorja treba nujno vzpostaviti povezavo med
V. in VII. (Donava) vseevropskim koridorjem ter VIII. (Albanija, Grčija, Makedonija in Bolgarija) vseevropskim koridorjem.
Strategijo učinkovitega spodbujanja gospodarstva v Republiki Sloveniji se izpelje:
1.  z učinkovitim prestrukturiranjem prometnega sektorja v Republiki Sloveniji, ki je z vidika izvajalcev prometnih storitev pogojeno predvsem:
a)  z dokončanjem preoblikovanja in s sanacijo železniškega sistema v Republiki Sloveniji in
b)  s povezovanjem posameznih cestnih prevoznikov v združenja, ki bodo lahko ponudila celovito logistično storitev tako v okviru oskrbovanja nacionalnega kot tudi vseevropskega gospodarstva;
s spodbujanjem vzpostavljanja povezav izvajalcev prometnih storitev v logistične grozde, kjer je mogoče zagotoviti učinkovito izvajanje skupnih ciljev za kakovostno oskrbo gospodarstva;
s spodbujanjem razvoja logističnih centrov, tovornih terminalov in prekladalnih postaj, s katerimi bo zagotovljena kakovostna ponudba logističnih storitev za podporo upravljanja oskrbovalnih verig;
z oblikovanjem ustreznega modela vlaganja zasebnega kapitala (PPP) za posodobitev in gradnjo sodobnih terminalov - med drugimi tudi v Luki Koper in na letališčih v Republiki Sloveniji, s čimer bi dosegli učinkovitejše povezave kopenskega s pomorskim in zračnim prometom;
s spodbujanjem revitalizacije industrijskih železniških tirov povsod tam, kjer sta za to ekonomski in javni interes;
z odpiranjem domačega prevozniškega trga tujim prevoznikom,
seveda s poostrenim nadzorom pogojev poslovanja in s spoštovanjem načela vzajemnosti pri sprostitvi prevozniškega trga;
z uvedbo sistema medsebojno primerljivih uporabnin prometne infrastrukture
in z zagotavljanjem pogojev za razvoj in izvajanje celovitih logističnih storitev;
z doslednim spoštovanjem in izvajanjem mednarodnega Sporazuma o prevozu nevarnih snovi v vseh prometnih podsistemih;
s spodbujanjem raziskav in vpeljevanjem inovativnih, do okolja prijaznejših storitev pri oskrbi gospodarstva.
3.   PROMETNA INFRASTRUKTURA REPUBLIKE SLOVENIJE IN NJENE MEDNARODNE POVEZAVE
Prometna infrastruktura pomeni enega od temeljev zagotavljanja premičnosti/gibljivosti prebivalstva in oskrbe gospodarstva.
Prometno infrastrukturo moramo obravnavati z vidika:
regionalne povezanosti;
nacionalne celovitosti,
zagotavljanja mobilnosti
in oskrbe gospodarstva;
povezovanja nacionalnega gospodarstva v mednarodno okolje in zagotavljanja premičnosti/gibljivosti v mednarodnem prometu;
učinkovitega zagotavljanja tranzitnega prometa prek Republike Slovenije.
Upoštevanje načela skladnega in trajnostnega razvoja prometa in zakonodaje, ki je zaradi vstopa Slovenije v Evropsko unijo usklajena s prometno politiko Evropske unije, je na področju prometne politike treba opredeliti temeljna načela vzdrževanja, gradnje, financiranja in uporabe prometne infrastrukture.
3.1  Cilji na področju prometne infrastrukture v Republiki Sloveniji in njene  mednarodne povezave
Geostrateški položaj Slovenije omogoča povezovanje na ravni regij, (med)regionalnih povezovanj, pa tudi na ravni sodelovanja evropskih regij.
Da bi izkoristila to konkurenčno prednost, bo Slovenija še naprej razvijala prometno infrastrukturo – tako sama kot tudi s sodelovanjem  EU-ja.
Ker se Republika Slovenija kot polnopravna članica zaveda svoje odgovornosti do evropskega in nacionalnega gospodarstva, bo na področju razvoja prometne infrastrukture podpirala tele cilje:
3.1.1.  Povezovanje prometne infrastrukture v mednarodno okolje, kjer so prioritete:
a)  zgraditev in nadgradnja avtocestnega omrežja, nadgradnja in posodobitev železniške infrastrukture ter gradnja logističnih središč na trasi V. in X. koridorja, ki poteka skozi Republiko Slovenijo;
zato se je treba dogovoriti z:
Republiko Italijo o medsebojnih železniških povezavah in oblikovanju distribucijskologističnega centra na območju Sežana – Fernetiči;
Republiko Avstrijo o prednostnih nalogah pri posodabljanju čezmejne železniške infrastrukture;
Republiko Madžarsko o zaključku že dogovorjenih projektov na železniških in avtocestnih povezavah;
Republiko Hrvaško o poteku avtocestnih povezav in prednostnih nalog pri posodobitvi čezmejne železniške infrastrukture.
b) dogovor o sofinanciranju razvojnih načrtov Luke Koper za zagotovitev njene vključitve v sistem pomorskih avtocest Evropske unije v sklopu severnega Jadrana in vzhodnega Sredozemskega morja;
v okviru teh projektov je nujna zgraditev drugega tira Koper–Divača;
c) dogovor  o sofinanciranju razvojnih načrtov Letališča Jožeta Pučnika Ljubljana kot  nacionalnega letališča ter ureditev statusa in
ugotavljanje načinov za spodbujanja razvoja mariborskega Letališča Edvarda Rusjana in portoroškega letališča;
č) spodbujanje razvoja logističnih centrov v sklopu Izhodišče (Gateway) - Slovenija na sečišču V. in X. koridorja v Republiki Sloveniji.
3.1.2.  Povezovanje notranje infrastrukture,  kjer so prioritete:
posodobitev medregionalnih ali regionalnih železniških povezav;
gradnja in posodobitev državnega cestnega omrežja ter vzpostavitev učinkovitega upravljanja z njim;
vzpostavitev sistema za spodbujanje razvoja soodvisnih centrov potniškega in tovornega prometa ter upravljanja z njimi;
vzpostavitev sistema kolesarskih poti v Republiki Sloveniji;
dogovor o sofinanciranju razvoja in upravljanju žičniške infrastrukture.
3.1.3.  Ključni viri razvoja prometne infrastrukture
javno zasebno partnerstvo,
sovlaganja zasebnega kapitala v ustreznem razmerju in ob primernih pogojih, kar zagotavlja učinkovitost projektov, in drugi viri;
-okoljske takse je treba delno usmerjati v infrastrukturo za do okolja prijaznejše prometne storitve;
evropski Sklad za razvoj vseevropskega prometnega omrežja (TEN-T), ki je namenjen za projekte vseevropskega pomena (drugi tir Divača–Koper, povezava Trst–Divača,
modernizacija in nadgradnja proge Ljubljana–Budimpešta z elektrifikacijo Pragersko– Hodoš–Madžarska);
treba je zagotoviti skupni pristop z Italijo in Madžarsko za zagotovitev najvišjega možnega sofinanciranja iz tega Sklada;
kohezijski sklad omogoča znatno sofinanciranje projektov prometno infrastrukturo na podlagi dogovorjenih pravil;
treba je zagotoviti pravočasno pripravo projektov, ki bodo omogočili kar največjo porabo teh sredstev;
javne finance, v okviru katerih je treba na doseženi ravni doseči kar največjo racionalizacijo in večinsko usmerjanje v investicijske projekte;
posojila Evropske investicijske banke, ki za pomembnejše prometno-infrastrukturne projekte omogoča 35-letna posojila z ugodnejšimi obrestnimi merami v višini 65 % skupne vrednosti projekta.
Ključni projekti na področju prometne infrastrukture
dokončanje avtocestnega programa na ključnih povezavah (5. in 10. koridor);
umestitev in zgraditev povezav v okviru 3. in 4. razvojne osi;
uskladitev načina zaračunavanja cestnin v Republiki Sloveniji z zakonodajo Evropske unije.
Ta v predlogu spremembe Direktive o zaračunavanju stroškov težkih tovornih vozil za uporabo določene infrastrukture (»Eurovignette«) omogoča cestninjenje vzporednih cest in povišanje cestnine na določenih preobremenjenih odsekih, s čimer se omogoči gradnja alternativne infrastrukture v istem območju.
V cestnino se vključi tudi del eksternih stroškov.
Vnovična preučitev ustreznosti modela financiranja graditve cestne infrastrukture;
uvedba satelitskega cestninjenja;
dogovor o opredelitvi okoljsko občutljivih območij s preobremenjeno avtocestno infrastrukturo, kjer je mogoče povišati cestnino za financiranje alternativne infrastrukture;
dogovor o višini cestnine zaradi vključevanja posameznih eksternih stroškov in prilagajanje cestnine glede na prevožene razdalje;
•  organiziranje vzdrževanja državnega cestnega omrežja z modelom koncesionirane gospodarske javne službe;
priprava programa graditve kolesarskih poti v Republiki Sloveniji;
priprava strategije razvoja Republike Slovenije s poudarkom na Izhodišču (»Gateway«) Slovenije za srednjo in jugovzhodno Evropo, kjer ima Republika Slovenija velike možnosti širitve in razvoja logistične dejavnosti v vlogi oskrbe vseevropskega gospodarstva (pomorske avtoceste);
spodbujanje več soodvisnega in soodvisnega prevoza kot do okolja prijaznejše oblike prevoza je treba zagotoviti s takojšnjim začetkom načrtovanja in graditve soodvisnih logističnih središč.
Pri tem je treba upoštevati strategiji prostorskega in regionalnega razvoja.
Pripravijo se podlage za določitev prednostnih povezav in središč, ki dokazujejo višjo stopnjo prometne, okoljske in družbene koristi;
priprava resolucije o nacionalnem programu razvoja železniške infrastrukture, ki podrobneje opredeljuje strategijo vzdrževanja, posodobitve in graditve železniške infrastrukture v Republiki Sloveniji (prioritetni projekti);
rekonstrukcija železniškega vozlišča Ljubljana;
izdelava strategije upravljanja z nepremičninami v državni lasti;
ukrepi morajo biti usklajeni s strategijo javnega potniškega prometa v Republiki Sloveniji;
izgradnja drugega tira proge Divača – Koper in povezava Divača – Trst,
ter posodobitev in elektrifikacija 5. železniškega koridorja v Sloveniji od Ljubljane do Hodoša in izgradnje drugega tira Maribor – Šentilj;
postopno posodabljanje zdajšnje železniške infrastrukture na V. in X. koridorju za uresničevanje parametrov po Evropskem sporazumu o najpomembnejših mednarodnih železniških progah (AGC) in Evropskem sporazumu o pomembnejših progah kombiniranega prometa in pripadajočih napravah (AGTC),
Sporazumov, sprejetih v okviru Evropske komisije Združenih narodov za Evropo;
ureditev celovitih razmerij med Vlado Republike Slovenije in Luko Koper s sprejemom odločitve o razvojnih programih.
V okviru Resolucije o nacionalnem programu razvoja vodnega prometa se je treba dogovoriti tudi o načinu graditve, financiranja in upravljanja 3. pomola v koprskem tovornem pristanišču;
•  opredelitev vloge države pri razvoju in načinu financiranja pristanišča za potniški in »ferry« promet v Kopru kot pristanišča posebnega pomena za razvoj turizma in za zagotavljanje premičnosti/gibljivosti prebivalcev v Republiki Sloveniji;
resolucija o nacionalnem programu razvoja letalskega prometa v Republiki Sloveniji bo opredelila razvoj ključnih letališč, in sicer: Letališča Jožeta Pučnika v Ljubljani kot nacionalnega letališča, Letališča Edvarda Rusjana v Mariboru kot tovornega in potniškega letališča, portoroškega pa kot regionalnega letališča, pomembnega za razvoj turizma;
ureditev pogodbenega (koncesijskega) odnosa med Vlado Republike Slovenije in Aerodromom Ljubljana v skladu z zakonodajo EU-ja, odnosa, ki bo služil kot primer ureditve odnosov z drugima dvema letališčema v Republiki Sloveniji;
ustanovitev centra za analitsko (znanost v prometu) in operativno upravljanje prometa ter obveščanje uporabnikov, centra, ki bo zadolžen za poenoteno zbiranje podatkov o prometu in prometni infrastrukturi ter za spremljanje dejavnosti na področju inteligentnih prevoznih sistemov.
4.  PROMETNA VARNOST
Varnost prometa je ena od temeljnih kakovosti prometnega sistema.
Vsak udeleženec v prometu ali uporabnik prometne storitve želi tak prometni sistem, ki zadovolji njegove potrebe in pričakovanja.
Zato tudi Bela knjiga, Evropska prometna politika do 2010: čas odločitev posebej opozarja na sprejemanje ukrepov in izboljšanje pogojev za povečanje prometne varnosti v vseh vejah prometa.
Uporabniki storitev pa poleg prometne varnosti pričakujejo tudi ugodne in prilagodljive vozne razmere - zlasti takrat, ko morajo uporabiti različna prevozna sredstva.
Slovenija z varnostnega stališča nima ugodnega položaja, a se kljub porastu motoriziranosti  prometna varnost na slovenskih cestah polagoma vendarle  izboljšuje.
Na vsem slovenskem  cestnem omrežju se  letno zgodi približno 40.000 prometnih  nesreč, katerih posledica je  v 80ih odstotkih  materialna škoda, v 20-ih odstotkih pa se udeleženci poškodujejo ali umrejo.
Število  mrtvih  v prometnih  nesrečah  je do leta 2005 nenehno padalo, zadnji dve leti pa število  vnovič raste: leta 2007 je na  naših cestah umrlo 293 ljudi, poškodovalo pa se jih  je  več kot 11.151.
Glede na leto 2006 se je število smrtnih žrtev povečalo za 12 %.  Zaradi posledic  nesreč  na cestnem podsistemu Republika Slovenija letno izgubi 2  - 3  %  BDP-ja.
4.1.  Varnost v cestnem prometu
Med vsemi vrstami prometa je daleč najnevarnejši cestni promet, ki zahteva tudi največji krvni davek.
Ker prometne nesreče navadno obravnavamo kot družbeni pojav, le-te do nedavnega niso povzročale večjih odzivov.
Kako naj sicer pojasnimo precejšnjo brezbrižnost do prometnih nesreč, čeprav je skupno število mrtvih na evropskih cestah vsak dan skoraj tolikšno, kot če bi se zrušilo srednje veliko letalo.
Zaradi tega je varnost na cestah postala bistvena skrb EU-ja.
Raziskave kažejo, da evropski  vozniki pričakujejo  učinkovitejše ukrepe na področju  cestnoprometne varnosti.
V prvi  vrsti so  to boljše ceste, boljša  vzgoja voznikov,
uveljavitev enotnih prometnih predpisov,
nadzor nad varnostjo vozil  in
propagandne akcije za  varen cestni promet.
Evropska unija - in s tem tudi Slovenija kot njen integralni člen – si je zadala nalogo, da si bo tudi v prihodnjem desetletju prizadevala zmanjšati število mrtvih na cestah za polovico, in sicer s celostno akcijo, ki bo upoštevala človeške in tehnične dejavnike; vse to z namenom, da postane vseevropsko cestno omrežje varnejše.
V Republiki Sloveniji je prometna varnost na državnih cestah večja kot na občinskih.
Državne ceste po dolžini obsegajo 31 % celotnega cestnega omrežja, prevzemajo pa približno 80 % vsega cestnega prometa v Sloveniji.
Od skupnega števila nesreč se jih na državnih cestah zgodi 41 %, preostalih 59 % pa na občinskih cestah.
Štiri  varnostno najbolj  izpostavljene kategorije udeležencev cestnega prometa so pešci,  motoristi, kolesarji  in mladi vozniki osebnih avtomobilov, ki  jih obravnavamo kot  primarne potencialne žrtve prometnih nesreč.
Poleg  omenjenih štirih najbolj ogroženih skupin  udeležencev  v cestnem prometu pa program ugotavlja tudi dva najpogostejša vzroka prometnih nesreč: hitrost in alkohol.
Z  moralnega vidika pa je edini ustrezni dolgoročni cilj  »vizija  nič«, kar pomeni, da  na naših cestah  ne bo mrtvih in težko poškodovanih.
Glavni cilj glede varnosti v cestnem prometu je vključevanje prometne vzgoje v programe osnovnega in srednjega šolstva (od 1. razreda osnovne šole do 4. letnika srednje šole).
Ukrepi za izboljšanje prometne varnosti:
uvedba predmeta prometna vzgoja v učne programe osnovnega in srednjega šolstva;
zgraditev poligonov in dirkališča;
preventivne akcije;
izboljšanje infrastrukture;
strožji pogoji za pridobitev vozniškega dovoljenja;
nadzor nad delom avtošol;
šole varne vožnje;
postavitev dodatnih varnostnih ograj za voznike motornih koles;
reorganizacija Sveta za preventivo in vzgojo v cestnem prometu;
vključevanje strokovnjakov v strokovne službe;
• okrepitev sodelovanja z nevladnimi organizacijami;
izdelava zahtevnih projektnih nalog in študij na državni ravni.
Glede na našteta dejstva ugotavljamo, da je treba nemudoma izdelati obdobne načrte za zagotavljanje varnosti v cestnem prometu in študije na drugih področjih varnosti v prometu, saj je bilo temu v preteklosti namenjeno premalo pozornosti.
V LDS-u se bomo zato zavzeli za vzpostavitev sistema, ki bo omogočal učinkovito in dohodkovno odvisno kaznovanje.
Ta sistem bo pri določanju višine kazni upošteval premoženjsko stanje posameznika in nadomestil sedanji sistem z nominalnimi zneski, ki vseh posameznikov ne kaznujejo (nominalni zneski) enako.
Da bi preprečili sicer matematično pravično, a s storjenim dejanjem nesorazmerno visoko kazen bi uvedli tudi absolutno največjo vrednost dnevnega zneska.
5.   VAROVANJE OKOLJA
Zasnova prometne politike Evropske unije temelji na spoznanju, da okoljski stroški, ki jih povzroča promet (hrup, zastoji, onesnaževanje zraka - vključno z izpusti toplogrednih plinov , in nesreče), niso ustrezno ovrednoteni in vključeni v cene prometnih storitev.
Upoštevaje načelo, naj onesnaževalec in uporabnik plačata tudi vse stroške, povzročene drugim udeležencem v prometu in tudi družbi, so torej sedanje cene prometnih storitev nepopolne in neustrezne.
Taka cenovna neustreznost utegne pomeniti spodbudo razvoju tistih prometnih storitev, ki okolje nadpovprečno obremenjujejo.
Za zagotavljanje realnih cen prometnih storitev v skupnem gospodarskem prostoru (EU) je Evropska komisija že pripravila strokovne podlage oz. predlog zakonodaje po posameznih prometnih podsistemih.
V sektorju cestnega prometa je na pobudo Evropske komisije že dalj časa v obravnavi predlog Direktive o možnostih zaračunavanja posameznih okoljskih stroškov v prometu -predvsem za težka tovorna vozila - v okviru zaračunavanja uporabnine infrastrukture.
Sedanji predpisi EU-ja namreč določajo samo najnižje pristojbine za vozila, največje omejitve pravic do uporabe avtocestne mreže in pravila za izračun cestnin za težka tovorna vozila.
Temeljni cilj predlagane Direktive je kar najmanjše poenotenje cestninjenja težkega cestnega tovornega prometa - prednostno na vseevropskem cestnem omrežju (TEN).
S tem bi presegli sedanji položaj, ko poznamo »Evropo cestnin« (v kateri uporabniki plačujejo cestnino za uporabo avtocest na posameznih smereh ali za celotno omrežje, po opravljenih prevozih ali enkrat letno) in Evropo, v kateri ni treba plačati nobene pristojbine.
V pomorskem prometu Evropska komisija preučuje tarife, ki  jih  v tem sektorju ta hip zaračunavajo na Švedskem, zlasti pristaniške takse in takse za zmanjšanje emisij škodljivih snovi, da bi ugotovila, ali  bi ta način  v EU-ju lahko v večji  meri pomagal upoštevati okoljske stroške.
Na podlagi te raziskave  bi la hko utegnili pripraviti predlog takega zakonskega okvira,   ki bi pristaniške takse vezal  na te stroške.
V železniškem prometu že zdajšnja zakonodaja EU-ja omogoča vključitev okoljskih stroškov v stroške železniškega prometa, če to ne škodi konkurenčnosti železnice v primerjavi z drugimi vrstami prevozov.
Z drugimi besedami: države članice lahko uvedejo tarife, ki upoštevajo okoljske stroške, a le, če jih plačujejo tudi konkurenčne vrste prevozov.
Preučiti je treba še možnost pristojbin za hrup in po potrebi uvesti nov tarifni sistem, ki bi omogočil upoštevanje tudi tega socialnega stroška.
V letalskem prometu je predlog zakonske ureditve  letaliških taks ostal  mrtva črka na papirju.
Se pa v tem sektorju preučuje več možnosti, kot so  takse na ceno letalske vozovnice,  pristojbine glede na dolžino poleta  in vrsto letalskih  motorjev ter pristojbine, ki  bi  bile  vezane  na  pristanek in vzlet.
Iz tega sledi, da so na ravni EU-ja v državah članicah zdaj veljavni sistemi za različne vrste prevozov zelo različni, razdrobljeni in medsebojno neusklajeni.
Je pa treba poudariti, da zdajšnji predlogi zakonodaje s tega področja pomenijo poskus poenotenja zaračunavanja okoljskih stroškov.
Tudi strokovne podlage Evropske komisije opozarjajo na nujnost take ureditve.
5.1.  Vrednotenje vplivov prometa na okolje  – problematika eksternih stroškov
Pri vrednotenju eksternih stroškov prevoza je treba analizirati odnose med negativnimi posledicami prevoza in vplivom, ki ga imajo te posledice na okolje.
V tem sklopu ločimo:
ožje krajevne oziroma lokalne učinke na prebivalstvo, delavce in okolje na področju, ki ga prevozniška dejavnost neposredno zadeva; vzorčni primer takega učinka je hrup, poznamo pa tudi lokalne onesnaževalce zraka, kot je denimo svinec, ki vpliva na zdravje ljudi, medtem ko žveplo in drugi elementi izpustov lahko poškodujejo poslopja; v ta sklop sodijo tudi tresljaji, ogrožanje posameznika in zgostitve prometa;
širše krajevne - čezmejne učinke, ki vplivajo na širšo regijo; ti vključujejo širjenje ozona v nižjih legah, kisli dež, kot posledico plinov v izpustih, dušikov oksid itd.
Zaradi prevelikega onesnaževanja okolja (na kar je opozorila konferenca v Riu de Janeiru junija 1992) je zagotavljanje svobode gibanja in prostega pretoka blaga v tesni zvezi z vrednotenjem in zaračunavanjem eksternih stroškov prometa.
Način zaračunavanja eksternih stroškov je treba približati osnovnemu načelu, po katerem vse stroške krije povzročitelj oziroma uporabnik.
Cilj zelene politike je, da ostanejo sredstva, zbrana iz okoljskih dajatev in kazni, vir za zmanjševanje negativnega vpliva prometa na okolje.
Eksterni stroški vključujejo postavke, povzročene z vozilom ali s potnikom, a jih delno ali v celoti krijejo tretje stranke (drugi potniki ali družbe).
Ti stroški pomenijo v glavnem stroške zgostitve prometa (mestne konice, obremenitev cest, dodeljene prevozne poti na železnici, letališčih ali pristaniščih, stroški zastojev v vsem prevozniškem sistemu), nesreč, hrupa in onesnaževanja.
Ob upoštevanju stalnih  zmogljivosti prometne  infrastrukture je treba cene njene uporabe, z upoštevanjem  mejnih stroškov in  nihanja v povpraševanju, oblikovati tako, da bo  zagotovljena kar največja izraba zmogljivosti, družbeni  mejni stroški pa kar najbolj znižani.
Pomemben element pri določanju cen  je oblikovanje cenovnega modela, ki upošteva odziv  uporabnikov na določene cene.
Z upoštevanjem odziva uporabnikov  je  mogoče zagotavljati  skladnejšo obremenitev prometne  infrastrukture  ob najmanjši  mogoči obremenitvi okolja.
Tak  pristop  omogoča uporabo ekonomskih ukrepov za zagotavljanje skladnega razvoja prometnega sektorja.
Ukrepi za izboljšanje varovanja okolja:
zmanjšanje tranzitnega prometa;
subvencije »čistim vozilom«;
plačevanje okoljskega davka;
spodbujanje organiziranih vrst prevoza (takse na zasedenost vozila);
takse za vozila, ki ne ustrezajo euro 4,5 standardu;
ukrepi mestnih oblasti za čistejše ozračje (»green zone«);
trajno spremljanje obremenitve okolja.
Šolstvo, znanost in razvoj
USPEŠNA, NA ZNANJU TEMELJEČA DRUŽBA
Ocena stanja
Področju šolstva in predšolske vzgoje smo v LDS-u vse od osamosvojitve namenjali veliko pozornost, saj smo se zavedali, da se prav naložbe v znanje najbolj obrestujejo, hkrati pa so ključne za zagotavljanje kar najhitrejšega razvoja.
Zato nismo le nenehno povečevali obsega sredstev, namenjenih izobraževanju, temveč smo skrbeli tudi za njihovo dobro izkoriščenost, hkrati pa smo izobraževanje nenehno spremljali in zagotavljali njegovo kakovost.
To je omogočilo izboljšanje življenjskih pogojev, hkrati pa odpravljalo neenak socialni položaj prebivalstva.
Vse procese smo izvajali tako, da smo iskali visoko stopnjo soglasja in partnerstva z vsemi vključenimi v proces vzgoje in izobraževanja, od dijakov in študentov do učiteljev, profesorjev, staršev, sindikatov in druge strokovne ter zainteresirane javnosti.
V Sloveniji smo nekoč že vzpostavili kriterije in mehanizme, ki so po eni strani zagotavljali minimalne standarde in dostopnost do znanja za vse, ne glede na njihov socialni položaj, kraj bivanja in morebitne posebne potrebe.
Hkrati pa je liberalen in partnerski pristop omogočal kar največ ustvarjalnosti in posledično tudi mednarodno primerljivo kakovost vzgoje in izobraževanja.
Prav te vrednote pa so bile v zadnjih letih najbolj prizadete.
Napovedana politika majhnih korakov se je v praksi izvajala s korenitimi in neusklajenimi posegi v sistem.
Pri tem so se strategi vladajoče politike sklicevali zgolj na širši javnosti nikoli predstavljeno in neznano stroko.
V razpravah je bil zavrnjen praktično vsak dialog s partnerji, razen izjemoma, pa še to hkrati z grožnjo o napovedi referenduma.
Vse bolj je v ospredje stopala politika vsiljevanja; namesto moči argumentov je prevladal argument moči, kar je poslabšalo medsebojne odnose in ustvarjalo zadržanost ter celo strah vseh vključenih v sistem vzgoje in izobraževanja.
Pod krinko liberalizacije, deregulacije, avtonomije in konkurenčnosti se je dopuščalo in spodbujalo ustanavljanje zasebnih zavodov na račun že delujočih javnih, in to kljub neizpolnjevanju minimalnih pogojev ter standardov, kar je posledično načelo tudi kakovost šolskega sistema v celoti.
Zmanjšalo se je sorazmerje med formalno izobrazbo in znanjem, ki naj bi ga takšna izobrazba zagotavljala.
V imenu avtonomije in enakomernejše zastopanosti se je povečeval vpliv politike na stroko.
Kljub deklarativni podpori deficitarnim, naravoslovnim in tehničnim usmeritvam se je v praksi ravnalo ravno obratno, kar še povečuje nesorazmerja med potrebami in ponudbo na trgu delovne sile.
Strategije
Dobra izobrazba in kakovostno znanje sta temelj za kakovostno življenje posameznikov in uspešnost vse družbe.
To priložnost je treba izkoristiti in si tako odpreti vrata v svet uspešnih.
LDS bo dosledno poudarjal in spoštoval laičnost šolstva.
Znanje bomo približali vsem in spodbujali vseživljenjsko učenje.
To ni pomembno le zaradi zagotavljanja načela enakih možnosti, temveč ima tudi širok nacionalni pomen.
Za Slovenijo je namreč izjemnega pomena, da v čim večji meri izkoristimo vso obstoječo intelektualno zmogljivost prebivalk in prebivalcev, tudi tistih iz ekonomsko ogroženih in socialno in zemljepisno odrinjenih skupin.
V ta namen bomo v LDS-u spodbujali uravnotežen razvoj vzgoje in izobraževanja od vrtcev do univerz in na ta način omogočali dostopnost znanja vsem starostnim skupinam.
Posebno skrb bomo namenili krepitvi medosebnih odnosov, in sicer na podlagi spoštovanja, nenasilja ter zdravega načina življenja.
Da bi dosegli čim boljše rezultate, bomo ob dodatnih vlaganjih, ki bodo vzgoji in izobraževanju vnovič namenila 6 % BDP-ja, nadaljevali deregulacijo sistema.
Povečale se bodo pristojnosti šol za oblikovanje vzgojne zasnove in načinov ter organizacije dela.
Povečano avtonomijo šol, večjo samostojnost in večje pristojnosti učiteljev ter profesorjev bo spremljalo njihovo nenehno izobraževanje in usposabljanje.
Omenjene procese bo spremljalo ugotavljanje in zagotavljanje kakovosti, tudi s pomočjo neodvisne strokovne agencije.
Temeljni cilj izobraževanja bo izboljšanje kakovosti znanja, ki bo mednarodno primerljivo z najuspešnejšimi družbami, poseben poudarek pa bomo namenili zmanjšanju osipa in skrajšanju povprečne dobe šolanja.
Vsakemu posamezniku bomo omogočili dostopnost do količine in vrste znanja, ki ju bo želel pridobiti.
V LDS-u si bomo še naprej prizadevali za taka vzgojo in izobraževanje, ki bosta zagotavljala čim višjo raven znanja vsega prebivalstva in ustrezno strukturo glede na potrebe družbe, tudi v regionalnem pogledu.
Naš cilj ni zgolj ustrezen delež BDP-ja, temveč na novo opredeliti razvoj šolstva na podlagi dobrih praks, ki so se v prenovi šolstva pokazale kot uspešne.
Pri tem je treba sredstva čim učinkoviteje izkoristiti, posebno pozornost pa nameniti učinkoviti izrabi zdajšnje infrastrukture, sredstev in kadrov, izrabi, temelječi na partnerskem odnosu vseh, vključno z gospodarstvom.
Prizadevali si bomo za še večjo usklajenost srednješolskega in visokošolskega izobraževanja s potrebami delodajalcev, in sicer tako kar zadeva znanja in veščine, ki jih od dijakov in diplomantov pričakujejo, pa tudi kar zadeva deficitarnost in suficitarnost posameznih poklicev.
Načelo ponudbe in povpraševanja ima na področju izobraževanja (pre)dolg odzivni čas, kar bomo skušali uravnovesiti z ustrezno štipendijsko politiko,
z zagotavljanjem boljših študijskih pogojev
in s promocijo deficitarnih usmeritev ter na ta način zmanjšali finančne obremenitve izrednih študentov.
Zasledovali bomo ne le znanstveno, pač pa tudi pedagoško kakovost izobraževalnega kadra.
Vzpostavili bomo ustrezno razmerje med javnimi in zasebnimi zavodi ter jasno definirali pogoje za ustanovitev ter delovanje posameznih zavodov.
Varovali bomo pravice italijanske in madžarske narodne skupnosti v vzgoji in izobraževanju ter razvijali modele manjšinskega šolstva na temelju nacionalnih standardov in evropskih strategij.
Povezovali se bomo z dejavniki razvoja šolstva slovenske narodne skupnosti v Italiji in Avstriji in spodbujali sodelovanje učiteljev ter povezave med šolami.
Prizadevali si bomo za enake možnosti izobraževanja Romov in spodbujali učenje sosedskih jezikov.
Programski ukrepi
Možnost za pridobitev kakovostne izobrazbe (znanja in omike) je ena temeljnih pravic državljank in državljanov Republike Slovenije.
Eden najpomembnejših ciljev pri tem je zagotavljanje večje usposobljenosti, enakosti možnosti in pravičnosti sistema.
Nadpovprečnim moramo omogočiti, da svoja interesna področja še dodatno razvijajo, hkrati pa zagotoviti dodatne možnosti in spodbude tistim, ki za povprečjem zaostajajo.
Družbo visokih pričakovanj bomo gradili predvsem s programskimi ukrepi, opisanimi v nadaljevanju.
Predšolska vzgoja
Z bolj pravičnim načinom financiranja predšolske vzgoje bomo pripomogli k večji dostopnosti in kakovosti, ne glede na socialni položaj staršev in stopnjo gospodarske razvitosti posameznega okolja.
Zagotavljali bomo različne programe, ki bodo upoštevali želje in interese staršev, vključno s prilagoditvijo na evropski delovni čas.
Skladno z ugotovitvami Evropske unije bomo pripravili poseben program zgodnjih spodbud otrokom, ki prihajajo iz manj spodbudnih okolij.
Slovenija na tem področju nasploh potrebuje dodatne ukrepe za zmanjšanje širitve družbene neenakosti, pri kateri sodeluje tudi šola.
Osnovno šolstvo
Temeljni cilj obveznega izobraževanja je omogočiti doseganje mednarodne ravni standardov  in kakovosti znanja.
Učenkam  in učencem  je treba ponuditi  možnost pridobitev znanja s sodobnimi pripomočki  in pristopi, ki bodo  vsem zagotavljali enake možnosti za nadaljevanje  izobraževanja  in poklicno kariero.
Pomembna priložnost in dolžnost učencev pa je, da svojo  osnovno pravico, pridobiti si  čim več znanja, ob strokovni pomoči učiteljev izkoristijo v čim  večji meri.
Prilagodljiv predmetnik, ki ga je treba dodatno sprostiti, naj omogoča kar največjo možnost izbire, spodbuja naj ustvarjalnost, kreativnost in logično razmišljanje mladih, prav posebej pa je treba poudariti meddisciplinskost.
Zunajšolske in obšolske dejavnosti naj izobraževalni proces smiselno nadgrajujejo in dopolnjujejo ter krepijo ambicioznost mladih, kar naj botudi ustrezno ovrednoteno.
Šolski prostor naj postane središče dejavnosti mladih tudi zunaj obveznega programa.
Izpopolnili  bomo tudi obliko, vlogo in pomen nacionalnih preizkusov znanja, da ne bodo sami sebi namen.
V izobraževanju bomo sledili načelom medkulturnega vzgajanja mladih
si prizadevali za doseganje tekoče rabe vsaj dveh tujih jezikov prebivalstva, ki zaključuje srednjo šolo,
in spodbujali tehnično, še posebej računalniško pismenost, saj to terjajo procesi globalizacije in življenja v EU-ju.
Srednješolsko izobraževanje
Srednješolsko izobraževanje je danes nujno nadaljevanje osnovne šole.
Najti pravo razmerje med splošno in poklicno izobrazbo pa je temeljna naloga v letih, ki so pred nami.
Pomemben cilj je višanje standardov in zahtevnosti pri doseganju višjih oblik znanja.
Nasprotno bi bilo dolgoročno škodljivo in nerazvojno naravnano.
Ta cilj bomo dosegli z modernizacijo in spodbujanjem novih didaktičnih metod ter z omogočanjem večje stopnje izbirnosti.
Strokovno in poklicno srednješolsko izobraževanje mora vsakomur omogočiti pridobitev kakovostne poklicne ali strokovne izobrazbe.
Povečati je treba delež mladih, ki se odločajo za poklicno izobraževanje in na ta način zmanjšati nesorazmerje na trgu dela;
tega pa ni mòč doseči z administrativnimi ukrepi, pač pa predvsem s promocijo poklicev med učenci v osnovni šoli, pri njihovih starših,
s spodbudno štipendijsko politiko,
z vzpostavitvijo tesnejšega partnerskega odnosa med šolami in delodajalci - tudi pri pripravi in izvedbi izobraževalnih programov.
Bolj ambicioznim bomo zagotovili večjo prehodnost na terciarno izobraževanje, in to bodisi s spremembo trajanja poklicnega izobraževanja in s tehničnimi gimnazijami bodisi z  večjo prehodnostjo med posameznimi programi.
Srednje šole morajo izobraževati konkurenčne kadre s primernim znanjem, tudi na področju projektnega in timskega dela ter mednarodnega sodelovanja, znanjem, ki bo trden temelj za nadaljnji študij in ustvarjanje uspešnih karier.
Terciarno izobraževanje
Višješolsko in visokošolsko izobraževanje je v zadnjem desetletju doživelo pravo eksplozijo.
Vključenost generacije v terciarno izobraževanje je presegla 60 %, kar je podobno tudi vpisnim gibanjem v Evropi.
Tolikšen obseg vpisanih narekuje táko bolonjsko prenovo, ki vključuje času in prostoru primerne spremembe visokošolskega sistema, omogoča vsakemu posamezniku najbolje izkoristiti lastne potenciale ter v času študija v največji meri razviti mnogotere kompetence in pridobiti čim več znanja.
Z raziskovalno zasnovanimi študijskimi programi, še posebej na drugi bolonjski stopnji, je treba bolj ambicioznim zagotoviti kar najbolj tekoče napredovanje do najvišjih akademskih stopenj, v preostalih programih pa študentom zagotoviti tisto znanje, ki jim bo zagotavljalo konkurenčnost na domačem in mednarodnem trgu dela in omogočilo boljšo kakovost življenja.
Deficitarne naravoslovne in tehnične študijske usmeritve bomo spodbujali predvsem z zagotavljanjem primernejših študijskih pogojev, s spodbudnejšo štipendijsko politiko in s partnerskim odnosom z zainteresiranim gospodarstvom ter drugimi delodajalci.
Modernizacija študijskih programov, vključno s poudarkom na didaktični, strokovni in raziskovalni odličnosti predavateljev, in njihova večja uporabnost, diplomantom zagotavlja boljše zaposlitvene možnosti, hkrati pa pomembno prispeva k hitrejšemu družbenemu razvoju.
Konkurenčno, mednarodno primerljivo in sodobno znanje je kapital posameznikov, podjetij in države.
Spodbujali bomo ustvarjalna okolja, v katerih bo visokošolski prostor kar največ znanja vračal v lokalno okolja.
Prizadevali si bomo za vzpostavitev rednega pretoka znanja z intenzivnejšo izmenjavo študentov in visokošolskih učiteljev najboljših univerz Evrope in sveta, kar bo še bolj utrdilo položaj Slovenije v skupnem evropskem visokošolskem prostoru.
Pomemben cilj je skrajšati povprečen čas študija, kar bo mòč doseči predvsem z boljšim cenjenjem znanja, s čimer mu bomo (znanju) v večji meri omogočili prispevati k družbenemu razvoju.
Druge oblike izobraževanj in usposabljanj
Spodbujali bomo nadaljnji razvoj kakovostnega glasbenega izobraževanja, in sicer tako javnega kot zasebnega.
Vseživljenjsko učenje mora postati sestavni del poklicne in osebnostne rasti posameznika.
Spodbujali ga bomo kot pomembno obliko izobraževanja odraslih, obenem pa odraslim omogočali, da svoje izkušnje in znanje na različne načine prenašajo na mlajše, še posebej, če je le-to povezano z lokalno specifiko.
I.  PODROBNEJE O OSNOVNEM IN SREDNJEM  ŠOLSTVU
Bistveni problemi, ki se kažejo v organizaciji vzgoje in izobraževanja na strukturni ravni so:
mreža šol na podeželju in sedanji depopulacijski val; ker je obstoj osnovnih šol vezan na število prebivalcev v kraju, majhne šole prepogosto zaostajajo za srednje velikimi šolami pri izbiri programov in učiteljev;
za srednje šole je značilno močno hotenje po regionalizaciji, težava pa je, da srednje šole, z izjemo gimnazij, vzgojno niso učinkovite, ker sistem ne more spodbuditi srednješolskega prebivalstva za potrebne poklice;
zaradi premikov pri obremenitvah učitelja, zaradi spremenjenih zahtev, kar vzgojno delo učiteljev zadeva, in zaradi odpiranja šolskega časa in prostora na nov način nastajajo konfliktni položaji s SVIZ-om in paradržavnimi ustanovami, ki ščitijo sedanje stanje, in to ne glede na politično opcijo, ki vlada v državi.
Ključni poudarki in konkretni ukrepi
Pomen osnovnega in srednjega šolanja za trajnostni razvoj družbe, ekonomsko neodvisnost posameznika in za uveljavljanje posameznika v družbi je neprecenljiv.
Osnovnošolsko izobraževanje in vzgoja sta temelj za nadaljnje poklicno življenje.
Cilji soizboljšati delovanje osnovnošolskega in srednješolskega sistema za vse prebivalce.
Šolski prostor mora ostati avtonomen, brez prevladujoče ideologije, z upoštevanjem verske in svetovnonazorske svobode, odprt za vse prebivalce.
Vlaganja v mrežo osnovnih šol moramo ohraniti na sedanji ravni, dosedanjo stopnjo vlaganja v šolstvo pa ohraniti z družbenim dogovorom o spremembi zakonodaje, kar pomeni:
deregulacijo in decentralizacijo šolskega sistema (pri imenovanju ravnateljev,
zmanjšanje administrativnega vpliva ministrstva);
zmanjšati vpliv nekompetentne javnosti;
da morajo osnovne in srednje šole ostati v domeni države, ne glede na občine in pokrajine;
povečati število delovnih dni v šoli z modernizacijo pristopov (ob koncu in na začetku počitnic …);
celodnevno in celoletno šolanje otrok;
novo določitev funkcije Zavoda za šolstvo,
Republiškega izpitnega centra
in drugih paradržavnih ustanov;
preučiti izvedbo integracije učencev s posebnimi potrebami in prilagojenim programom ter ugotoviti njen vpliv na delovanje šol;
zmanjšati število predmetov v osnovni šoli;
povečati moč pedagoških principov pri organizaciji pouka;
vrniti sistem za odkrivanje nadarjenih v strokovne okvire,
vnovič vzpostaviti strokovno utemeljen sistem svetovanja in vpisovanja učencev na višjo raven šolanja;
ohraniti socialne podporne sisteme za otroke manj premožnih staršev (kosilo, malica, udeležba pri šoli v naravi, šolskih skladih itd);
ohraniti osnovno šolo kot celovit sistem, ki skrbi za prehrano, zdravstveno varstvo, zobozdravstveno varstvo otrok in ta sistem razširiti na vse srednje šole;
povečati število ur športne vzgoje na vseh ravneh izobraževanja.
Človekove pravice: zagotavljati sodobno in demokratično manjšinsko šolstvo,
učinkovito integracijo otrok priseljencev v slovensko šolo,
zagotavljanje vseh pravic pri izobraževanju, pomoč pri vživljanju v slovensko družbo.
Po osnovnošolskem šolanju je treba uvesti še obvezno srednješolsko izobraževanje: državljani morajo obvezno obiskovati srednjo šolo, pri čemer morajo biti vse ravni srednjega izobraževanja enakomerno zastopane; od intelektualno najbolj zahtevnih šol do kakovostnih šol za izobraževanje za poklic – uspešna družba potrebuje vse vrste poklicev!
Neuspešnost na zahtevnejši ravni izobraževanja določi nižjo.
Uspešnost posameznika v šoli zagotavlja njegovo zaposljivost na ustrezni ravni.
Vsi državljani morajo imeti pravico do trajnega izobraževanja.
Zagotoviti je treba uspešno delovanje delavskih univerz, univerzitetnih središč in povečati pomen andragoškega izobraževanja;
spodbujati delovanje univerz za tretje življenjsko obdobje,
omogočiti dodatno izobraževanje delavcem, ki prihajajo od drugod.
Zasebno osnovno šolstvo ima enake pravice in dolžnosti kot javno, v ključnih elementih ga mora nadzorovati država.
Nujni so novi dogovori s sindikati, da bi dosegli enakomerno obremenitev učiteljev za delo z učenci in zmanjšanje administrativnih opravil.
II.  PODROBNEJE O VISOKEM  ŠOLSTVU, ZNANOSTI IN RAZVOJU
1.  Izhodišča programa in temeljni cilji
Slovenija potrebuje za preboj v družbo znanja trdno razvojno strategijo, v kateri so dolgoročni cilji v rokah stroke in je dnevna politika ne usmerja k delnim in začasnim učinkom.
Kakovostno znanje nastaja v avtonomnem in meddisciplinsko zastavljenem znanstvenem delu najboljših raziskovalcev, na raziskovalno usmerjenih univerzah, z gospodarstvom povezanim raziskovanjem, v procesu avtonomne, odgovorne vseživljenjske učne poti posameznika.
Oblikovanje strokovne, izobražene, motivirane in odgovorne mlade generacije, ki bo pomenila dolgoročni temelj družbenega razvoja Slovenije, je temeljna usmeritev sodobne, demokratične in razvojno naravnane politike.
Vseživljenjsko učenje vseh državljanov pa oblikuje okolje za družbo znanja.
Dostopnost do izobraževanja in prehodnost na izobraževalni poti omogočata uspešno pot v poklice, zato potrebujemo načrtno, na prioritetah in strokovnih kriterijih zasnovano štipendijsko politiko.
Vplive socialne ranljivosti mladih, ki so v prvi vrsti povezani s slabim socialnim položajem njihovih staršev, je treba odpravljati z različnimi socialnimi politikami in omogočati vsem enako dostopnost do izobraževanja.
Najboljše intelektualne potenciale pa je treba pritegniti in jih usmerjati v nadaljevanje študija in znanstveno delo.
Izobraževanje je javna dobrina, zato naj ga financirata tako država kot zasebni kapital.
Javni visokošolski in javni raziskovalni prostor potrebujeta ob jasnosti/razvidnosti delovanja stabilno financiranje.
Državni nadzor visokošolske in raziskovalne dejavnosti mora biti med partnerji dogovorjen v skladu z veljavno zakonodajo in mora temeljiti na vzajemnem zaupanju in odgovornosti.
Akademska svoboda, raziskovalna samostojnost in etika ter notranja organiziranost visokošolskih zavodov ostajajo njihova avtonomna pravica.
Znanje nastaja tako v javnih kot v zasebnih središčih.
Za enakost pravice do izobraženosti, javno blaginjo in dolgoročno razvojno strategijo moramo ohranjati ustrezno razmerje med javnim in zasebnim visokim šolstvom.
V Sloveniji potrebujemo nekaj močnih univerz, ki se bodo uspešno uveljavljale v mednarodnem prostoru in se uspešno potegovale za raziskovalne projekte, se vključevale v mednarodne raziskovalne mreže in tehnološke platforme, ki jih financirajo mednarodni viri in skladi.
Zasebno visoko šolstvo in zasebni raziskovalni zavodi naj se financirajo iz javnih sredstev v tistem delu, ki prinaša dodano vrednost, inovacije in znanstveno odličnost v terciarno izobraževanje, razvoj in raziskovanje.
Za ureditev področja financiranja potrebujemo sodobno, z razvitimi državami primerljivo in razvojnim smernicam prilagojeno zakonodajo ter mednarodno primerljivo in neodvisno spremljanje in ocenjevanje visokega šolstva in znanstvene odličnosti raziskovalcev.
Raziskovanje (temeljna znanost) in razvoj (aplikacije, industrijsko raziskovanje) naj postaneta temeljna vez med znanostjo in gospodarstvom, javno-zasebno partnerstvo pa naj omogoča boljše dosežke in večji iztržek od skupnih vlaganj.
Z močno povezavo visokega šolstva in znanosti z gospodarstvom ter s skupnim prizadevanjem za tehnološki razvoj bo nastala trdna razvojna vez med novim znanjem in njegovim prenosom v uporabo.
2.  Okvir strategije
Temeljni vzvodi programa LDS-a so: do človeka prijazna pravna država
na znanju temelječa družba,
konkurenčno gospodarstvo
ter socialne in kohezivne politike, namenjene vsem državljanom.
Znanje je razvojno-proizvodni dejavnik, ki ga ustvarja ga človek.
Zato je pomembno razvijati človeške potenciale na vseh ravneh delovanja, v vseh življenjskih obdobjih in v vseh socialnih položajih.
Kultura kot izdelek, dejavnost in življenjski slog je tvorec premikov družbe v boljšo kakovost njenega obstoja.
Z znanjem so prav tako povezane tudi socialne, zdravstvene, proizvodne in druge politike.
Pomembno je povezano in usklajeno delovanje med področji znotraj skupnega Programa LDS-a.
Na ožjem področju visokega šolstva in znanosti želimo poudariti predvsem strokovnost, kakovost in dostopnost visokošolskega izobraževanja, odličnost znanosti in učinkovitost tehnoloških procesov.
V proces izvedbe strategij in ukrepov je treba vključevati več mladih, in sicer tako v obdobju njihovega  usposabljanja/izobraževanja kot tudi v obdobju njihovega delovanja v posameznih poklicih.
Mladi potrebujejo več spodbud, da bi dejavneje sodelovali v politiki.
Pripravo na strateške odločitve, dejavno vključevanje in sodelovanje študentov v premikih družbe moraponujati tudi izobraževanje samo.
Študentske organizacije in druge oblike povezovanja mladih se morajo dejavno vključiti v skupne oblike mrežnega načina delovanja.
3.  Strateški premiki in konkretni ukrepi
Ukrepi za višjo kakovost;
Trdna državna strategija,
kooperativno sodelovanje vseh partnerjev
in umik politike iz strokovnih odločitev:
prenova visokega šolstva bo do leta 2014 ponudila mednarodno primerljive in kakovostne študijske programe, ki bodo zanimivi za domače in tuje študente;
javne in zasebne univerze se bodo ustanavljale na podlagi kriterijev kakovosti, inovativnosti in mednarodne primerljivosti;
do leta 2016 bo v Sloveniji najmanj 5 univerzitetnih kampusov.
Slovenija bo za srednjo Evropo in Balkan postala privlačen univerziteten prostor;
študijski programi bodo izdelani po mednarodno primerljivih kriterijih, in sicer v neodvisni agenciji za vrednotenje, agenciji, vpisani v Evropski register agencij za zagotavljanje kakovosti;
za študijske programe in programe vseživljenjskega učenja bodo na voljo sistemski finančni mehanizmi (spodbudne varčevalne sheme bank in finančni vzvodi delodajalcev);
mobilnost učiteljev in študentov se bo opirala na privlačnost izvedbe študija (15 študentov na učitelja, raziskovalno usmerjene obveznosti študentov, tesno sodelovanje med učitelji in študenti, športne univerze idr.);
v javno-zasebnem partnerstvu bodo delovali podjetniški univerzitetni inkubatorji, z ustanavljanjem skupnih gospodarskih družb pa se bo visokošolskim zavodom povečal njihov delež na trgu;
najboljši raziskovalci bodo nagrajeni s spodbudami iz državnega proračuna v postopkih kandidiranja za evropska sredstva in pri nakupu najsodobnejše opreme (na primer z davčnimi olajšavami);
pozitivna zakonodaja bo ščitila intelektualno lastnino in oblikovala mehanizme zdrave konkurence;
institucionalna avtonomija (avtonomija univerz/inštitutov) in avtonomija posameznika v raziskovanju in poučevanju se bo opirala na odgovornost in etiko stroke;
soglasje politike (ministrov in funkcionarjev z ministrstev) za poslovanje in upravljanje v visokem šolstvu in znanosti ne bo potrebno, saj bodo zakonska določila temeljila na pravno in strokovno dogovorjenih pravicah in dolžnostih obeh strani.
Ukrepi in usmeritve razvojnih politik v okolje za družbo znanja;
Narediti znanje uporabno in dostopno:
znanost je treba promovirati in z učinkovitimi dejavnostmi promocije dvigovati zavest o znanju kot vrednoti;
•  ohranili bomo visokošolsko izobraževanje kot javno dobrino (vlaganje države in zasebnega kapitala v znanje);
spremenili bomo vpisne mehanizme v visokošolski študij - z možnostjo večje izbirnosti med študijskimi programi.
Omejevanje vpisa bomo zamenjali s selekcijo na podlagi vstopnih preizkusov in s čim večjo izenačitvijo možnosti vpisa glede na zemljepisne in socialne kriterije ter deficitarnost posameznih poklicev;
najboljše študente in študentke bomo s skupnimi razpisi (javni/ zasebni) usmerili k nadaljevanju študija in v znanstveno delo doma in v tujini;
spodbude za študij (štipendije, nagrade, študijske pomoči, varčevalne sheme) bodo omogočile večji delež vpisa mlade generacije v visokošolsko izobraževanje in manjši osip (najmanj 60 % vpisanih bo študij posamezne stopnje zaključilo v roku);
štipendijska politika bo sledila razvojnim prioritetam, strokovnim in socialnim kriterijem ter kakovosti prosilcev;
podpirali bomo štipendijske sklade v vseh regijah
in se zavzemali za več prostora in storitev v študentskih domovih za študentske družine.
Ukrepi za večji izkoristek sredstev (državnih, evropskih, zasebnih) in jasnost/razvidnost njihove uporabe:
do leta 2010 bomo povečali javna sredstva za visoko šolstvo (na 1,5 odstotka BDP-ja);
do 2012 bomo dosegli višji delež zasebnega vlaganja (1,7 odstotka BDP-ja)
ter namenili najmanj 1 % BDP-ja javnih sredstev v raziskovanje in razvoj;
v davčenm sistemu bomo omogočili olajšave (vlaganje domačih in tujih sredstev v industrijsko raziskovanje, patente)
in popreprostili patentne postopke na ravni države in EU-ja;
s sodelovanjem  gospodarstva bomo zagotovili rizični kapital za zagon novih inovativnih podjetij in idej (»business angels«) v okviru univerzitetnih inkubatorjev in omogočili davčne olajšave v začetnem obdobju;
vrnili se bomo k namenu in duhu Uredbe o financiranju visokega šolstva iz leta 2004;
sprostili bomo delovanje javnih visokošolskih in raziskovalnih zavodov na trgu;
za izvajanje študijskih programov v zasebnih visokošolskih zavodih bomo dodelili koncesije na podlagi kriterijev kakovosti izvajalcev (inštitucije v celoti, raziskovalne in pedagoške podlage izvajalca) in odličnosti ponudbe novih znanj;
regionalne visokošolske centre bo financiral javno-zasebni kapital, in sicer na podlagi kriterijev smotrnosti, dodane vrednosti in primerljive kakovosti s tujimi sorodnimi centri;
uredili bomo pravno podlago javne in mešano lastnino infrastrukturnih razvojnih centrov.
Spodbude k združevanju vseh zmogljivosti za večjo kritično maso najboljših visokošolskih, raziskovalnih in razvojnih dosežkov:
prizadevali si bomo za soglasje med politično voljo in celovito strategijo razvoja, za soglasje, ki bo temeljilo na partnerstvu države in stroke, izvajalcev in uporabnikov znanja;
nova zakonodaja bo omogočala povezovanje med raziskovanjem (sestavljeni in meddisciplinski timi) in izobraževanjem (raziskovalno podprt izobraževalni proces);
partnerstvo med izvajalci in uporabniki znanja, med visokim šolstvom/raziskovalnimi zavodi, gospodarstvom in državo bo temeljni razvojni vzvod;
vzajemno delovanje raziskovanja (temeljna znanost) in razvoja (aplikacije, industrijsko raziskovanje) bo povezalo znanost z gospodarstvom;
z davčno razbremenitvijo dela in vključevanjem najboljših mladih raziskovalcev v razvojne centre bomo do 2016 povečali število raziskovalcev v gospodarstvu s 30 % na 50 % vseh raziskovalcev v Sloveniji;
slovensko industrijo bodo vodili vrhunsko izobraženi kadri, ki bodo znali uporabiti rezultate slovenskega raziskovalnega območja;
•  oblikovali bomo ukrepe za uravnotežen razvojni trikotnik izobraževanjeraziskovanje-inovacije (nove oblike po vzorcu strategij EU-ja: tehnološke platforme na področju farmacevtske industrije, nanotehnologije in podobno; mreža centrov odličnosti z najmanj 30 centri);
s pomočjo intenzivnega črpanja strukturnih skladov in spodbud za njihovo usmeritev v razvoj (ustrezna vladna politika) bomo dvigovali konkurenčnost gospodarstva;
•  oblikovali bomo mrežo novih povezovalnih struktur za sodelovanje med visokošolskim izobraževanjem in raziskovalnimi zavodi ter uporabniki: inkubatorji, tehnološki parki, konzorcijska združenja, sveti zaupnikov (»board of trusties«);
zagotovili bomo posebne finančne spodbude univerzam in raziskovalnim zavodom za delovanje učinkovitih strokovnih služb – in sicer tako za čas priprave kot v obdobju njihovega sodelovanja pri evropskih in drugih mednarodnih projektih.
Socialna varnost
SOCIALNI DIALOG IN DRUŽBENA VKLJUČENOST
Liberalna demokracija Slovenije je po vrednotah in delovanju socialno-liberalna stranka.
Brezosebni trg zagotovo ni naša edina vez z atomiziranimi posamezniki.
Liberalnost nam pomeni veliko več: nenehno skrb za take sistemske rešitve na državni in lokalni ravni ter táko razvojno in tekočo ekonomsko politiko, ki omogočajo največjo mogočo izrabo vseh dejavnikov za nenehno rast v pogojih trajnostnega razvoja.
Socialnost pa nam pomeni nenehno skrb, da so dolžnosti in učinki gospodarskega in družbenega razvoja enakomerno, skladno s prispevkom posameznega dejavnika, porazdeljeni med udeležence.
Le ustrezno spodbudno in pravično ravnanje s človeškimi viri je lahko podlaga razvoju, blaginji in socialni povezanosti.
Zato socialne politike ne ožimo le na socialne transferje, na finančno pomoč pomoči najbolj potrebnim, ampak jo razumemo kot premišljeno koordinirano učinkovanje vseh parcialnih politik: od družinske, šolske in zdravstvene do pokojninskega sistema itd.
Instrumenti socialne politike morajo biti torej vgrajeni v stanovanjsko, davčno, družinsko, zdravstveno, pokojninsko-invalidsko in drugo zakonodajo in biti del vseh ravnanj.
Naš  cilj je libertarna,  svobodoljubna družba, zato gradimo  na posamezniku, ki ga ne  more  in  tudi ne sme nadomestiti  nobena kolektiviteta, zato tudi vse parcialne politike – ekonomske,  izobraževalne, kulturne  in socialne v ožjem pomenu besede  - iz posameznika  izhajajo  in se  nanj tudi  vračajo.
Zato smo  moderna stranka poindustrijske, v Evropo in svet vključene  Slovenije.
Po  tem se razlikujemo od drugih političnih  strank, ki tekmujejo za naklonjenost  volilnega telesa.
Z razvojem socialne varnosti prebivalcev Slovenije v zadnjih letih in s perspektivo, ki se nam ob nadaljevanju sedanje politike kaže v prihodnje, ne moremo biti zadovoljni.
Dosegali smo hitro gospodarsko rast, izboljšanje vrste kazalnikov gospodarskega stanja in makroekonomske stabilnosti, vendar se s tem položaj večine prebivalstva ni bistveno izboljšal.
Res je, da je za večjo blaginjo nujna gospodarska rast, vendar gospodarska rast sama po sebi še ne pomeni večje blaginje, pač pa so zanjo potrebni tudi ukrepi države in ustrezno družbeno ozračje.
Če želimo srednjeročno, pa tudi dolgoročno, omogočiti, da bo Slovenija (p)ostala socialna država, kar je naša ustavna kategorija, bodo morali biti ti ukrepi v prihodnje bistveno bolj uravnoteženi in družbeno premišljeni.
Zato bo  ravnanje LDS-a usmerjeno predvsem k zagotavljanju skladnega razvoja in ravnotežja  med bistvenimi razvojnimi področji.
Ni dvoma, da mora biti  dejavnost vsakega za delo  sposobnega posameznika temelj socialne varnosti in podlaga za njegovo večjo blaginjo.
Vendar, čeprav bomo v prvi  vrsti podpirali podjetništvo, ne bomo dopustili, da si daleč  največji del pogače novo ustvarjene  vrednosti zase o drežejo le  lastniki kapitala  in na račun  dobrih gospodarskih rezultatov hitro povečujejo svoje dobičke, plače pa ves čas precej  zaostajajo za rastjo produktivnosti.
Prav tako ni sprejemljivo, da je zaradi potreb po prilagodljivosti trga dela  vse večji del  zaposlenih vsak dan  bolj  negotov, kar zadeva zaposlitev  in  varnost njegovih dohodkov, država pa tega ne uravnava z ukrepi, ki bi zmanjševali  negotovost oziroma  povečevali  varnost.
Resnična prožna varnost pomeni uravnoteženo korist zaposlenih in lastnikov kapitala od gospodarske rasti, večjo varnost in pomoč države tistim, ki izgubijo delo zaradi prilagajanja podjetij zahtevam na trgu.
Preprečiti je treba oblike kapitalizma, ki pomenijo izkoriščanje delavcev in njihovo zlorabo za bogatenje lastnikov kapitala.
Družbeno odgovornost podjetij bomo udejanjali s konkretnimi ukrepi.
Za dosego tega cilja pa je nujen socialni dialog.
Večja družbena kohezija bo eden bistvenih razvojnih ciljev.
Čeprav uradne številke v Sloveniji ne kažejo velike neenakost in tudi ne velike revščine, je dejstvo, da smo postali družba, v kateri so nekateri v kratkem času obogateli, številni pa živijo v človeka nevrednih razmerah.
Družbeni vrednoti sta postali bogastvo in lepota; miselnost, da je neenakost nekaj povsem naravnega, revščina pa le sopotnica lenobe in izmikanja delu, se je zadnjih nekaj let tako spodbujala, da je v nekaterih okoljih dobila že kar domovinsko pravico.
Táko vzdušje bomo spreminjali z načrtno politiko zmanjševanja neenakosti in revščine, spet bomo medsebojno povezali in medresorsko uskladili delovanje na različnih področjih, ki vplivajo na večjo družbeno vključenost različnih marginalnih, diskriminiranih, hendikepiranih ali kako drugače ranljivih družbenih skupin.
Medgeneracijsko solidarnost bomo vnovič postavili visoko na lestvico naših vrednot.
Mladi, še posebej iskalci prve zaposlitve, in stari so izpostavljeni vse večjim tveganjem pri zagotavljanju svoje socialne varnosti in kakovostnega življenja.
Te skupine potrebujejo bolj sistematično skrb države pri reševanju njihovih življenjsko najpomembnejših težav, še posebej urejen trg dela, delo na domu, delo na daljavo in podobno.
Učinkoviteje kot doslej bo treba poskrbeti za večjo ponudbo najemnih in lastniških stanovanj po dostopnih pogojih, zlasti za mlade družine.
Ob tem se je treba zavedati, da je stanovanjski sklad v resnici obsežen, vendar se kopiči v lasti dela prebivalstva, ki ni spodbujan za njegovo oddajanje,
prav tako pa s sedanjo davčno zakonodajo z njim ni davčno obremenjen, kar bomo s pomočjo področne zakonodaje spremenili.
Starejši pa so izpostavljeni tveganjem predvsem zaradi demografskim spremembam neprilagojenega sistema zdravstvene in socialne oskrbe.
Zdravstveni sistem že dolgo deluje stihijsko, ni nacionalnega soglasja o tem, v katero smer naj se razvija, nima strategije razvoja, ki bi bila vodilo konkretnih javno političnih ukrepov.
Privatizacija in podeljevanje koncesij zato bolj služita zasebnim interesom kot pa boljši dostopnosti in večji kakovosti storitev ter boljšemu izvajanju dejavnosti, kar bi moral biti javni interes za tovrstne procese.
Vse večji del zdravstvenih storitev v takih razmerah postaja predmet zasebnih plačil, ki si jih lahko privoščijo le tisti, ki jih finančno zmorejo.
Starejši pri tem največkrat ostajajo prikrajšani.
Dodatno se ob vse večjem deležu starejših relativno slabšajo možnosti za njihovo dolgotrajno oskrbo, saj razvoj ne sledi več potrebam oz. se je skoraj ustavil, socialni položaj starih pa se je hkrati relativno poslabšal.
Zato bomo okrepili oblikovanje mreže negovalnih bolnišnic, da bi tako lahko zadovoljili povečane potrebe po dolgotrajni negi.
Naša naloga bo postaviti jasno strategijo razvoja zdravstvenega sistema in ob vse večjem deležu starejše populacije uravnotežiti skrb za posamezne skupine prebivalstva, na prvo mesto postaviti vse ukrepe, ki ob nenehnem podaljševanju življenjske dobe povečujejo število t.i. zdravih let življenja in zagotoviti javnofinančno stabilnost tega sistema.
Sem sodi tudi večja skrb za vključenost starejših v izobraževanje in usposabljanje za dejavno življenje v t.i. tretjem življenjskem obdobju.
Ustvarili  bomo sistemske pogoje, ki bodo ljudi spodbujali, da v delovnem razmerju ostanejo  čim dlje,  upokojencem pa omogočili, da lahko ostanejo v delovnem razmerju brez  odtegljajev pri pokojnini (kot je to natančno pojasnjeno v gospodarskem delu  Programa).
Prav tako bomo poskrbeli, da čim prej  zagotovimo ustreznejši sistem dolgotrajne oskrbe,  sistem, ki bo starim  ljudem  zagotavljal  večjo enakost pri dostopu do pravic  na tem področju;  zato bomo  okrepili/spodbujali razvoj pomoči na domu
ter gradnjo domov za starejše občane,  ki bodo ponujali različne, upokojencem  finančno dostopne storitve.
Višjo raven in boljšo  ekonomijo storitev  bomo dosegli tudi s spremembami  statusa in načina upravljanja sedanjih  izvajalcev v državni  lasti ter s poostrenim  visoko profesionalnim  nadzorom  nad storitvami  socialnih služb, javnih zavodov  in tistih, ki poslujejo na podlagi koncesije.
Poskrbeli  bomo  tudi, da bo davčna politika sledila ciljem  večje učinkovitosti socialne politike, in to  tudi z davčnimi olajšavami za donacije, namenjene socialnovarstvenim programom.
Predvidenim demografskim spremembam bo treba zelo hitro prilagoditi vse sisteme socialne zaščite, tudi pokojninskega, saj je država na žalost zamudila precej let, ko se na teh  področjih  ni  zgodilo nič oziroma se reforma, uvedena konec devetdesetih  let prejšnjega stoletja, ni  nadaljevala.
Neukrepanje na teh področjih  ne pomeni  le stagnacije, pač pa marsikdaj poslabšanje razmer.
Že ves čas  vemo, da je pokojninska reforma iz  leta 2000 pomenila pomemben korak v pravo smer, ni pa bila zadostna.
Danes se že kaže, da se starost ob upokojitvi praktično več ne povečuje, Slovenci  se upokojujemo še vedno precej  mlajši kot  večina Evropejcev; dodatna pokojnina, ki  jo lahko pričakujemo ob sedanjem deležu vključenih  v dodatno zavarovanje  in  v povprečju izredno nizke premije v ta namen, pa ne bo  nadomestila  izpada dohodkov zaradi zmanjševanja pokojnin  iz obveznega zavarovanja.
Dolgoročno pokojninski sistem ni stabilen,  zato bomo to ljudem povedali in v odprti družbeni razpravi dosegli soglasje, kako ga dopolniti -
torej kako spodbuditi daljšo  delovno aktivnost, kako ne preprečevati dela tistim, ki ga želijo  nadaljevati, kako spodbujati  različne oblike poklicnih in prostovoljnih dejavnosti
in s lednjič: sprožili bomo proces  sklepanja novega  medgeneracijskega dogovora, ki bo poglobil solidarnost in odgovornost vseh generacij.
Urediti je treba status rejništva pri nas.
V Sloveniji je rejništvu približno 1.300 otrok, ki jih sedanja zakonodaja pomanjkljivo ščiti pred morebitnimi zlorabami in so zaradi tega izpostavljeni tveganju pri dodelitvi v rejniško družino.
Področje je treba sistemsko dopolniti z ustreznimi zakonskimi spremembami, ki bodo poostrile zahtevana merila za pridobitev rejniške dejavnosti, njeno nenehno spremljanje in sankcioniranje v primeru nepravilnosti.
Zakon o izvajanju rejniške dejavnosti človeku, ki želi opravljati rejniško dejavnost, postavlja »le« naslednje pogoje: stalno prebivališče v Republiki Sloveniji; zaključena vsaj poklicna oziroma strokovna izobrazba; polnoletnost.
Zakon o opravljanju rejniške dejavnosti nikjer posebej ne predpisuje, da kandidat, ki želi opravljati rejniško dejavnost, kot tudi člani kandidatove družine, ne smejo biti pravnomočno kazensko obsojeni oziroma vpisani v kazensko evidenco.
Naslednji problem je odločanje o namestitvi otroka v rejništvo, o čemer odloča center za socialno delo, čeprav lahko  o varstvu in vzgoji otrok ter  o njihovih stikih s starši odloča  le  sodišče.
Novela ZZZDR  je na rejništvo »pozabila«.
Paradoks je, da pri razvezi  navadno vsaj  eden od roditeljev  izpolnjuje pogoje za vzgojo otrok, vendar o  tem, kateremu od  staršev bo  otrok dodeljen, odloča sodišče, pri rejništvu pa starši teh pogojev  ne  izpolnjujejo, zato jim  otroke  odvzamejo, vendar pa o tem odloča le CSD.
Zato za vse take primere podpiramo  predlog za ustanovitev družinskih sodišč.
"Delitev pristojnosti" rejnikov in staršev je še en  paradoks pri vzgoji in preživljanju rejencev.
Staršem, ki so jim otroke odvzeli zato, ker zanje ne skrbijo, zakonodaja pušča vse roditeljske pravice, npr. dovoljenje, ali sme v šolo v naravi, k zdravniku na poseg itd.
Ker staršev navadno ni mòč priklicati ali pa se ne odzivajo, pridejo rejniki v stiske, ko se je treba odločiti in zavoljo potreb otroka ukrepati.
Rejništvo je  po svoji prvotni naravi kratkotrajen ukrep, vendar pa  je  v praksi  večinoma to  postalo dolgoročno razmerje, ki sega tudi  v čas, ko rejenec že zdavnaj postane polnoleten.
To  samo po sebi  ni slabo, vendar pa bi  bilo v takih primerih  bolje  iskati rešitve v okviru  posvojitve.
Vsekakor pa bi država morala ukrepati  proti staršem, ki ne opravljajo svojih  dolžnosti, zlasti  materialnih  ne
. To velja tako za rejništvo kot tudi za preživnine.
Otrokovega glasu ni  nikjer slišati!
LDS se bo zavzemal, da se v zakonodajo uvede institut "otrokovega zaupnika", čigar  mesto je pri rejencih.
Konkretne naloge na področju socialne politike
Zmanjševanje revščine,
povečevanje družbene kohezije
in socialne vključenosti:
o  ustanovitev vladnega medresorskega delovnega telesa, ki bo skrbelo za načrtovanje in usklajevanje ukrepov, ki spodbujajo zmanjševanje revščine ter povečujejo stopnjo socialne povezanosti in socialne vključenosti;
o  uvedba sistema enotne vstopne točke za različne oblike socialnih transferjev – reorganizacija centrov za socialno delo;
o  poenotenje elementov, ki vplivajo na dodeljevanje različnih socialnih transferjev – sprejem posebnega zakona o uveljavljanju pravic iz javnih sredstev;
o  razvoj konkretnih ukrepov, namenjenih zmanjševanju revščine in socialne izključenosti določenih rizičnih skupin – financiranje medresorsko usklajenih programov (ukrepov) za starejše samske ljudi, enostarševske družine, invalidne ljudi, odvisnike;
o  prenos pristojnosti v zvezi z neprofitnimi stanovanji na ministrstvo, pristojno za socialne zadeve – priprava novega zakona za področje neprofitnih stanovanj.
Demografske spremembe, staranje prebivalstva:
o  zagotavljanje stabilnega sistema dolgotrajne oskrbe za starejše oziroma vseh skupin prebivalcev, ki so odvisni od pomoči drugega človeka – priprava in sprejem zakona o dolgotrajni oskrbi;
o  razvoj novih oblik medgeneracijskega sožitja in sodelovanja, namenjenih predvsem večji vključenosti starejših, ki so osamljeni in izolirani zaradi bolezni, invalidnosti ali drugih vzrokov – razvoj medgeneracijskih centrov,
uvedba alternativnih oblik prostorskega načrtovanja urbanih in podeželskih naselij
in zagotavljanje ustreznih oblik storitev in sodelovanja generacij v konkretnih okoljih,
oblikovanje alternativnih rešitev za aktualne oblike oskrbe starejših, ki potrebujejo oskrbo in pomoč
sistematično spodbujanje razvoja novih oblik storitev in programov za posamezne skupine prebivalstva;
o  spodbujanje in promocija prostovoljnega dela kot alternative in dopolnila javnim programom in storitvam – priprava in sprejem zakona o prostovoljstvu;
o  reorganizacija ministrstva, pristojnega za socialne zadeve – ustanovitev direktorata/urada za starejše.
Izboljšanje dostopa do socialno-varstvenih storitev in programov ter dvig njihove kakovosti:
o  posodobitev celotnega sistema storitev in programov,
pluralizacija izvajalcev,
dvig učinkovitosti in kakovosti - sprejem in priprava novega zakona o socialnem varstvu.
Konkretni ukrepi na področju pokojninskega zavarovanja
Strukturne spremembe prebivalstva v Sloveniji, spremembe, ki so posledica upadanja rodnosti in podaljševanja življenjske dobe, bodo v prihodnosti ključno vplivale na stabilnost pokojninskega sistema.
Zaradi tega bo treba sprejeti dolgoročne cilje in izhodišča na tem področju:
prilagoditi pokojninski sistem, da bomo lahko zagotavljali primerne in stabilne pokojnine;
v sklopu prizadevanj za prilagoditev sistema bo treba spodbujati podaljševanje delovno aktivnega obdobja vsakega posameznika, in sicer z ohranjanjem ustreznega razmerja med aktivno in upokojeno populacijo;
finančno stabilen sistem obveznega pokojninskega in invalidskega zavarovanja mora temeljiti na medgeneracijski solidarnosti;
pokojnine iz obveznega pokojninskega zavarovanja morajo skupaj z drugimi socialnimi pravicami – do popolne uvedbe dvo- ali tristebrnega sistema - zagotavljati pokritje življenjskih stroškov;
sistematično bo treba spodbujati dodatno pokojninsko zavarovanje in preučiti možnosti uvedbe obveznega drugega pokojninskega stebra.
Kot odgovor na demografsko gibanje bi bilo v sklopu pokojninske reforme v sistem obveznega zavarovanja smiselno vgraditi postopno zviševanje starostne meje za upokojitev,
postopno zmanjševati razlike pogojev za upokojitev moških in žensk
in kombinirati različne tipe financiranja zavarovanja (dokladni in naložbeni sistem).
Obvezno pokojninsko in invalidsko zavarovanje
1.  Povečanje spodbud za daljšo delovno aktivnost:
za vsako leto zavarovanja po izpolnitvi starosti se pokojnina poviša (sedanji sistem spodbuja samo pet let, in še to v prvem letu največ, v zadnjem najmanj, potem pa dodatnih spodbud sploh ni več);
delodajalcem olajšati zaposlovanje starejših delavcev tako, da za tiste delavce, ki so že pridobili pravico do pokojnine, pa želijo delo opravljati še naprej, delodajalcem ni treba več plačevati prispevkov, kot je to določeno v gospodarskem delu Programa (ukrepi s socialnega področja);
delno upokojitev urediti čim bolj odprto, in sicer po izpolnitvi »minimalnih« pogojev za upokojitev.
Dodatno prostovoljno zavarovanje
1.  Sistemska ločitev kolektivnega in individualnega zavarovanja:
•  uvedba povsem ločenega kolektivnega in individualnega zavarovanja.
2.  Dodatne spodbude za prostovoljno pokojninsko zavarovanje:
uvedba ustrezne politike davčnih olajšav;
•  ob dosedanjih oblikah pokojninskih načrtov dopustiti uvedbo individualnih pokojninskih načrtov brez minimalne zajamčene donosnosti (upravljavec načrta lahko sam določi naložbeno strategijo, zavarovanec pa se sam odloči, kje in kako bo varčeval);
dodatne spodbude, navedene v gospodarskem delu Programa (ukrepi s socialnega področja).
Zdravstvo
DOSTOPNO IN KAKOVOSTNO ZDRAVSTVO ZA VSE
1.  Slovensko  zdravstvo poka po šivih
Uresničevanje pravic zavarovancev se slabša.
Daljšajo se čakalne dobe, odnos do bolnikov je vse slabši, vse več je primerov, ko z različnimi izgovori bolnikom odklonijo zdravstveno storitev in jih napotijo drugam.
Temeljna problema slovenskega zdravstvenega sistema sta predvsem njegovi neučinkovitost in neekonomičnost.
Kršijo se osnovne vrednote, po katerih je slovelo (in v tujini še vedno slovi) slovensko zdravstvo.
Solidarnost ni več samoumevna vrednota, saj se sredstva, namenjena njegovemu zagotavljanju, neučinkovito prerazporejajo in se na ta način nenadzorovano izgubljajo.
Dostopnost do zdravstvenih storitev se je izrazito poslabšala in ni več pravična in enaka za vse, in to ne glede na razlike v starosti, zdravstvenem stanju in v ekonomski sposobnosti zavarovancev.
Zdravstvo je postalo ekonomsko in stroškovno neučinkovito,
ni več preglednega ravnanja z javnimi sredstvi.
Posledica vsega tega je izrazito nezadovoljstvo uporabnikov zdravstvenih storitev.
Po drugi strani pa so tudi izvajalci zdravstvenih storitev nezadovoljni s svojim položajem v sistemu javnega zdravstva, in sicer tako z delovnimi razmerami kot s plačami.
Zato (predvsem zdravniki) bežijo iz javnih zdravstvenih zavodov.
Odhajajo med zasebnike s koncesijo ali pa dodatno delajo zunaj svojega javnega zavoda -tudi pri drugih zasebnih izvajalcih zdravstvenih storitev.
S stihijskim in nedorečenim dodeljevanjem koncesij se javno zdravstvo razgrajuje.
Vse to je neposredna posledica sedanje zakonodaje, ki velja za zdravstvo.
Sistem kolektivnega plačevanja izvajalcev ne spodbuja k boljšemu in učinkovitejšemu delu.
Nasprotno, odvrača jih od ambicij v javnem zdravstvu in jih usmerja v zasebništvo, kakovost javnega zdravstva pa se tako vse bolj znižuje.
V slovenskem zdravstvenem sistemu so regulatorni, zakonski okviri in organiziranost ter celoten sistem financiranja prilagojeni bolj interesnim skupinam (lekarnarjem, zdravnikom, sindikatom, farmacevtski industriji, veletrgovcem z zdravili) kot pa uporabniku zdravstvenih storitev (bolniku).
Tako se sredstva neučinkovito razporejajo med omenjene interesne skupine, dostopnost uporabnikov do zdravstvenih storitev se zmanjšuje, hkrati pa morajo še sami dodatno financirati višje cene zdravstvenih storitev.
Organizacija slovenskega zdravstva je torej slaba, saj se niža dostopnost, daljšajo se čakalne dobe, izginjata pa solidarnosti in pravičnost.
Posledica takih razmer je nezadovoljstvo tako uporabnikov kot izvajalcev.
Vlada pa nima ne vizije ne strategije razvoja zdravstvenega sistema, ki bi v središče postavila uporabnika, javni interes in javno zdravstvo.
2.  Vizija razvoja: Zadovoljni uporabniki in zadovoljni izvajalci
Vizijo in ciljne usmeritve razvoja zdravstvenega varstva bo LDS opredelil v Nacionalnem načrtu razvoja zdravstvenega varstva do leta 2018, ki ga bomo ponudili v sprejem Državnemu zboru takoj na začetku mandata.
Razvili bomo zdravstvo, ki bo skladno z  evropskimi usmeritvami, zapisanimi v Ljubljanski listini o reformi zdravstvenega varstva iz leta 1996.
To je zdravstveni sistem, ki temelji na bistvenih vrednotah solidarnosti, pravične in enake dostopnosti za vse, kakovosti in učinkovitosti.
Oblikovali bomo táko mrežo javnega zdravstva, v kateri bodo finančna sredstva razporejena v skladu s potrebami uporabnikov in v skladu z učinkovitostjo izvajalcev.
Osrednji del mreže bo javni zdravstveni dom.
Stroškovna učinkovitost bo vezana na demografska gibanja in epidemiološke podatke o obolevnosti zavarovancev.
Prihodnje zdravstveno varstvo se bo osredotočilo na uporabnike, na njihove potrebe, ki jih bomo v demokratičnem postopku, v katerem je glas uporabnikov slišati, opredelili in skladno s finančnimi možnostmi tudi zadovoljili.
Zagotovili bomo táko financiranje zdravstvenega sistema, ki bo dajalo enake možnosti vsem ljudem, od revnih do bogatih.
V prihodnjem javnem zdravstvu bodo ob finančni stabilnosti sistema tudi izvajalci pravično plačani, in sicer po njihovi storilnosti in učinkovitosti glede na potrebe prebivalstva, kateremu zagotavljajo zdravstvene storitve.
Zdravstvo bo podpiralo in spodbujalo čim bolj kakovostno življenje vseh državljanov Slovenije.
Ne le z vračanjem zdravja, pač pa tudi z ozaveščanjem, kaj vse uporabniki lahko sami storimo za ohranjanje svojega zdravja.
Zato bomo – skladno s priporočili EU-ja – posvetili posebno pozornost področju javnega zdravja.
Táko zdravstvo bo pripomoglo k zadovoljstvu uporabnikov in izvajalcev.
Slovensko zdravstvo mora v prihodnjih desetih letih doseči raven najbolj razvitih zdravstvenih sistemov v EU-ju.
Zato bomo vzpostavili sistem ocenjevanja ekonomskih in javnofinančnih učinkov financiranja posameznih programov (t.i. »HTA – Health Technology Assessment«), kar Evropska komisija priporoča že od leta 2004.
S tem bomo dosegli učinkovito razporejanje javnih sredstev in povečali enako dostopnost do programov in zdravil.
3.  Strateški cilji
Glavni strateški cilji so: pravična in enakomerna dostopnost do zdravstvenih storitev, najboljša mogoča kakovost zdravljenja, učinkovito razmerje med javnim in zasebnim, plačevanje izvajalcev po učinkovitosti in kakovosti ter učinkovito in stabilno financiranje zdravstvenega sistema, vključno z obvladovanjem cen zdravil.
Te glavne cilje bomo dopolnili z dodatnimi, prav tako nujnimi cilji, kot sta učinkovito financiranje ter ustrezen nadzor nad kakovostjo vseh zdravstvenih storitev.
Cilji  zdravstvenega programa temeljijo na solidarnosti, ki  je ena temeljnih usmeritev LDS-a.
To pomeni, da bo večina (premožnejši, bolj zdravi, sposobnejši) sodelovala pri zagotavljanju boljših možnosti za  manjšino (revnejši, slabotni in manj sposobni).
Zdravstvo bomo  torej  financirali  vsi,  in  sicer v okviru svojih zmožnosti, njegove sadove pa uporabljali  v skladu s potrebami.
4.   Konkretni ukrepi
Enaka dostopnost do zdravstvenih storitev za vse pomeni, da ima vsak državljan Slovenije ne glede na starost, kraj bivanja, družbeni položaj ali premoženjsko stanje -možnost, da v skladu s svojim zdravstvenim stanjem dobi zdravstveno pomoč v enakem času, pomoč pa mora biti enako kakovostna za vse.
Sedanje stanje slovenskega zdravstva ne zagotavlja enake dostopnosti, saj neučinkovita raba sredstev ne omogoča financiranja programov v skladu s potrebami prebivalstva.
Čakalne dobe se zato samo še daljšajo, povečujejo pa se zahteve izvajalcev po različnih plačilih in doplačilih.
Tako postaja dostopnost (hitra in enaka) do zdravstvenih storitev vedno manj enaka in vedno bolj odvisna od finančne zmožnosti uporabnika in njegovega družbenega položaja.
Učinkovito in enako dostopnost do zdravstvenih storitev bomo dosegli tako, da bomo oblikovali mrežo javne zdravstvene službe.
Ukrep 1: Opredelitev mreže javne zdravstvene službe
Mrežo bomo oblikovali na podlagi teh podatkov: obolevnost prebivalstva v določeni regiji, demografski podatki (število starostnikov, otrok, samohranilcev), ekonomska zmogljivost regije in prebivalstva, prometna dostopnost, že delujoči javni zdravstveni zavodi.
Spodbudili bomo specializacijo določenih zdravstvenih zavodov za določena terapevtska področja.
Tako bomo zagotovili najvišjo mogočo kakovost oskrbe ter najučinkovitejše zdravljenje.
Po teh podatkih bomo ugotovili, katero je tisto razmerje uporabniki – izvajalci, ki zagotavlja največjo učinkovitost zdravstvene službe ob hkratnem optimalnem (oziroma stabilnem) financiranju take službe.
To pomeni, da je treba natančno določiti razmerje med stroški in učinkovitostjo.
Prav zato bomo tudi v Sloveniji uvedli prakso ocenjevanja ekonomskih in javnofinančnih učinkov pri odločanju o financiranju programov (HTA ocenjevanje), prakso, ki je že dolgo dobro razvita po vsej Evropi.
S tem bomo bistveno povečali učinkovitost zdravstvenih storitev v javni zdravstveni mreži.
V tako oblikovani mreži bomo zagotovili enakopravno sobivanje javnih zdravstvenih delavcev in zasebnikov s koncesijo.
Ukrep 2: Primarna zdravstvena mreža
Kot osrednji del primarne zdravstvene mreže bomo ohranili zdravstveni dom.
Zdravstveni domovi, ki so neprofitno naravnani, v javni lasti in pod nadzorom javnosti, bodo ponujali učinkovito in vsem dostopno zdravstveno oskrbo na enem kraju.
Zdravstveni domovi bodo organizatorji in izvajalci nujne, 24-urne medicinske pomoči.
Zdravstveni domovi bodo organizatorji in izvajalci nujne, 24-urne medicinske pomoči. Vzpostavili bomo boljše sodelovanje (ali sploh šele sodelovanje) med zdravstvenim domom in drugimi izvajalci zdravstvenih storitev v primarni zdravstveni mreži (zasebniki s koncesijo).
Nenadzorovano dodeljevanje koncesij je osiromašilo delovanje zdravstvenih domov in povečalo pritisk na javno zdravstveno blagajno.
Zato bomo zagotovili učinkovito sodelovanje z zasebniki s koncesijo, s čimer bomo zapolnjevali zmogljivosti ter sredstva kar najbolj uporabili.
LDS bo že do leta 2012 povezal primarno zdravstvo v mrežo javnih zdravstvenih domov in zasebnikov s koncesijo, ki že zdaj delajo v javnem zdravstvu.
Na novo bomo opredelili potrebe po izvajalcih javnih zdravstvenih storitev.
To pomeni, da bomo po zaključeni analizi potreb v odročnejšo vas, denimo, vas, v kateri živi velik odstotek starostnikov (ti pa imajo večje potrebe po zdravstvenih storitvah in so hkrati slabše gibljivi), postavili ordinacijo enega ali dveh družinskih zdravnikov s koncesijo.
Ker za delo v takem okolju med zdravniki ni veliko zanimanja, bomo zagotovili večjo finančno spodbudo za tiste, ki se bodo odločili odpreti koncesijsko ordinacijo v neugodnem predelu zdravstvene mreže.
V dogovoru z ZZZS-jem bodo storitve v takem delu mreže bolje vrednotene, spodbuda pa bo tudi ustrezno prilagojena glavarina.
Izvajalci bodo dobili ustrezne olajšave pri nakupu opreme in investicijah v nepremičnine.
Treba se je zavedati, da je državno lastništvo tako infrastrukture (npr. nepremičnine) kot tudi drage medicinske opreme relativno dražje od financiranja le-teh s pomočjo integracije zasebnih sektorjev, saj slednji s sredstvi upravljajo ekonomsko učinkoviteje.
Zato bomo razvili taka javno-zasebna partnerstva, v katerih bo zasebni sektor sodeloval pri financiranju omenjenih investicij.
Tako bodo na primer zavarovalnice s svojim kapitalom sodelovale pri financiranju nakupa ali najema nepremičnin ter drage medicinske opreme.
S tem bomo javnofinančne stroške za omenjene investicije znižali na najnižjo mogočo raven in tako povečali učinkovitost javnega financiranja.
Za javne zdravstvene delavce v zdravstvenih domovih bomo uvedli možnost nagrajevanja, ki bo boljše in marljivejše zdravnike zadržala v zdravstvenem domu.
To pomeni, da bodo imeli enake možnosti kot zasebniki s koncesijo, da po opravljenem delu za javni denar lahko delajo v isti ambulanti še za samoplačnike.
To tudi pomeni, da ne bodo plačani po kolektivnih, pač pa po individualnih pogodbah.
Odpravili bomo neizenačenost zasebnikov s koncesijo in zdravstvenih domov, kar zadeva razpolaganje s presežki.
Zasebniki s koncesijo namreč razpolagajo s presežkom prihodkov nad odhodki, v zdravstvenih domovih pa izvajalci (in niti lastniki) nimajo te pravice.
To seveda bistveno zmanjšuje spodbudo za stroškovno učinkovitost in povzroča dodatno nezadovoljstvo zaposlenih.
Zagotovili bomo, da bodo tudi zdravstveni domovi razpolagali s presežki prihodkov nad odhodki,
seveda pod strogim nadzorom ter zgolj za namene nadaljnjega razvoja dejavnosti, programske sheme in strokovne kakovosti.
Zdravstveni dom bomo ohranili kot osrednji del primarne zdravstvene mreže.
Zasebnike s koncesijo bomo finančno spodbujali, naj se prijavijo na razpis za mesta v mreži, ki so težje  dostopna in kjer živijo ljudje z velikimi potrebami po zdravstvenih storitvah, ljudje, ki so hkrati slabše finančno zmogljivi.
Zato je treba uvesti plačilni sistem, ki bo temeljil na storilnosti in učinkovitosti izvajalcev.
Povečali bomo nadzor nad kakovostjo dela izvajalcev s koncesijo in ga izenačili s tistim v zdravstvenem domu.
Zdravnikom v zdravstvenem domu je treba omogočiti enake možnosti zaslužka po zaključku rednega delovnega časa za zavarovance (namesto dela po kolektivni pogodbi bomo uvedli delo po individualni pogodbi).
Zdravstveni domovi bodo izenačeni z zasebniki s koncesijo glede razpolaganja s presežki prihodkov nad odhodki.
Ukrep 3: Sekundarna (specialistična) zdravstvena mreža
Sekundarno zdravstveno mrežo bomo vzpostavili potem, ko bomo s poglobljeno analizo ugotovili, kolikšne so potrebe po specialističnih storitvah v posameznih regijah.
Po podatkih Inštituta za varovanje zdravja Republike Slovenije že zdaj vemo, da je npr. obolevnost za srčno-žilnimi obolenji v enem delu Slovenije večja kot v drugem.
Ali pa da je samomorilnost, ki je velik slovenski družbeni in medicinski problem, v določenem delu Slovenije bistveno večja kot drugje.
V taki regiji bomo v mreži zaposlili več ustreznih specialistov kot drugje.
Specialiste-zasebnike s koncesijo bomo vključili v zagotavljanje urgentne specialistične pomoči v najbližjem javnem zdravstvenem zavodu in v zagotavljanje 24-urne dežurne službe.
Ločili bomo zasebno delo s koncesijo od tistega, ki je namenjeno samoplačnikom.
Ne bo se več dogajalo, da pride uporabnik k specialistu s koncesijo na vrsto čez nekaj mesecev, če pa plača na roko, pa jutri.
Zdravnikom-specialistom v javnih zdravstvenih zavodih bomo omogočili, da potem, ko zaključijo delo v svojem javnem zdravstvenem zavodu, delajo še za samoplačnike.
To bo omogočeno z nadomestitvijo kolektivnih pogodb z individualnimi.
Hkrati pa bomo zagotovili strog nadzor tako nad prvo kot nad drugo obliko dela.
Mrežo na sekundarni zdravstveni ravni bomo vzpostavili na podlagi potreb po določenih specialističnih storitvah prebivalstva v določeni regiji.
V taki mreži bomo določili vlogo in prostor javnih zdravstvenih zavodov (bolnišnic), javnih specialističnih ambulant in zasebnih ambulant s koncesijo.
Koncesije bomo razpisovali izključno na podlagi tako vzpostavljene mreže javnega specialističnega zdravstva.
Opredelili bomo tista okolja v mreži, ki so za specialiste-zasebnike s koncesijo manj privlačna in táko koncesijo bistveno bolje finančno ovrednotili.
V koncesijskih pogodbah je treba na novo in zelo natančno določiti obveznosti zasebnikov s koncesijo, nato pa je nujen sproten in natančen nadzor nad izvajanjem pogodbe. vTaka ureditev sekundarne mreže, v kateri bodo izvajalci zadovoljni s svojim položajem, bo povečala dostopnost in zmanjšala čakalno dobo za specialistične storitve.
Ob zagotavljanju kakovosti zdravljenja in njegove učinkovitosti bo to privedlo do večjega zadovoljstva uporabnikov.
Uvedli bomo tudi finančni nadzor nad rabo javnih sredstev zasebnikov s koncesijo.
Ukrep 4: Trg z zdravili
Financiranje zdravil ter javni izdatki za zdravila zelo obremenjujejo zdravstveno varstvo.
Zaradi tega je dostopnost do novih zdravil zelo slaba.
Tuje raziskave kažejo, da je dostopnost zdravil v Sloveniji med najslabšimi v evropskih in drugih razvitih državah.
Slovenski trg z zdravili in financiranje zdravil ne upoštevata t.i. HTA (»Health Technology Assessment«) ocenjevanja na področju zdravstva; gre za prikaz stroškovne in ekonomske učinkovitosti posameznih zdravil ter vrednotenje njihovih predvidenih učinkov na javne finance.
Na področju regulacije cen zdravil bomo:
spremenili sistem reguliranja cen zdravil, sistem, ki bo omogočal določanje cen zdravil na podlagi njihove stroškovne učinkovitosti ter terapevtske dodane vrednosti za bolnika in posredno za zdravstveni sistem, javne finance in narodno gospodarstvo;
spremenili postopek določanja cen zdravil; uvedli bomo določbe, ki bodo od farmacevtskih proizvajalcev pred oblikovanjem cen zahtevale predložitev analiz javnofinančnih in narodnogospodarskih učinkov financiranja zdravila oziroma njegove cene;
spremenili sistem regulacije cen tako, da ne bo prihajalo do neučinkovitih naložb javnih sredstev niti pri farmacevtskih proizvajalcih niti pri veletrgovcih z zdravili, kar gre v škodo uporabnika zdravstvenih storitev;
uvedli sistem regulacije cen zdravil, sistem, ki bo skladno s prej omenjenimi točkami povečal dostopnost do zdravil (predvsem novih inovativnih).
Tak sistem tudi ne bo omogočal nepreglednega preplačila zdravil iz javne zdravstvene blagajne.
Ukrep bomo izvedli v prvem letu mandata.
Ukrep 5: Razvrščanje zdravil na liste
Zdravila bomo razvrščali po jasnih in preglednih kriterijih.
Od farmacevtske industrije bomo zahtevali obvezno prikazovanje stroškovne učinkovitosti zdravil ter njihovih javnofinančnih in narodnogospodarskih učinkov.
Vpeljali bomo tak sistem ocenjevanja novih tehnologij, ki bo temeljil na kriterijih HTA-ja (»Health Technology Assessment«), ki je standard v vsem EU-ju in drugih razvitih državah.
Zaradi preglednosti razvrščanja zdravil bomo torej spremenili pravne predpise, ki regulirajo postopek razvrščanja zdravil na liste.
S tem bomo povečali ekonomičnost in stroškovno učinkovitost porabe zdravil.
Ukrep bomo izvedli v prvem letu mandata.
Ukrep 6: Zagotavljanje kakovosti
Čeprav je v Sloveniji relativno veliko vrhunskih zdravnikov in drugega zdravstvenega osebja, pa se kakovost zdravljenja slabša.
Deloma se to dogaja zaradi slabe organizacije zdravstvenega sistema in slabših vodstvenih sposobnosti vodilnih delavcev v javnih zdravstvenih zavodih, predvsem pa zaradi  slabšanja odnosa med uporabniki in izvajalci.
Uvedli bomo sistem zagotavljanja kakovosti zdravstvenih postopkov in opravljenih zdravstvenih storitev.
Hkrati bomo uvedli tudi nenehen nadzor nad kakovostjo.
Pri zagotavljanju kakovosti zdravljenja bomo namenili pomembno vlogo uporabnikom.
Njihov glas se mora slišati, ko izražajo svoje potrebe in kažejo na pomanjkljivosti v zdravstvenem varstvu.
Vpeljali bomo torej – kar velja za ves sistem zdravstvenega varstva– boljše sodelovanje med uporabniki in izvajalci.
Za zagotavljanje najboljše mogoče kakovosti zdravstvenih storitev bomo vpeljali sistem akreditacije javnih zdravstvenih zavodov in zasebnikov s koncesijo.
Ta bo temeljila na izdelanih kriterijih kakovosti.
Le zdravstveni zavodi ali posamezniki z akreditacijo bodo smeli sklepati pogodbe z ZZZS-jem in bodo upravičeni do programa, plačanega iz javne zdravstvene blagajne.
Ob razvoju sistema zagotavljanja kakovosti bomo razvijali in dopolnjevali tudi metode strokovnega nadzora nad izvajalci.
Ukrep 7: Razmerje med javnimi in zasebnimi zdravstvenimi delavci
V razmerju med javnim in zasebnim bomo določili predvsem razmerje med »javnimi zdravniki« in »zasebniki s koncesijo«.
Razvili bomo enake možnosti za delo in plačevanje enih in drugih.
Pri tem bomo ločili koncesionarstvo od pravega zasebništva.
Zasebniki s koncesijo delajo namreč v javni zdravstveni mreži in se napajajo iz istih finančnih virov kot javni zdravniki, to je iz javnih sredstev ZZZS-ja.
Izenačitev bomo dosegli tako, da bodo javni zdravstveni delavci delali po individualni pogodbi in ne več po kolektivni.
Ko bomo vse zdravnike izenačili glede na to, kdo plačuje njihove storitve, bomo uvedli strog upravni nadzor nad njihovim delom.
S takim nadzorom se ne bo več dogajalo, da bo na primer zdravnik-specialist daljšal čakalno vrsto tistih, ki jih bo zdravil na koncesijo, tiste, ki dodatno  plačajo sami, pa bo zdravil takoj.
Vzpostavili bomo tak sistem financiranja, ki bo spodbujal zdravnike, da bodo zapolnili tiste dele javne zdravstvene mreže, ki so za zdravniško delo manj privlačni.
Razvili bomo sistem zdravstvenega varstva, v katerem se bo lahko vsak zdravnik odločil, ali bo delal v mreži javnega zdravstvenega varstva kot »javni zdravnik« (tako imenovani svobodni zdravnik) ali kot »zasebni zdravnik s koncesijo«.
Eden in drugi bosta lahko sklepala pogodbe z javnim zdravstvenim zavodom.
Preučili bomo možnost vezave zdravniških plač na produktivnost tako, da bomo opredelili variabilni del plače zdravnika, del, ki bo odvisen od njegove storilnosti, kakovosti njegovega dela in njegove učinkovitosti.
Tak sistem lahko tudi spodbudi vstop perspektivnega kadra v deficitarne sektorje zdravstva.
S tem se bo povečala kakovost zdravstvenih storitev znotraj javnega zdravstva, znižal se bo strošek dela, razbremenila pa javna zdravstvena blagajna.
Povečala se bo dostopnost do zdravstvenih storitev ter se znižalo finančno breme davkoplačevalcev, s tem pa povečala blaginja vseh državljanov Slovenije.
Ukrep bomo začeli izvajati takoj.
Ukrep 8: Investicije zasebnega kapitala v zdravstvo
Spodbujali bomo zanimanje zasebnega kapitala za investiranje v zdravstvo, predvsem v gradnjo in upravljanje zasebnih zdravstvenih zavodov.
S tem bomo razbremenili pritisk na javne finance, ki ga pomenijo infrastrukturne naložbe v obnovo in gradnjo bolnišnic.
Spodbujali bomo vlaganje zasebnega kapitala tudi na področju storitev, s čimer bomo znižali stroške dejavnosti ter tako povečali dostopnost storitev.
Pri tem imamo v mislih predvsem vlaganje v podporne dejavnosti (npr. v administracijo, računovodske storitve, prehrano).
Z oddajanjem teh storitev zunanjimi izvajalcem (»outsourcing«) bomo zagotavljali stroškovno učinkovito in optimalno kakovost takih storitev, vse seveda v prid večjega zadovoljstva uporabnikov in davkoplačevalcev.
V domeni države bomo pustili ožji sektor zagotavljanja financiranja programov.
S táko razbremenitvijo javnega zdravstva se bomo lahko posvetili bistvenim strokovnim problemom v zdravstvu.
Ukrep 9: Učinkovitost vodenja in poslovanja zdravstvenih zavodov
Sedanji sistem vodenja javnih zdravstvenih zavodov (bolnišnic) je večtiren in ne kaže jasne razmejitve med odgovornostjo posameznih vodstvenih struktur (npr. med direktorjem, strokovnim direktorjem, svetom zavoda, strokovnim svetom).
Vodenje je zato neučinkovito, posledica pa slabi poslovni rezultati bolnišnic.
Uvedli bomo korporativno kulturo vodenja zdravstvenih zavodov, kulturo, v kateri je jasno določena odgovornost poslovnega direktorja ter sveta zavoda, ki ga bomo organizirali kot nadzorni svet.
To bo povečalo učinkovitost poslovanja ter zmanjšalo vpliv različnih interesnih skupin.
S tem bomo povečali kakovost storitev in ob cenejšem poslovanju povečali njegovo učinkovitost.
Poslovanje bolnišnic bomo uredili tako, da ne bodo imele izgub.
Poskrbeli bomo, da se bodo področni dogovori sprejeli na začetku leta in ne julija ali avgusta, kot se je to dogajalo doslej.
Vzpostavili bomo učinkovito vodstveno strukturo in finančni menedžment ter uvedli učinkovit nadzor na poslovanjem tudi s preoblikovanjem sedanjih svetov zavodov v nadzorne svete.
Uvedli bomo spodbudno in diferencirano plačevanje nosilcev zdravljenja.
Uvedli bomo sistem plačevanja tistih programov, ki sledijo potrebam uporabnikov.
Uvedli bomo preglednost in nadzor nad stroški zdravstvenih programov.
Ukrep 10: Financiranje zdravstvenega sistema
Poskrbeli bomo, da bo ob znanem večanju stroškov v zdravstvu zdravstveni sistem ostal stabilen, hkrati pa zagotavljali enak obseg pravic iz zdravstvenega zavarovanja.
Zakon o zdravstvenem zavarovanju in zdravstvenem varstvu (ZZVZZ) bomo spremenili tako, da bo mogoče znižati celotne stroške zdravstvenega zavarovanja tisti skupini prebivalcev, ki živijo pod pragom revščine.
To bomo storili tako, da bomo zdravstvene storitve iz dopolnilnega zdravstvenega zavarovanja pokrili iz sistema javnih financ.
Preučili bomo tudi možnost kritja omenjenih pravic tako iz državnega proračuna kot tudi iz sredstev javne blagajne.
Odločili pa se bomo za tisto izmed obeh možnosti, ki bo zagotavljala dolgoročno finančno stabilnost omenjenega ukrepa.
Kritje dopolnilnega zdravstvenega zavarovanja za socialno ogroženo skupino prebivalcev bomo izvedli tako, da bomo poskrbeli za financiranje premij dopolnilnega zdravstvenega zavarovanja in ne za financiranje škod iz njegovega naslova.
S tem ne bomo prenašali nikakršnega tveganja na državni proračun ali javno zdravstveno blagajno.
Prav tako bomo zagotovili, da omenjeni ukrep ne bo povzročil povišanja prispevne stopnje obveznega zdravstvenega zavarovanja, pač pa bomo njegovo financiranje zagotovili s postavljanjem rezerv iz večje učinkovitosti porabe javnih sredstev ter s prerazporejanjem znotraj javnih financ.
V vseh javnih zdravstvenih zavodih bomo izboljšali nadzor nad izkoristkom oziroma učinkovitostjo, kar pomeni izboljšanje razmerja med ceno in učinkovitostjo.
Razvili bomo tak plačni sistem izvajalcev, ki bo stimulativen.
Tak sistem torej, v katerem plačevanje vseh izvajalcev ne bo enako, pač pa bodo boljši plačani bolje, slabši pa slabše.
Izdelali bomo kriterije za boljše delo izvajalcev, in sicer tako glede na kakovost njihovega dela kot na količino in učinkovitost.
Pri tem bomo dali veljavo še pomembnemu kriteriju dobrega zdravstvenega delavca, to je do človeka prijaznemu odnosu.
Le tak odnos je namreč terapevtski, saj daje partnerju v odnosu uporabnik–izvajalec, to pomeni uporabniku, enakopravno vlogo.
Izvajalcev (predvsem nosilcev zdravstvenih storitev, to je zdravnikov, vendar ne samo njih) zato ne bomo več plačevali po kolektivni, pač pa po individualni pogodbi, v kateri pa bomo po kriterijih kakovosti določili obseg izvajalčevega dela.
Zdravstvene programe bomo plačevati glede na potrebe prebivalstva in glede na stroške njihove izvedbe.
To je edini primerni ukrep za najučinkovitejše zmanjšanje čakalnih dob.
Čakalne dobe se brez tovrstnih ukrepov zgolj daljšajo, na drugi strani pa se denar porablja za financiranje nepotrebne infrastrukture in nepotrebnih programov.
Uvedli bomo zakonske možnosti za razvoj zavarovalnice, ki bo konkurenčna Zavodu za zdravstveno zavarovanje, torej na področju obveznega zavarovanja.
Znižali bomo cene dopolnilnega zavarovanja in odprli trg za nadstandardna zavarovanja s ponudbo dodatnih programov v javnih in zasebnih zavodih.
Ta trg bomo ustrezno spodbujali, vendar pa bomo posebno pozornost namenili medsebojnemu delovanju z javnim sektorjem ter vpeljali dosleden nadzor in preglednost financiranja.
Poleg tega bomo na trg zavarovalnih storitev vpeljali več konkurence, saj je na področju PZZ-ja položaj preveč monopolen.
ZDRAVA HRANA
Stanje  na področju pridelave hrane in kmetijske politike
Hrana in odnos prebivalstva do hrane v povezavi z zdravjem, kakovostjo življenja in s kulturo ter v povezavi z njegovimi ekonomskimi razsežnostmi je bistveno vprašanje razvitih družb.
Hrano  pridelujemo z naravnimi viri, pridelovalni postopki pa lahko te naravne vire ali ogrožajo ali pa ohranjajo.
Zdravje prebivalstva je zelo odvisno od tega, kako se prehranjuje.
Nekaterim hrana pomeni tudi enega največjih življenjskih stroškov.
Hrana je del vsakdanjih in dolgoročnih skrbi vsakega posameznika, zato se javni interes temu vprašanju ne sme izogniti, nasprotno: do vprašanj hrane, prehrane, naravnih virov in okolja se mora opredeliti vsaka moderna politika.
V tradicionalnem pomenu se s hrano ukvarja kmetijska politika.
V Evropski uniji je suverenost nad odločanjem o kmetijski politiki prepuščena skupnim organom EU-ja, izvedba pa državam članicam;
zaradi sprememb, ki jih je skupna kmetijska politika doživela v zadnjih letih, pa se širi manevrski prostor za večjo samostojnost in za oblikovanje lastnega koncepta kmetijske politike v okviru danih evropskih okvirov.
Strokovnjaki menijo, da je skupna kmetijska politika preveč interesno naravnana in izkrivljajoča; preveč da se ukvarja z dohodki kmetov v kmetijstvu in zamuja pri celoviti obravnavi hrane za vse prebivalstvo.
Proizvodnja hrane je eden najmočnejših gospodarskih segmentov družbe, saj od virov, prek kmetijstva, živilske industrije, trgovine pa vse do potrošnika in s pripadajočo administracijo vred, generira približno 20 % bruto dodane vrednosti.
Evropsko kmetijsko politiko je zato treba reformirati v smeri celovite obravnave celotne verige pridelave hrane in zunanjih učinkov nanjo.
Kmetijstvo je sicer gospodarska dejavnost, ki pa lahko zagotavlja tudi javne dobrine v družbenem interesu, kot so prehranska varnost, zdravje ljudi, videz krajine, trajnostno vzdrževani naravni viri; in prav v to smer se mora naravnati tudi kmetijska politika.
V Sloveniji vlada visoko zavedanje o pomenu hrane za človeka, vendar pa še nismo v celoti industrializirali in globalizirali postopkov pridelave hrane.
Slovenska hrana ima še okus, česar se zavedamo sami in kar nam priznavajo tudi drugi.
Da bi ga (okus) ohranili in še razširili, je treba v kmetijski politiki izdelati nove načrte, hkrati pa našo tovrstno prepoznavnost graditi tudi v ekonomskem smislu.
Slovenija sicer nima potenciala za množično pridelavo hrane, lahko pa prek gastronomije, turizma in nišnih proizvodov tudi v tej panogi prispevamo k dodani vrednosti in večji konkurenčnosti Slovenije, hkrati pa prispevamo tudi k bolj zdravi družbi in boljšemu počutju ljudi.
Pestrost in naravnost ohranitve okusa slovenske hrane je mogoče zagotoviti le z novo filozofijo celotne agroživilske verige.
Splošne standarde pridelave hrane je treba dvigniti na najvišjo mogočo raven, obenem pa pospeševati pestrost proizvodnih postopkov in gospodarskih oblik.
Temelj ostaja slovenska kmetija, ki jo je treba spodbujati k pridelavi zdrave in varne hrane.
Rasteta naj pomen in vloga ekološkega kmetijstva, ki pa ne more v celoti nadomestiti tudi drugih proizvodnih oblik.
Treba je investirati predvsem v živilsko predelavo, ki je lahko tudi konkurenčna prednost Slovenije, visokokakovostni proizvodi pa morajo biti prek trgovine dostopni vsakemu posamezniku po dostopni ceni.
Koncepti učinkovitih in za zdravje ljudi primernih načinov pridelave in predelave hrane so znani, v Sloveniji jih je treba le uvesti, a za to je treba spremeniti odnos do hrane in obenem začeti bistveno več vlagati v znanje in razvoj.
To spremembo lahko kmetijska politika podpre in usmerja s projekti, predvsem pa z novo filozofijo razumevanja hrane.
Zato si prizadevamo za drugačno vlogo kmetijske politike.
Ni je treba ukiniti; nasprotno, potrebujemo več in učinkovitejše politike, vendar ne sme biti usmerjena zgolj k enemu sloju, pač pa mora delovati v interesu vsega prebivalstva.
To ne pomeni da deluje proti kmetu; nasprotno, dobra kmetijska politika je taka politika,, ki bo kmete usmerila k pridelavi in ravnanju, ki sta v splošnem družbenem interesu.
V LDS-u se zavzemamo za financiranje, usmerjeno v konkretne projekte, katerih cilj bo pridelovanje zdrave in kakovostne hrane ter humano ravnanje z živalmi, projekte, ki bodo prijazni do okolja in  ohranjali biodiverziteto ter kulturno krajino.
Cilj: kakovostna hrana
Dolgoročni cilj je varna in hrana vrhunske kakovosti, ki prispeva k boljšemu zdravstvenemu stanju prebivalstva, obenem pa je tudi tržno prepoznavna in uspešna.
Pri tem bi želeli posebej poudariti tale vprašanja:
Dvig deleža ekoloških kmetij.
Kmete je treba spodbujati k sonaravnim in trajnostnim postopkom pridelave.
Tisti, ki zmorejo, pa naj se usmerijo tudi v ekološko kmetovanje.
Treba je razviti ekološko kmetijstvo kot učinkovit tržni koncept, ki bo vključeval tudi predelavo in trgovino v večjem obsegu.
Agroživilska veriga, ki mora potrošniku zagotoviti hrano najvišje kakovosti.
Temelji naj na trajnostnem konceptu pridelave hrane, s posebnim poudarkom na ekološkem kmetijstvu kot pomembnem segmentu in na pridelovanju funkcionalne hrane.
Tradicionalno kmetijstvo spodbujamo, naj se preusmerja v pridelavo hrane najvišje kakovosti.
Ob tem je treba razvijati tudi pridelavo in trženje tradicionalnih in posebnih proizvodov, zaščitenih z znamkami v skladu z evropsko zakonodajo.
Treba je vplivati na nastanek vertikalnih integracij pridelave, proizvodnje, prodajnih kanalov in promocije, integracij, ki bodo temeljile na sledljivosti in na višji kakovosti.
Vlaganje v znanje in razvoj celotne agroživilske verige, s hkratnim ozaveščanjem potrošnikov o načelih zdrave prehrane.
Treba je oblikovati mrežo vrhunskih raziskovalcev, ki bodo podprli industrijo in kmetijstvo, podpreti je treba tudi organiziranje, prenos znanja in promocijo; skratka: novi koncept nadgraditi tudi z razvojem.
Revizija in nova Strategija kmetijske politike.
Na ravni EU-ja velja  podpreti tiste glasove in države članice, ki si kmetijsko politiko prizadevajo preobraziti v smeri trajnostnega koncepta te dejavnosti, širokega razumevanja nalog kmetijske politike ter ciljne in jasne/razvidne izvedbe politike, vse to v skladu z dejanskimi prispevki kmetijstva in podeželja pri zagotavljanju evropskih javnih dobrin.
V Sloveniji ni enotnega mnenja o kmetijstvu in kmetijski politiki, zato ga je treba poenotiti in doseči soglasje o opredelitvi jasne razvojne Strategije v evropskih okvirih.
Ukrepi
Na podlagi predlagane spremembe koncepta gre predvsem za spremembo v razmišljanju in pristopov.
Na voljo je obsežen mehanizem ukrepov, projektov in programov, ki jih je treba zastaviti povsem drugače.
Gre za to, da začnemo politiko koncipirati in ne le kopirati.
Nujni pa so tudi nekateri novi konkretni projekti in inovativne zamisli, ki jih je mòč realizirati v sedanjih shemah podpor kmetijstvu in razvoja podeželja:
•  oblikovanje valilnic znanja za kmetijstvo in živilstvo pri razvoju novih postopkov pridelave in predelave hrane;
jasna finančna podpora države projektom vertikalne integracije kmetijstva, živilstva in trgovine;
agencija in kampanje za promocijo zdrave hrane;
podpora razvoju pridelave ekoloških proizvodov;
projekti v podporo povezavi med hrano, turizmom in gastronomijo.
Šport
S ŠPORTNIM DUHOM DO VRHUNSKIH USPEHOV
I.  Stanje
Škodljivo delovanje sedanje vlade
Sedanja vlada na področju športa deluje izrazito slabo in škodljivo, država pa se do športa vede dobesedno mačehovsko.
Delež izdatkov za programe športa v proračunu Republike Slovenije od leta 2004 vztrajno pada.
Pred štirimi leti je bil 0,14-odstoten, letos pa je predvidenih zgolj 0,11 odstotka.
V vsej strukturi izdatkov za šport v Sloveniji je javnih izdatkov le 19 %, medtem ko je ta delež v državah EU-ja v povprečju kar 28 %.
Komunikacija države z najvišjimi predstavniki civilne družbe na področju športa je slaba.
Priča smo podržavljanju športa, kar dokazujejo ukinitev Zavoda za šport Slovenije in vladni posegi v delovanje Fundacije za financiranje športnih organizacij.
Z ukinitvijo Zavoda za šport je država porušila informacijski sistem športa, kar se kaže na različnih področjih, najbolj pa, da sedanja vlada v štirih letih ni oddala poročila o izvajanju nacionalnega programa športa.
Izrazito zanemarjeno področje športa otrok in mladine
Kljub temu, da država ni izpeljala nobenega ukrepa, ki bi spodbujal k športnim dejavnostim, se število športno dejavnih prebivalcev povečuje.
Med rekreativce se prišteva kar 60 % ljudi.
Država za programe, namenjene rekreaciji, ne prispeva niti toliko denarja, da bi sledili (programi) inflaciji.
Prav tako se nista povezali Ministrstvi za zdravje ter za šolstvo in šport, kar bi omogočilo boljšo učinkovitost programov za zdravje, šport in prosti čas.
Kljub poudarjanju svoje skrbi za mladino država izrazito zanemarja področje športa otrok in mladine.
Tudi za to področje je sistemsko skrbel Zavod za šport.
Leta 2003 je bilo v interesne programe športa vključenih 192.000 otrok in mladih, od tedaj pa tako kakovost teh programov kot tudi število udeležencev v njih pada.
Uresničitev nacionalnega programa športa na tem področju je za letošnje leto zgolj 35,8-odstotna.
Država zadnja leta ni razpisala niti novih ciljnih raziskovalnih projektov, zato je močno zavrla razvoj športne stroke in znanosti.
Denarja dovolj le za (ne vselej racionalne) gradnje
Tudi kar zadeva vrhunski šport, za katerega je za letos med vsemi programskimi postavkami nacionalnega programa športa predvidena najvišja, kar 75,8-odstotna uresničitev, indeks rasti komaj sledi inflaciji.
Povečanja števila vrhunskih športnikov in njihovih vrhunskih dosežkov na mednarodnih tekmovanjih torej ne kaže pripisati skrbi države.
Država se sicer lahko hvali s podatkom, da se javni izdatki za šport povečujejo; za leto 2008 je predviden indeks 123, a povečanje gre izključno na račun športnih objektov, kjer bi naj bila uresničitev nacionalnega programa športa v letošnjem letu kar 348-odstotna.
Politika gradnje športnih objektov iz evropskih sredstev je nenačrtna in politično usmerjena; pomembna je le količina.
Za vzdrževanje teh objektov bodo občinski proračuni morali v kratkem nameniti veliko sredstev, kar bo po vsej verjetnosti povzročilo zmanjševanje sofinanciranja programov športa.
Utegne se zgoditi, da bodo javni športni objekti samevali ali pa da jih bodo uporabljali le tisti, ki bodo lahko zmogli uporabo plačati.
Glede na predvidena sredstva in možnost črpanja iz evropskih skladov bi lahko pridobili bistveno več športnih površin, a je bila uresničitev na tem področju zaradi ukinitve Zavoda za šport lani denimo le 70-odstotna.
Večina zakonov, sprejetih zadnja leta, je šport le omejevala in ga postavljala v neenakopravenpoložaj z drugimi dejavnostmi.
Športna društva so domala izenačena s pridobitno dejavnostjo, predsedniki društev so odgovorni tudi s svojim premoženjem, davčnih olajšav pa praktično ni.
II.  Vizija
Oživiti zavod za šport
Ker šport ni namenjen samemu sebi, pač pa ima večkratne pozitivne učinke na vseh ravneh družbe, mu je treba nameniti bistveno več pozornosti in sredstev, kot jih je bil deležen v obdobju te vlade.
Delež javnih sredstev se mora v prihodnjih dveh letih povečati za 10 milijonov evrov, da bo nacionalni program športa uresničen.
Vnovič je treba oživiti Zavod za šport oziroma njegove dokazano koristne dejavnosti.
Društva ostanejo neprofitna
Ustrezen poudarek bomo namenili civilni družbi, zajeli energijo tisočev anonimnih ljubiteljskih športnih delavcev, jim prisluhnili ter jim moralno in finančno pomagali.
Obogatili bomo športno vzgojo otrok in mladine, da bodo mladi bolj zdravi in srečnejši ter odpornejši proti negativnim pastem družbe;
krepile se bodo vrste vrhunskih športnikov, pa tudiljubiteljev redne, vseživljenjske športne dejavnosti.
Športna društva, v katerih poteka športna dejavnost mladih, rekreacija starejših in podobno, društva, ki se financirajo iz javnih sredstev,naj ostanejo neprofitna.
Športne delovne organizacije, ki imajo profesionalni pogon in ustvarjajo dobiček, pa naj delujejo po zakonodaji, ki velja za vsa druga podjetja.
Nujno je zelo jasno razmejiti dobičkonosno dejavnost od javnega interesa.
Štipendije, zavarovanja, zaposlitve
Vrhunski šport mora z nekaterimi nujnimi ukrepi postati še bolj konkurenčen.
Država mora podpreti programe priprav in nastopov mladih, perspektivnih in vrhunskih športnikov,
omogočiti štipendiranje nadarjenih športnikov
in poskrbeti za prilagajanje njihovih šolskih obveznosti.
S pokojninskim, invalidskim in nezgodnim zavarovanjem je treba zagotoviti socialno varnost trenerjev in športnikov ter uveljaviti status poklicnega športnika.
Podpreti velja program nacionalnih panožnih športnih šol in športnih gimnazij, pospešiti izobraževanje na vseh ravneh o športu in za šport
ter omogočiti razmah raznolikih raziskav in znanstvenih del na tem področju.
Vsakemu tri kvadrate na prostem in pol metra pod streho
Gradnja športnih objektov, namenjenih vadbi in prireditvam, mora biti racionalnejša.
Vsakemu prebivalcu naj bi zagotovili 0,5 kvadratnega metra pokrite in 3 m2 nepokrite športne površine.
Čaka nas pospešeno urejanje poti za varno kolesarjenje, rolanje in pešačenje, poti, ki naj nadomestijo pretirano prevažanje z motornimi vozili.
Ustaviti je treba negativno privatizacijo in podržavljanje športnih institucij, vendar spodbujati zasebnike k naložbam v šport.
Veliko možnosti javno-zasebnega partnerstva je tudi na področju graditve športnoturistične infrastrukture.
III.  Konkretni ukrepi
Za šport namenimo vsaj toliko, kot zanj namenjajo v razvitih evropskih državah.
V razvitih evropskih državah namenjajo športu v poprečju kar 28 % javnega denarja znotraj vse strukture izdatkov za šport, pri nas pa zgolj 19 %.
Ustaviti moramo padanje deleža za programe športa v proračunu in zagotoviti, da se z letošnjih 0,11 odstotka ne le vrne na 0,14 odstotka iz leta 2004, pač pa se celo poveča na 0,5 odstotka
Za programe športa bi do leta 2010 potrebovali dodatnih 10 milijonov evrov.
• Vrhunski šport je vrh športne piramide.
Vrhunski, profesionalni šport je finančno gledano predvsem v pristojnosti kapitala, ki s pomočjo športa ustvarja dobiček.
Pa vendarle je vrhunski šport izjemno pomemben dejavnik športa nasploh.
Je vrh športne piramide, vzor mlajšim, spodbujevalec mnogih aktivnosti in gospodarskih dejavnosti, je državna blagovna znamka in spodbujevalec domoljubnih čustev.
Zato ni le predmet kapitala, temveč tudi pomemben družbeni, državni in javni element.
• Otrokom in mladini vsaj tri ure organizirane športne dejavnosti na teden.
Tri šolske ure oziroma 135 minut obvezne, kakovostne športne vzgoje od osnovne šole do univerze so minimalni standard športne dejavnosti po Resoluciji Evropskega parlamenta o vlogi športa v izobraževanju.
V prvem in drugem triletju osnovne šole naj športno vzgojo skupaj poučujeta učitelja razrednega pouka in športne vzgoje; zdaj je to omogočeno le tam, kjer projekt sofinancirajo starši ali lokalna skupnost.
V finančno manj zmogljivih okoljih so ure športne vzgoje v rokah razrednih učiteljev.
• S športom do zdrave družbe.
Za državo je najcenejši zdrav posameznik.
Zato je naložba v šport, naložba v zdravo telesno dejavnost življenja mladostnikov in odraslih investicija, katere učinki bodo manj bolniških izostankov, manj zaužitih zdravil, manj opravljenih operacij ter manj dodeljenih invalidnin v odrasli delovni dobi in v tretjem življenjskem obdobju, da o zasvojenosti z mamili, alkoholom, nikotinom in z drugimi substancami ter o novodobnih zasvojenostih, njihovih ceni posledicah in zdravljenju sploh ne govorimo.
Kar največ ljudi naj se dejavno ukvarja s športom, izboljšuje naj svojo telesno zmogljivost in krepi zdravje.
Za to je treba nujno povečati športno ponudbo za oba spola, za vse starosti in za vse ravni športnega znanja.
Pri tem je tudi nujno s skupnimi akcijami povezati preventivne programe Ministrstva za zdravje ter športno-rekreativne programe Ministrstva za šolstvo in šport.
Prav tako naj na področju športne rekreacije najde zaposlitev več strokovnjakov.
Vsem, ki se dejavno in organizirano ukvarjajo s športom, naj bodo zdravstveni pregledi in zavarovanje omogočeni znotraj javnega zdravstvenega sistema in javne zdravstvene blagajne.
Namesto dražjih zavarovanj za adrenalinske športe ponudimo možnosti različnih ugodnosti in popustov pri zdravstvenem zavarovanju športno dejavnih posameznikov vseh generacij.
Šport ne sme biti »plen« vsakokratnega političnega zmagovalca.
Šport je bil, je in mora ostati nepolitičen.
Ne sme postati »plen« vsakokratnega političnega zmagovalca, »plen«, ki bi ga podredil svojim političnim interesom.
Ne sme biti ali postati volilno orožje ali polje vračanja političnih dolgov.
Društva, panožne športne zveze, občinske športne zveze, Fundacija za šport, Olimpijski komite Slovenije in Združenje športnih zvez  naj bodo v pristojnosti športnih delavcev in naj ostanejo v rokah civilne družbe.
Politika naj poskrbi za táko zakonodajo, ki ne bo rabelj slovenskega športa.
Zakonodaja naj šport omogoča, utemeljuje njegovo avtonomnost in širi njegova področja.
Onemogoča naj izrabljanje športa v strankarske namene.
Nujno je treba pripraviti nov Nacionalni program športa do leta 2020, posodobiti Zakon o športu in sprejeti zaščitno zakonodajo o prirejanju iger na srečo ter na ta način onemogočiti nezakonit razmah te dejavnosti.
• Do športa prijazni davki.
Kar nekaj popravkov je potrebnih na področju davčne zakonodaje.
Davčna zakonodaja naj spodbuja naložbe v šport.
Prostovoljno delo naj postane ekonomska kategorija, prikazana v računovodskih knjigah športnih društev, na katere podlagi bi lahko znižali davčne osnove.
Zviša naj se meja normiranih stroškov za športnike in samostojne športne delavce, športnim organizacijam, ki investirajo v športno infrastrukturo in v nakup športne opreme, pa je treba vrniti davek na dodano vrednost.
Okolje
SLOVENIJA KOT ZGLED TRAJNOSTNEGA RAZVOJA
Slovenija je, kot članica Evropske unije, v okviru uresničevanja Lizbonske strategije in Strategije trajnostnega razvoja izbrala skrb za okolje in trajnostni razvoj kot enega od ključnih ciljev svoje politike in razvoja.
Opredelitev za trajnostni razvoj je že dolgo vodilo LDS-a.
Oblikuje ga zavest, da razvojna politika, ki jo uveljavljamo, ne zadeva samo sedanjih generacij, pač pa bo močno vplivala tudi na generacije, ki prihajajo
. Gospodarski razvoj je pomemben, a sam po sebi ne pomeni veliko, če hkrati ne pomeni tudi izboljšanja kakovosti življenja in take rabe naravnih virov, rabe, ki bo tudi zanamcem omogočila možnosti in priložnosti, kakršne imamo sami.
Trajnostni razvoj je mogoče dosegati le z usklajenimi razvojnimi politikami v gospodarstvu, kmetijstvu, prometu, pri načrtovanju prostora in varovanju okolja ter ohranjanju narave.
Močno je povezan tudi z lokalnimi ravnmi in z lokalno samoupravo.
Večina problemov in alternativ v zvezi z nadaljnjim razvojem nastaja na teh ravneh, zato sta izjemno pomembna dobro razvita lokalna samouprava ter partnerstvo med državo, lokalnimi skupnostmi in nevladnimi organizacijami.
Za konkretizacijo načel trajnostnega razvoja zato LDS sprejema Okoljsko agendo LDS za Slovenijo, Agendo, ki izpostavlja tri temeljna področja varovanja okolja, področja, v okviru katerih v Sloveniji oblikujemo okoljsko politiko in prepletamo varstvo okolja z drugimi področnimi politikami.
1.  Okoljska odličnost
Slovenija sodi v vrh „zelenih“ držav in si prizadeva priti v elito povsem  na vrhu.
Po podatkih Centra za kakovost varovanja okolja ameriške univerze Yale se je Slovenija, med 149-imi ocenjevanimi državami, uvrstila na 15. mesto, kar varovanje okolje zadeva.
S tem se ne dokazuje le sama sebi in svojim ljudem, pač pa tudi v mednarodni skupnosti dobiva ustrezen ugled.
V mednarodnih obvezah prevzema pobudo in je v okoljskih odločitvah prva.
Sodeluje v evropski skupnosti in daje pobude za reševanje odprtih vprašanj pri varovanju okolja.
Ker smo zgledno uredili okolje, imamo moralno pravico in avtoriteto sodelovati v evropskem dogajanju.
Podporo za delovanje imamo v znanju in v ustrezno podprtih finančnih vzvodih.
Okoljska odličnost se izkaže z upoštevanjem trajnostnih načel v vseh delih družbe.
Odličnosti ni mogoče doseči čez noč, če pa si jo zastavimo kot dolgoročni cilj, h kateremu se postopoma približujemo, postane del nas in našega delovanja doma in pri delu.
Ne le, da smo v tej dolgoročni perspektivi dosegli, da imamo energetsko varčne stavbe, pač pa smo se odpovedali tudi sodobnemu, s pesticidi in gnojili podprtemu kmetijstvu, promet smo preusmerili s cest na železnico in podobno.
Skratka, najprej ravnajmo okoljsko naravnano v lastnem gospodinjstvu in pri sebi, šele nato pa pričakujmo od širše skupnosti, države, da poskrbi za sistem ravnanja z odpadki, za oskrbo iz obnovljivih virov energije ter za izvajanje ukrepov.
Okoljska odličnost glede varovanja okolja in narave v vseh njenih razsežnostih je tista lastnost naše države, ki nas odlikuje in smo zaradi nje primerjalno tudi pred najbolj razvitimi državami.
Taka odličnost bo povratno vplivala na tudi gospodarski razvoj; odličnost torej ne bo strošek, pač pa bo, podobno kot kultura, šport ipd., vplivala na pozitivno in trajno ekonomijo.
Poleg dosežkov, ki smo jih ustvarili pri varovanju narave, si moramo prizadevati tudi za splošno odličnost varovanja okolja.
Z odličnostjo razumemo vse dejavnosti, s katerimi smo uredili naše okolje in z doseženima stanjem in znanjem postali zgled drugim državam.
Zato ekološka država ni razkošje, pač pa nuja; gre za spoznanje, da skrb za varovanje okolja ni stvar usmiljenja, temveč soodvisnosti.
2.  Okolje in trg
Delovanje sistema varovanja okolja naj spodbuja trg.
Zelena ekonomija prinaša dividende.
Bruto domači proizvod (BDP) je najpogosteje uporabljano merilo za ugotavljanje gospodarskih dosežkov države.
Vendar bo sodobna politika, ki naj temelji na povezovanju in prepletanju gospodarstva, okolja in družbenih dejavnikov, potrebovala ustreznejše merilo za ugotavljanje uspešnosti.
Če gre torej za družbo, ki želi graditi svojo uspešnost na nov način, potem bo uporabila nova merila kot rezultat celote nekih odnosov, v katerih se odražajo blaginja, napredek in dobrobit, podlago pa tvori vrednost okolja
. Kazalnik razvitosti zato ne more biti samo BDP, pač pa tudi stanje okolja, zdravje ljudi, možnost pridobitve izobrazbe ...
V državah EU-ja postaja varovanje okolja vse bolj birokratska naloga uradnikov, ki preprosto prestavljajo evropske zahteve v naš pravni red.
Pogosto se pri prenašanju zahtev navzdol za skupnost izgubi smoter ali pa se zameglijo cilji varovanja okolja.
Tudi uresničevanje predpisov v nacionalnem okviru se pogosto zaplete; interes družbe se preprosto izgubi v nepreglednih paragrafih.
Če želimo poseči po ciljih, ki so za nas značilnejši, moramo izhajati iz naših potreb in avtentičnega razumevanja problematike varovanja okolja v globalnem, evropskem in domačem okviru.
Sedanji sistem gospodarskih odnosov postopno prehaja v okoljsko ekonomijo, za katero je značilno, da se ekonomska baza proizvodno-materialnih odnosov preoblikuje v ekonomijo, ki vgrajuje dejavnik okolja v svoj vrednostni sistem.
Na ta način lahko postane varovanje okolja del ekonomije - za razliko zdajšnjega položaja, v katerem varovanje okolja za ekonomijo pomeni predvsem kot strošek.
LDS želi tak gospodarski razvoj, ki bo začel postopoma upoštevati stroške okolja, za razliko od sedanjega razvoja, ki temelji na čezmerni rabi naravnih dobrin ter čezmernem onesnaževanju.
Osnovno vodilo je dopuščati spremembe v okolju le do mere, pri kateri je obnova okolja (biosfere) še mogoča.
LDS zato podpira táko politiko varovanja okolja, ki postopoma uvaja instrumente in ukrepe, s katerimi se cena okolja vključuje v gospodarski razvoj.
Poleg upoštevanja t.i. zunanjih stroškov okolja pri javnih investicijah je treba upoštevati tudi ustvarjanje delovnih mest, pri vsaki javni investiciji pa soočiti škodo in koristi.
V amortizacijske načrte je treba vključiti stroške razgradnje objekta in vse netrajnostne stroške njegovega obratovanja.
LDS razume gospodarsko in okoljsko politiko kot neločljiva dela celote.
Če zavzamemo táko izhodišče, se obema, sicer ločenima politikama odpirajo priložnosti, ki bodo prinesle le koristi.
Ob nedvomno nujni inovativnosti in z upoštevanju okoljskih temeljev ekonomije bodo oživeli tržni mehanizmi, prek katerih se v ekonomijo vključujejo okoljski dejavniki.
Na primer, taksa na sežiganje ali odlaganje odpadkov, ki velja za vse povzročitelje, bo spodbujala ljudi, da doma večino odpadkov sortirajo ali pa da naredijo še korak naprej in nehajo kupovati proizvode v neustrezni embalaži.
Pomembno vprašanje pri tem je, kako ustrezno določiti višino okoljske takse.
Gotovo pa okolje na tak način prihaja v ekonomijo gospodinjstva in posledično tudi v poslovanje gospodarskih subjektov, kar spodbuja ukrepe racionalizacije (učinkovitosti) in vpliva na manjšo obremenitev okolja.
3.   Sprememba potrošniških navad
Za doseganje trajnostnega razvoja sta ključna spreminjanje potrošniških navad in drugačna proizvodnja.
Potrošnja prebivalstva za hrano, bivanje in prevoz pomeni štiri petine vseh vplivov na okolje zasebne potrošnje v EU-ju.
Naši ljudje so pripravljeni za okolje veliko prispevati, ne zavedajo pa se vselej, kaj vse je treba zares storiti.
Zato je treba dolgoročno vlagati v spremembe navad in izkoristiti priložnost, ki jo podpira večinsko mnenje.
Visoko pripravljenost javnega mnenja za financiranje izboljšav okolja je treba izkoristiti, da bomo v odnosu do varovanja okolja izstopali v družini evropskih narodov.
Gre za spremembo miselnega vzorca potrošniške družbe (varčevanje).
Trajnostna potrošnja in proizvodnja zahtevata celostni pristop, saj se vprašanja trajnostnega vedênja/ravnanja dotikajo vseh politik in vseh sektorjev: gre tako za zmanjšanje porabe energije kot surovin, naravnih virov in nastajanja odpadkov.
Učinkovitejša proizvodnja mora vključevati načelo integralne politike do proizvodov, vključno z do okolja prijaznimi ekonomski instrumenti in zakonodajo (kot so zelena javna naročila), s sistemi okoljskega ravnanja (EMAS, LCA in ISO 14001) in ekooblikovanja proizvodov ter z uporabo okoljskih tehnologij in s ponujanjem možnosti izbire potrošnikom z uvedbo okoljskega in energijskega označevanja izdelkov.
LDS se zavzema za uveljavitev sistema zelenega javnega naročanja, kjer bodo vsi porabniki javnih sredstev morali pri opravljanju javnih naročil upoštevati tudi okoljska merila.
Za trajnostno ravnanje potrebujejo potrošniki poleg možnosti izbire tudi ustrezne informacije, ki jih obveščajo, seznanjajo in poučujejo tako o vplivu proizvodov na zdravje in okolje kakor tudi o vplivu na okolje in zdravje posameznikovega ravnanja in vedênja/ravnanja pri uporabi izdelkov in virov.
PRIORITETE ZA DOSEGANJE CILJEV
Trajnostni razvoj pomeni odziv družbe na gibanja v okolju, gibanja, zaradi katerih je naša prihodnost negotova.
Če nam v določenem časovnem okviru ne bo uspelo preusmeriti negativnih tendenc, bodo gibanja v našem okolju postala nepovratna.
Táko stanje pa bo imelo daljnosežne ekološke, gospodarske in družbene posledice, ki ne bodo le poslabšale kakovosti življenja, pač pa bodo v negotov položaj postavile prihodnje rodove, ki jim nalagamo pretežko socialno breme.
Zaradi tega je treba že danes skleniti medgeneracijski dogovor, do katerega bo pripeljala Okoljska agenda LDS-a za Slovenijo.
Podnebne spremembe, ki jih pospešujejo izpust toplogrednih plinov, narekujejo odločno ukrepanje, ki bo preprečilo nepovratne vplive na stanje okolja.
Poleg tega je treba že danes ukrepati glede sprememb, ki so se že zgodile.
Položaj Slovenije je naravnan vnaprej, tak položaj pa narekuje uvajanje ukrepov, ki si jih je zastavila mednarodna skupnost.
Drastično zmanjševanje biološke pestrosti v svetovnem merilu Slovenije še ni bistveno prizadelo.
Danes smo znani po visoki biotski raznolikosti, moramo pa osiromašena okolja postopoma vrniti v dobro stanje.
Izguba biotske raznolikosti je tako pomembna tema, da si moramo prizadevati za njeno ohranjanje v svetovnem merilu in se vključiti v dejavnosti evropske in širše mednarodne skupnosti.
Intenzivna pozidava zunaj obstoječih mestnih in vaških jeder povzroča vse večje potrebe po zemljiščih, ki jih iztrgamo iz obdelovalnih ali naravnih območij.
Ne izgubljamo le naravnega okolja, pač pa vsi plačujemo prilaganje infrastrukture obstoječim in novourbaniziranim območjem, pri čemer prostorske razvojne možnosti znotraj  obstoječe urbanizacije niso dovolj izkoriščene.
Naraščanje civilizacijskih bolezni ponazarja zdravstveno posledico trajnostnega razvoja.
Bioakumulacija onesnaževal v hrani, odpornost povzročiteljev bolezni proti zdravilom, bolezni dihal zaradi onesnaženega zraka, hrup v življenjskem okolju in stresno delovno okolje so le nekateri zdravstveni problemi, povezani s trajnostjo.
Dobre ekonomske razmere, demokratično vzdušje in zdravo življenjsko okolje jamčijo socialni vidik trajnosti glede na doseženo stopnjo varnosti in socialnega miru.
Demografski razvoj v pogledu boljšanja izobraženosti in demokratičnih vrednot pomeni trajnostno socialno usmeritev.
Odnos ljudi do lastnega okolja je sicer zadovoljiv, manjka pa interes za konkretno politično akcijo.
Zato je treba spodbujati sodelovanje pri načrtovanju in odločanju odrugih zadevah, kjer sta sodelovanje oz. udeležba mogoča.
Široka udeležba pri uresničevanju trajnosti je zaželena, saj pripomore k uresničitvi ukrepov, zato je na vseh ravneh odločanja treba ustvariti možnosti za sodelovanje prebivalstva.
Povečanje potrošništva in predvsem potrošniških navad temelji na vse večji porabi dobrin in energije.
Take vzorce materialne potrošnje je treba spreminjati in pospeševati sprejemanje drugačnih, vsebinsko bogatejših vrednot.
V uporabo prihajajo nove tehnologije, predvsem na področju informatike, biotehnologije, mikroelektronike, medicine in podobno, tehnologije, ki sicer ponujajo nove delovne in poslovne priložnosti, prinašajo pa tudi nove odnose in odgovornosti.
Zaradi tega se naša družba sooča z novimi izzivi glede sprejemanja tveganja, etičnosti ravnanja, pristojnosti in odgovornosti, kar vse je treba nenehno usklajevati z načeli trajnosti.
Naraščanje števila vozil in prevoženih razdalj iz dneva v dan kvari okolje, zato vpliv prometa na okolje ter število prometnih nesreč štejemo za enega izmed najkritičnejših elementov, kar trajnost zadeva.
Promet je najpomembnejši segment ukrepanja; če energetika že izvaja ukrep trajnosti, predvsem zmanjšuje izpust toplogrednih plinov, pa je, kar promet zadeva, doslej propadel oz. se izničil prav vsak ukrep, in sicer zaradi naraščanja števila vozil in prevoženih kilometrov.
Programe in cilje uresničevanja trajnostnega razvoja opredeljujemo s prioritetami, ki jih obravnavajo tri ključne teme Okoljske agende LDS-a za Slovenijo: življenjsko okolje, gospodarsko okolje in institucionalna organiziranost.
ŽIVLJENJSKO OKOLJE
1. Zmanjševanje okoljskih bremen
Zmanjševanje obremenitev s toplogrednimi plini
Dolgoročno poslanstvo je, da v prihodnjih petdesetih letih ali še prej ustvarimo okolju ustrezno ekonomijo.
Če tega ne bomo storili, je verjetno, da se bodo razvojna gibanja obrnila v svoje nasprotje in postala omejevalni dejavnik zaradi neravnovesja okolja.
Brez okoljske podlage ekonomije bi se, na primer, do leta 2030 poraba energije povečala za vsaj polovico današnjih potreb, posledica pa bi bil za 60 % večji izpust ogljikovega dioksida.
Podnebnih sprememb se EU loteva kot vodilna svetovna sila, in sicer dogovorjene cilje dosega s hkratnim upoštevanjem niza ožjih ciljev.
V skladu s specifičnimi cilji bodo dejavnosti potekale tako, da bo zmanjševanje izpusta toplogrednih plinov (TPG) združljivo tako z ustvarjanjem delovnih mest, in s tem s stabilnostjo nacionalnih ekonomij, kot tudi s prijaznostjo do okolja, ljudi in gospodarskih družb.
Zbrati bo treba precej političnega poguma in zmanjšati izdatke za uvoz nafte in plina.
Zunanjo odvisnost od naftnih derivatov lahko zmanjšamo in povečamo varnost energetske oskrbe.
Manj odvisni od zunanjih dobav in z večjim deležem lastnih obnovljivih oblik energije smo tudi varnejši, kar zadeva oskrbo z njo.
Manjša odvisnost Evrope in posledično Slovenije od uvožene energije utegne znižati strošek zanjo; velja ocena, da je cena, ki jo mora Evropejec plačati za zadovoljitev svoje potrebe po energiji, približno 150 evrov na mesec - veliko ali pa tudi ne, če upoštevamo, da bo strošek, če ne bomo ukrepali,desetkrat višji.
Cilj zmanjšati izpust toplogrednih plinov za 20 % na evropski ravni bomo dosegli z večjim, 20-odstotnim deležem obnovljivih oblik in z 20 % večjo energetsko učinkovitostjo.
Okolju ustrezna ekonomija obenem pomeni gospodarsko priložnost.
V svetovnem merilu pomeni vrednost boja za manjši izpust ogljika približno 25 milijonov delovnih mest.
Tržna vrednost ogljika se bo do leta 2030 povečala za vsaj dvajsetkrat.
Ekonomija, ki bo temeljila na zmanjševanju izpusta ogljika, bo ustvarjala veliko novih podjetij, ki se bodo ukvarjala z novimi tehnologijami
. Ustvarjena delovna mesta bodo pomagala vzpostaviti izvozno zmogljivost, s katero se bo Evropa izkazala za vodilno svetovno silo.
Prilagoditev na podnebne spremembe za preživetje
S prizadevanjem za zmanjšanje količin izpusta TPG-ja se v Evropi obenem intenzivno pripravljamo tudi na prilagoditev novim podnebnim razmeram.
Ta drugi izziv, način in stopnja prilagoditve spremembam, obsega vrsto dejavnosti, s katerimi bomo zmanjšali negativne učinke na gospodarstvo in življenje nasploh.
Katere možnosti za zmanjšanje vplivov so na voljo, je vprašanje, s katerim se mora ukvarjati vsa družba, zato je treba čim prej začeti javno razpravo o njem.
Evropska Zelena knjiga, izdana leta 2007, je nakazala vrsto grozečih nevarnosti zaradi podnebnih sprememb, med drugim pa družbo pripravlja tudi na posledice višanja temperature ozračja, dviga gladine morja in sprememb padavinskih vzorcev.
Vpliv sprememb ni omejen le na naravo, kjer bo nedvomno bistveno spremenil sedanje stanje, temveč sega tudi v globino družbe in daljnosežno vpliva ekonomske odnose.
Prilagoditev ekonomije podnebnim spremembam z določenimi preureditvami/prilagoditvami v smeri okoljske ekonomije ali z objekti za blažitev vpliva je dopolnilni ukrep za zmanjšanje izpusta TPG-ja.
Prilagoditev podnebnim spremembam razumemo kot vrsto prilaganja ekonomskih procesov, s katerim ukrepamo preventivno in zmanjšujemo predvidljivo škodo v ekonomiji države.
Zgodnja in pravočasna priprava je podobna logiki priprave na naravne nesreče, ko pravočasen odziv zmanjša morebitno škodo na najmanjšo mogočo mero.
Ekonomske panoge, občutljive za spremembe, kot na primer poljedelstvo, gozdarstvo, ribogojstvo ali turizem, bodo utrpele neposredne vplive in s tem škodo.
Obdobja izredno visokih temperatur v zadnjem času napovedujejo scenarije in izredna stanja, na katere se bomo morali očitno pripraviti, če se bodo temperature na planetu še naprej dvigovale.
Prilagoditev na prihajajoče in morda že v veliki meri navzoče spremembe, prilagoditev, ki jo zagovarja LDS, bo večplastna in bo terjala udeležbo vseh zmogljivosti družbe.
Zaradi tega je v načrt prilagoditve treba vključiti javnost oziroma spodbuditi vse prebivalce.
Ukrepi, ki bodo sledili prilagajanju na podnebne spremembe, se bodo raztezali od najbolj preprostih in najcenejših do takih, ki se bodo znatno zajedli v proračun.
Glavna odgovornost za akcijo sloni na ramenih lokalnih skupnosti in države, bržkone pa bo ton celotni pripravi dajala EU, in sicer s strategijami in raziskavami ter z usklajenimi akcijami, ki bodo zajele vse evropsko ozemlje.
Zaradi tega želi LDS nemudoma pristopiti k pripravi Državnega akcijskega načrta za prilagajanje podnebnim spremembam in k njej povabiti vso strokovno in drugo zainteresirano javnost: slovensko industrijo in gospodarstvo, nevladne organizacije in državljane.
Kot pomemben instrument financiranja izvajanja načrtov vidimo, poleg državnih investicij, tudi sodelovanje zasebnega sektorja v okviru javno-zasebnega partnerstva in pridobivanje finančnih sredstev iz evropskih razvojnih in strukturnih skladov.
Verjamemo, da je te zaveze mogoče uresničiti tako, da ne bosta ogrožena ne gospodarski razvoj ne blaginja državljanov, pri čemer bomo na svoje dosežke ponosni, prihodnji rodovi pa nam bodo hvaležni.
Raba obnovljivih virov energije ter izboljšanje energetske učinkovitosti
Obnovljivi viri energije so jedro trajnostnega razvoja vsakega gospodarstva in postajajo čedalje pomembnejši za varno energetsko preskrbo v prihodnosti.
Obnovljivi viri energije so prijazni do okolja in postajajo najmočnejše orožje v boju proti grozečim podnebnim spremembam.
Slovenija bo morala glede na evropski energetsko-podnebni paket do leta 2020 zmanjšati izpust toplogrednih plinov za 6 % in povečati delež obnovljivih virov energije s 16 % na 25 %.
Za uresničevanje nacionalnega načrta za energetsko učinkovitost pa bo morala do leta 2016 za prihranek 9 % energije zagotoviti 380 milijonov evrov.
LDS se zavzema za zmanjševanje izpusta toplogrednih plinov z izboljšanjem energetske učinkovitosti in s povečanjem deleža obnovljivih virov energije.
LDS želi, poleg ukrepov za zmanjševanje porabe električne energije v gospodinjstvih, nameniti večjo pozornost za izboljšanje energetske učinkovitosti tudi slovenski industriji, in sicer zlasti z uveljavljanjem zelene davčne prenove.
Prednostna naloga bo spodbujanje industrije, da najde ekonomski motiv za tehnološko prestrukturiranje proizvodnje, ki bo energetsko manj potratna.
Z ukrepi pri uresničevanju javnih naročil na področju javne uprave bo postavila javni sektor za zgled.
Posebno pozornost bo namenjala prometu, zlasti promociji javnega potniškega prometa, ter izboljšanju energetske učinkovitosti osebnih vozil in spodbujanju kolesarjenja.
LDS bo podpiral povečanje deleža obnovljivih virov energije; predvsem naložbe v izrabo rek, lesne biomase, sončne energije in energije vetra ter naložbe v izrabo (bio)odpadkov.
2.  Varstvo narave in ohranjanje biotske raznolikosti
Kamor seže pogled, je danes krajina spremenjena, povsod je opaziti navzočnost človekovih dejanj.
Če si poskusimo predstavljati naravo brez človeka, bomo ugotovili, da so predeli, za katere smo sicer trdno prepričani, da so narava, brez človeka povsem drugačni.
Travniki se zarastejo, obdelana polja se spremenijo v gozd, spremenijo se struge rek ...
Naravni rezervati, kjer je še ohranjeno naravno ravnovesje in kamor človek ne posega več, so danes edini predeli, kjer človekovi posegi načeloma niso zaželeni.
Vendar to ni povsem res, saj teh predelov, zaradi prepletanja globalnih vplivov, ni mogoče izolirati, hkrati pa v njih tudi ne vzdrževati ekološkega ravnovesja brez poseganja človeka, ki bo zavrl slabšanje razmer.
Če je bilo še leta 1995 17 % površine planeta neokrnjene, te danes zaradi človekovega poseganja v okolje ni več.
Ker take narave torej ni več, je treba spremeniti ekološko izhodišče oziroma strategijo ravnanja.
Od izključne zaščite se je treba usmeriti k dejavni zaščiti in predvsem k upravljanju naravnih predelov.
Zaradi vse večjih potreb prebivalstva, potreb, ki jih narekujejo aktualna gibanja, je treba postaviti človeka v naravo.
Del ekološkega sistema, ki ga je porušil človek, lahko uravnovesi le on sam.
Izvajanje varovanja narave utegne biti tudi negativno.
Naravovarstveniki se namreč zaščite narave pogosto lotijo brez kritične distance oz. brez jasnega odgovora na vprašanji, kaj je z varovanjem mòč doseči in katere posledice se, kljub dobrim nameram, utegnejo pojaviti.
Biotska raznolikost in Natura 2000
Izguba tipičnih krajin s habitati vred in izguba biotske raznolikosti sta pojava, ki Slovenije na srečo še nista zajela, zaradi česar je, kar ta element zadeva, relativno bogata država, ki se tega zaveda in zato obe vrednoti spoštuje in ju varuje dolgoročno.
Že danes pomenita dediščino, s katero se identificirajo območja ali regije in sta hkrati tudi ekonomski dejavnik.
V vsakem primeru bo ekstenzivno, na ekologiji temelječe kmetijstvo igralo odločilno vlogo pri njunem ohranjanju.
Ključni cilj trajnosti je varstvo vrst in njihovega življenjskega okolja oziroma habitatov v okvirih naravne in kulturne krajine.
Nominacije za Naturo 2000 se nadaljujejo v današnji čas, zato je treba dopolniti načrte upravljanja.
Poleg ekološko pomembnih območij, kot je Natura 2000, bo treba pripraviti priporočila za biotsko raznolikost naših pokrajin.
Biotska raznolikost avtohtonih vrst ne sme več upadati, zato je treba zagotavljati tudi funkcionalnost in razvojni potencial naravnega okolja.
Uspešno zagotavljanje biološke pestrosti temelji na sistematičnem kartiranju biotopov po enotnih merilih za vso državo in na trajnem opazovanju/spremljanju.
Temu je treba dodati še dopolnitev rdečega seznama ogroženih vrst in habitatov.
Na ta način varujemo tudi vrste zunaj zavarovanih območij in  upoštevamo inovativne načrte za pogodbeno varovanje narave ter ekosponzorstvo, kot je denimo renaturacija toka reke Mure, renaturacija, ki so jo opravila elektroenergetska podjetja in podobno.
Varovanje in ohranjanje pestre krajine in biološke raznolikosti je mogoče opravljati v takih pogojih upravljanja, v katerih so pristojnosti in odgovornost jasno porazdeljene med udeleženci in regijami.
Poudariti je treba, da imamo v Sloveniji le eno UNESCO-vo območje in da glede tega bistveno zaostajamo za vsemi sosedami.
Kulturno krajino s svojim delom ustvarjajo kmetje, ki jim moramo ekonomsko bazo omogočati tudi vnaprej, če želimo ohranjati naše krajinske tipe.
Trajnostni razvoj gozdarstva se osredotoča na široko meddisciplinsko in medsektorsko reševanje te problematike.
Vlogo gozdov je treba nenehno izboljševati, da bomo ohranili njihovo družbeno vlogo pri rekreaciji in pridobivanju znanja.
Z večanjem priložnosti zaposlovanja na podeželskih gozdnih območjih bomo večali tudi trajnostni vidik gozdarjenja.
Zaposlovanje bo odvisno od načina usklajevanja interesov v gozdovih med lovci, rekreativci, gozdarji, izobraževalnimi in raziskovalnimi ustanovami in drugimi interesi za gozdne zmogljivosti.
Vsekakor je treba ohranjati prehodnost gozdov tudi v novih ali spremenjenih lastniških razmerah.
Les štejemo med obnovljive vire in okoljsko sprejemljive gradbene materiale nasploh.
Vsem naštetim interesom pa je skupno, da moramo ohraniti ekološko zdravje gozdov, kar bo med drugim edino môglo ustaliti ali morda celo izboljšati biološko pestrost.
Zaščita narave
Določitvi območij in predlogov območij Nature 2000, programu upravljanja Nature 2000, ki ga je sprejela vlada, opredelitvi programov in finančnih virov v okviru kmetijske in regionalne politike bo sledilo dosledno opravljanje dejavnosti za doseganje ciljev na področju ohranjanja narave.
Spodbujali bomo prijave k projektom, povezanih z varovanjem narave, projektom, ki jih razpisujeta država in Evropska komisija.
S temi finančnimi mehanizmi bomo krepili meddržavno sodelovanje v regiji, spodbujali izmenjavo izkušenj, s sodelovanjem lokalnega prebivalstva pa krepili tak trajnostni razvoj, ki temelji na ohranjeni naravi.
Sledili bomo ciljem programskih dokumentov (npr. 100 projektov s področja varovanja narave), dokumente sproti ocenjevali in na podlagi tega dopolnjevali.
Ker velika večina turistov našo deželo obiskuje zaradi ohranjene narave, bomo tej notranji razvojni zmogljivosti namenili pravo vlogo pri razvoju turizma in podeželja.
Za doseganje ciljev ohranjanja narave bomo z ukrepi varstva (zavarovanji), ukrepi, ki jih predvideva program upravljanja Nature 2000, spodbujali prilagojen razvoj teh območij.
Upravljanje območij Nature 2000 bomo, skladno z zakonodajo, uresničili v okviru sektorskih načrtov prilagojene rabe (gozdarstvo, vodno gospodarstvo, ribištvo ...).
Poleg politike ohranjanja narave, politike, povezane z obveznostmi do EU-ja, bomo razvijali tudi nacionalno prepoznavne naravovarstvene identitete, zlasti naravne vrednote in ekološko pomembna območja.
3.  Okolje in zdravje v povezavi s kakovostjo življenja
Krepitev trajnostne proizvodnje, porabe in storitev
LDS želi izvajati tako kmetijsko politiko, s kakršno bo mogoče hkrati slediti tudi okoljskim ciljem in znotraj njih tudi ciljem ohranjanja narave.
Temu je namenjen zlasti drugi steber kmetijskih plačil, steber, ki bo prispeval tudi k proizvodnji bolj zdrave hrane.
Javni in zasebni porabniki so neposredno odgovorni za trajnost, ko z odločitvijo o proizvodu ali storitvi vsakič znova potrdijo določen vzorec vedênja/ravnanja, vzorec, ki ima svoje mesto v ekonomiji.
Odločitev je lahko okoljsko ustrezna ali pa tudi ne, odvisno pač od informacij, s katerimi posameznik razpolaga, in od njegove motiviranosti, da prispeva k trajnosti.
S spremembami vrednot in življenjskega sloga, kakovosti, manjše porabe, odnosom do regionalnosti, družbene ustreznosti, možnostjo vzdrževanja in nadgradnje dobrin se oblikujejo merila izbora pri nakupu in odstranjevanju iz uporabe.
Končni cilj takega trajnostnega življenjskega sloga, kar zadeva izbor in odstranjevanje dobrin, je manjša poraba naravnih virov in energije.
LDS bo izvajal politiko, ki krepi povečanje tržnega deleža proizvodov in storitev z manjšim deležem surovin in energije.
Posebne spodbude za trajnost bodo namenjene temle panogam: proizvodnja hrane, stanovanjska gradnja in potrošne dobrine.
Hrana se bo pridelovala na podlagi stabilnega programa, katerega temeljna značilnost je postopno opuščanje mineralnih gnojil in pesticidov ter gojenje na neonesnaženih površinah blizu naravnega okolja.
Povezava pridelave hrane z ohranjanjem kulturne krajine je več kot očitna, zato bo za ohranitev krajine treba imeti na razpolago nekaj kompenzacij.
Že danes je nekaj dobrih marketinških potez omogočilo razvoj in ekonomsko utemeljenost ekološkega kmetovanja; to je treba nadaljevati in nenehno dosegati večje tržne deleže z ekološkimi proizvodi.
Velik prispevek k trajnosti pomenita umna izbira sezone in regionalizacija pridelave, saj je kakovost hrane odvisna tako od časa kot od razdalje, s katere se potrošnik oskrbuje.
Pravica potrošnika glede uporabe gensko spremenjenih organizmov v prehrani mora biti zavarovana z doslednim označevanjem surove hrane na vseh stopnjah predelave prehranskih proizvodov.
Več o prehrani je navedeno v poglavju „Zdrava hrana“ v sklopu Programa, ki govori o zdravstvu.
Stanovanja so elementarna potreba prebivalstva
Graditev stanovanj se v zadnjem času sicer veča, vendar pa je kljub temu premalo pozornosti namenjene uporabi reciklažnih materialov in racionalizaciji graditve sploh.
Pri razvoju urbanih predelov si je treba prizadevati za čim manjšo zasedbo površin in za prostorsko čim racionalnejše načrte, kar v bližini večjih centrov že ustrezno regulirajo cene.
Nedopustno pa je, da se prebivalci selijo iz večjih centrov na obrobje, ker se pretirano povečuje pritisk na infrastrukturo.
Zato je treba v zasnovi kot ključno merilo načrtovanja upoštevati premičnost, ki jo je treba prilagoditi različnim dejavnostim in optimizirati poti na relaciji bivanje-delo-preživljanje prostega časa, predvsem pa poudariti pomen javnega prevoza, ki je splošna šibka točka v vsej državi.
Pomemben dejavnik zagotavljanja prebivališč je družbeni sloj, ki si sam ne more privoščiti nakupa ali najema.
Za take primere mora obstajati sistem ustrezne podpore.
Potrošne dobrine so v ekonomiji pomembna postavka.
Reguliranje trajnosti pri potrošnih dobrinah je mòč izjemno uspešno opravljati z ekološkim označevanjem, ki pa pri nas še ni sistematizirano.
Označevanje je podprto z ustreznimi podatki o poreklu surovin in postopkih proizvodnje ter o vplivu proizvodnje na okolje.
Potrošnike je treba seznaniti z lokalno ponudbo (manj prevoza pomeni manjše breme za okolje).
To bo potegnilo za seboj potrebo po okoljsko ustreznih proizvodih in posledično tudi ponudbo ustreznih proizvodov.
Gensko spremenjeni organizmi in njihova uporaba – varna hrana
Kljub uveljavljenemu načelu previdnega pristopa k ravnanju z gensko spremenjenimi organizmi (GSO) in pravno enotno urejenemu notranjemu trgu EU-ja kritičen odnos javnosti, tudi naše, do tovrstnih izdelkov in rabe moderne biotehnologije ostaja.
Ključni razlog so pomanjkljiva dognanja in pomanjkanje izkušenj z GSO-jem, zlasti kar zadeva vplive njegovih sproščanj na okolje in zdravje ljudi, načine ocenjevanja morebitnih tveganj za okolje in zdravje ljudi, védenje o vplivu njihovih sproščanj na okolje in zdravje ljudi ter kar zadeva pristop k opravljanju nadzora nad njihovim izpustom – in ne nazadnje: pojav monoplov prek patentne zaščite postopkov in izdelkov.
Največji pomisleki se porajajo v zvezi z morebitnimi vplivi na zdravje ljudi, navzoči pa so tudi etični pomisleki, kar zadeva vnos GSO-ja v prehranjevalno verigo (krma, ki GSO vsebuje, ali krma, ki je iz GSO-ja pripravljena), in s tem povezanimi morebitnimi stranskimi učinki.
Prav zaradi tovrstnih pomislekov je EU vzpostavil sistem, ki potrošniku zagotavlja možnost izbire.
Z uvedbo edinstvene kode za označevanje izdelkov ter z ustanovitvijo Evropske agencije za hrano (2003) so se oblikovali vzvodi za pregleden in zaupanja vreden postopek dodeljevanja dovoljenj za namerno sproščanje GSO-ja v okolje in ponujanje izdelkov trgu po načelu »one door-one key«.
Veljavna zakonodaja zagotavlja varnost potrošnika tudi z zahtevo po obveznem označevanju GSO rastlin in izdelkov, ki se iz GSO-ja izdelujejo ali pa GSO v predpisanih odstotkih vsebujejo.
Zakonodaja skupnega evropskega trga pa državam članicam prepušča odločitev glede soobstoja GSO-ja z ekološko in tradicionalno pridelavo kmetijskih rastlin.
Ker je v sedanjem zakonodajnem okviru precej vrzeli, je na zahtevo potrošnikov v pripravi sklop novih predpisov, ki bodo v EU-ju celoviteje in še strožje urejali področje ravnanja z GSOjem, njihovega sproščanja in njihove uporabe.
V Strategiji ohranjanja biotske raznolikosti (2001) je v poglavje o trajnostni rabi sestavin in trajnostnem razvoju uvrščen tudi GSO kot dejavnik morebitnega ogrožanja biotske raznolikosti v Sloveniji.
Izdelane usmeritve v tem delu strategije pa nakazujejo potrebo po izvajanju ukrepov za ohranjanje genskega potenciala avtohtonih sort in pasem.
Zato so genske banke avtohtonih sort in pasem pomemben dejavnik za ohranjanje naših genskih zmogljivosti, česar ne kaže spregledati.
Na podlagi veljavnega Zakona o ravnanju z gensko spremenjenimi organizmi je treba registrirati enote, v katerih opravljajo delo z GSO-jem,
pridobiti soglasje oz. dovoljenje za delo z GSO-jem za posamezni varnostni razred, dovoljenje za namerno sproščanje GSO-ja v okolje,
pa tudi soglasje oz. dovoljenje za uvoz GSO-ja in izdelkov iz GSO-ja.
Z upoštevanjem določil uredbe EU-ja o čezmejnem gibanju GSO-ja (Kartagenski protokol) se namreč opravlja tudi nadzor nad uvozom GSO-ja na območje enotnega trga, in sicer po postopku vnaprejšnjega obveščanja pristojnega organa države uvoznice, hkratnega izpolnjevanja zahtev previdnega pristopa k ravnanju z GSO-jem (ocena morebitnih tveganj za okolje in zdravje ljudi ter označevanje) in izpolnjevanja drugih zahtev iz predpisov, ki se nanašajo na varno ravnanje z GSO-jem.
Obstaja sicer veliko nasprotujočih si raziskav in mnenj strokovnjakov o vplivu GSO-ja na zdravje ljudi in okolje, hkrati pa se na globalnem trgu soočamo s pritiskom nerazvitih držav, ki si z uporabo GSO-ja (kmetijska pridelava) prizadevajo odpraviti revščino na eni strani, na drugi pa z nasprotovanjem pridelovanju hrane z GSO-jem razvitih držav, ki namenjajo posebno skrb večanju kakovosti življenja prebivalcev, pri čemer posebej poudarjajo pomen ekološko pridelane hrane.
GOSPODARSKO OKOLJ E
4.  Trajnostno gospodarjenje z naravnimi viri
Integracija okoljskih vsebin v druge sektorske politike
Veliki infrastrukturni posegi, kot so ceste, komunalna ali energetska infrastruktura, so po svojem značaju večnamenski objekti.
Brez sodelovanja več resorjev pri načrtovanju objektov že danes ne gre več.
Vendar ostaja nezapolnjeno enako področje, ki zadeva zagotavljanja funkcij po več mogočih poteh.
Tako na primer upoštevaje trajnost, ni mogoče razvijati le cestnega prometa, ne da bi hkrati razvijali tudi železnice; prav tako ni mogoče spodbujati zmanjšanja prevoza z osebnimi vozili, če hkrati ne razvijamo javnega prevoza.
Skratka, okoljske vsebine je treba vpeljevati od zgoraj navzdol, zato bi morali vsi državni in panožni načrti vsebovati elemente medresorskega usklajevanja, ne pa le poglavja o varovanju okolja, kajti šele medresorsko načrtovanje omogoča ugotoviti resnične potrebe po določeni funkciji.
Eden izmed učinkovitih instrumentov integracije okoljskih vsebin v sektorsko politiko je opravljanje celovite presoje vplivov na okolje.
Presoje bodo deležni vsi tisti načrti, programi in politike, ki pomembno vplivajo na okolje, kajti zagotavljanje trajnosti in varovanja okolja ima največji učinek v najzgodnejših obdobjih načrtovanja.
LDS je prepričan, da bi bilo treba izdelati okoljsko poročilo za sistem cestninjenja z vinjetami.
Na ta način bi zagotovo ugotovili, da je v tem primeru kršeno načelo stroška za resnično povzročeno obremenitev okolja.
Ali drugi primer: ko smo v Sloveniji območja, ki obsegajo več kot 30 % našega ozemlja, uvrščali v Naturo 2000, ni nihče predlagal celovite presoje vplivov na okolje, čeprav je šlo za največji poseg v našem prostoru doslej.
Življenjski krog proizvoda (LCA) je zanimiv načrt analize vpliva proizvoda na okolje, analize, ki predstavi vplive izdelka na okolje, in sicer na njegovi celotni poti - od nastanka (načrtovanja oziroma proizvodnje) do končne dispozicije (odpadka).
Taka analiza pogosto omogoči drugačen pogled na vpliv na okolje; na ta način lahko ugotovimo, da je, denimo,surovina za neki izdelek problematična, kar zadeva pridobivanje, prevoz ali dispozicijo.
Elektrika iz termoelektrarne utegne postati sporna zaradi goriva, ne zaradi lokacije.
Kljub prednostim LCA analize, ki je v svetu precej pogosta, pa se pri odločanju ta pristop praktično ne uporablja, zato predlagamo njegovo bolj sistematično uporabo.
Nove okoljske tehnologije
Okoljske tehnologije so pomembne zato, ker znižujejo stroške in povečujejo konkurenčnost tako, da manjšajo porabo energije in drugih naravnih virov, z vidika okolja pa predvsem zato, ker zmanjšujejo izpuste, z njihovo uporabo pa je tudi odpadkov manj.
Okoljske tehnologije so večplastne in morajo vključevati znanje in izkušnje, postopke, blago in storitve, kar vse bo pomembno vplivalo tudi na zmožnost tehnološkega razvoja Slovenije.
Z gospodarsko rastjo je tudi v Sloveniji pričakovati povečanje porabe naravnih virov in pritiskov na okolje.
Zato je nujno v večji meri uveljaviti načrt trajnostnega gospodarskega, socialnega in okoljskega razvoja.
Za reševanje tega prednostnega okoljskega problema, ki terja medsektorski pristop, LDS podpira vključitev v projekt priprave strategije o trajnostni rabi naravnih virov, projekt, ki se pripravlja v okviru EU-ja.
Zato bodo v programih ukrepov varovanja okolja opredeljeni tisti, ki bodo omogočali trajnostno rabo naravnih virov na tak način, da se ne bo dogajalo nadaljnje obremenjevanje okolja, hkrati pa bomo na ta način dosegli cilje Lizbonske strategije, cilje, ki zadevajo gospodarsko rast.
Uvedba politike, ki bo pripomogla k trajnostni rabi naravnih virov, je dolgotrajen proces, ki presega obdobje 25-ih let.
Slovenija v okviru delovnih teles Evropske komisije že sodeluje v postopku priprave strategije, zato bo temu projektu tudi v prihodnje namenjena velika pozornost.
Vključevanje okoljskih zahtev v vse politike in dejavnosti je bistveno za uveljavljanje in spodbujanje trajnostnega razvoja.
Država, regije in občine bodo pri sprejemanju politike, strategij, programov, načrtov in splošnih pravnih aktov ter pri izvajanju drugih zadev iz njihove pristojnosti spodbujale tak gospodarski in socialni razvoj družbe, ki pri zadovoljevanju potreb zdajšnje generacije upošteva enake možnosti za zadovoljevanje potreb tudi prihodnjih generacij in omogoča dolgoročno ohranjanje okolja.
Promet
Rešitev prometnega položaja je ključni dejavnik trajnostnega razvoja.
Obremenitev okolja s toplogrednimi plini bomo zmanjšali z radikalnimi posegi v promet.
Promet prav zares ustvarja vse več obremenitev – izboljšavam tehnologije motorjev in novi cestni infrastrukturi navkljub.
Namesto prihrankov, ki jih ponujajo krajše razdalje, se prevožene razdalje večajo.
Zdravstvene posledice zaradi prometnega onesnaževanja in številni smrtni primeri v prometnih nesrečah so velikanski.
Poleg tega je čezmerni obremenitvi s hrupom izpostavljena večina mestnega prebivalstva.
Opisane težave napeljujejo k bistvu prometne politike, ki mora uveljaviti okoljsko sprejemljive načine prevoza – hkrati z njihovo energetsko in varnostno ustreznostjo.
LDS podpira tak razvoj prometnega načrta, v katerem so celostno upoštevana tako nova ekološka goriva in cestno-železniška infrastruktura kot tudi spodbujanje kolesarjenja in hoje.
Če želimo uveljaviti trajnostni potniški promet, je treba pripraviti železniške zmogljivosti, javni prevoz z avtobusi in prilagodljive mešane sisteme, predvsem pa omogočiti kolesarjenje in dostopnost za pešce.
Prometno gnečo, ki je okoljsko nesprejemljiva, je treba omejiti in sprostiti prometne tokove.
Pri tem je nujna uporaba telematike.
Družbena odgovornost
Dejstvo je, da je trajnostni razvoj  mòč doseči  le v  uspešni  in tekmovalni ekonomiji.
Medsebojno razumevanje, partnerstvo in tvorno delovanje vseh udeležencev, predvsem  ljudi  in gospodarskih družb, dialog, načrtovanje, odločanje, realizacija in  nadzorovanje dejavnosti  – vse  našteto  tvori  nov politični  slog družbene odgovornosti.
Večjo samoodgovornost družb mora podpirati okvir pogojev za gospodarske družbe.
Večja  nesoglasja  med družbo,  gospodarstvom  in upravo  je  mòč preseči s spoštovanjem oz. uresničevanjem  načela spodbujanja družb k njihovemu družbeno odgovornejšemu poslovanju.
Z  lastnimi  notranjimi  pregledi  in  nenehnim posodabljanjem poslovanja se  je  mogoče izogniti prevladujočemu   načinu vodenja družb po načelu ukaza in nadzora.
Ne nazadnje je širši cilj trajnosti, da s spodbujanjem družb k njihovi večji družbeni odgovornosti dosežemo učinke stabilne ekonomije.
Za gospodarske družbe pomeni stabilna ekonomija táko raven odgovornosti, ki sprejema poleg čistih gospodarskih dejavnosti tudi odgovornost za okoljske in družbene posledice delovanja družb.
Vnaprej delujoče gospodarsko udejstvovanje pomeni, da subjekt sprejema vlogo strukturnega udeleženca v družbenem dogajanju, udeleženca, ki oblikuje celo vrsto zadev -od prihrankov dobrin in energetskih virov do učinkovite proizvodnje in tržno ugodne ponudbe storitev ali proizvodov;
poleg tega pa uporablja najboljše razpoložljive tehnologije in usmerja razvoj poslovanja v okvirih modela trajnostnega razvoja.
Táko delovanje ima daljnoročne in tudi daljnosežne posledice, saj gospodarske subjekte iz pasivne vloge, v kateri so pomembni cenovna politika družbe, standardi kakovosti in tržne zahteve, postavlja v proaktivno vlogo znanilcev sprememb, ki vplivajo na temelje vrednot in tekmovalnosti.
Njihovo odločanje postaja vsekakor družbeno pomembno, po drugi strani pa táko delovanje prinaša stabilnejše odnose med naročniki in izvajalci, veča njihovo medsebojno zaupanje in ne nazadnje -  zaposleni se lažje poistovetijo z gospodarsko družbo, v kateri delajo.
Da bi dosegli pravilno spodbudo zaposlenih, se morajo temu prilagoditi upravljavske strukture družb.
Te pa so pri tem odvisne od postavljenih pogojev za delovanje gospodarskih družb, pogojev, ki jih oblikuje država.
Zaradi te soodvisnosti morajo udeleženci sodelovati, predvsem pa mora država pogoje delovanja družb usmeriti v želeno smer.
Nove oblike sodelovanja med poslovnimi in upravnimi subjekti v pomenu družbene odgovornosti poslovnega področja je treba upoštevati tudi pri oblikovanju zakonodaje.
Pomemben element sodelovanja državne uprave je, da slednja ne deluje prek enostranskih in predvsem pokroviteljskih vzvodov, pač pa da z udeleženci sodeluje, upoštevaje njihovo prostovoljno odločitev za večjo družbeno vlogo, kot jo imajo sicer.
Tak sistem daje prednost skupnemu odločanju, ne pa odločitvam ene, močnejše strani.
Načelo spodbujanja namesto nadzorovanja in kaznovanja je vodilo odnosov med državo in poslovnimi subjekti.
Intenzivnejši in boljši odnosi med upravo in družbami pa so mogoči v primerih javnozasebnih partnerstev;
ta instrument je še posebej zanimiv za obvezne javne službe države in občin, pa tudi za javno infrastrukturo.
INSTITUCIONALNI OKVIR
5.  Razvoj okoljske infrastrukture
Reforma vodnega gospodarstva
Voda je javna dobrina.
Voda je last vseh, in ker smo od vode življenjsko odvisni, želimo o njej vsi odločati.
Upravljanje z vodnimi viri zato zahteva odprt in demokratičen pristop.
Zadnja leta se v Sloveniji pri gospodarjenju z vodami precej zapleta.
Večkrat se je spremenila organiziranost, vsakič znova pa se je izkazalo, da je na razpolago vse manj finančnih sredstev, stanje tega področja pa je bilo vse slabše.
Ob lanskih poplavah se je dokončno izkazalo, da sistem upravljanja z vodami ne deluje.
LDS se zavzema za prednostno obravnavo področja vodnega gospodarstva.
Sprejeti je treba poseben zakon o financiranju, zakon, ki bo vzpostavil tudi ustrezno organizacijsko infrastrukturo.
Od politično-prostovoljno-komercialnega pristopa, ki prevladuje danes, je namreč treba preiti na jasno upravljavsko shemo, ki bo jasno določila odgovornost pri izvajanju politike urejanja voda.
Z zakonom bi oblikovali vodno upravo, ki bi celovito in trajno upravljala z vodno dobrino države.
Njene naloge bi bile priprava načrtov upravljanja z vodami (NUP) - na podlagi katerih bi uresničevali upravljanje z vodami -, investicijska, razpisna, vzdrževalna in podobna dela na temelju katerih bi na podlagi NUP-ov na terenu realizirala zastavljene programe -, ter uveljavljanje ukrepov racionalne rabe voda, varovanje pred poplavami, izboljševanje stanja voda in podobno.
Na vodno upravo bi prenesli vse naloge upravljanja z vodami, razen trajnega spremljanja čistosti voda, spremljanja, ki bi še naprej ostalo v pristojnosti državne Agencije za okolje.
Osnova za delo uprave bi bila resolucija o politiki ravnanja z vodami, resolucija, v kateri bi jasno opredelili način reševanja problematike ogroženosti naselij in premoženja, prostorsko politiko, ki zadeva obvodni prostor, ter način reševanja problematike onesnaževanja in varovanja vodnih ekostistemov.
Financiranje njenega delovanja bi zagotavljali iz vodarine za nove gradnje na vodi ali ob njej, iz nadomestila za uporabo voda, iz plačil takse za zaščito kakovosti voda oziroma za njihovo onesnaženje, plačil takse za odvzem naplavin, plačil takse za melioracije in iz plačil takse za namakanje.
Financiranje upravljanja z vodami temelji na načelih:
zbiranja sredstev po načelu PPP-ja oziroma uporabe;
porabe sredstev v skladu z zakonom za natančno opredeljen namen;
solidarne uporabe sredstev, vendar po vnaprej določenih prednostih in potrebah na območju vse države;
-opredelitve lokalnih dejavnosti, denimo varovanje kakovosti voda ali ekološko stanje, ki za svoje delovanje dobivajo nepovratn sredstva.
Do družbe recikliranja odpadkov z državno agencijo za odpadke
Odziv Evropske unije na reševanje problematike ravnanja z odpadki v preteklosti ni bil najuspešnejši.
Kljub sprejemu velikega števila direktiv, se količine odpadkov ne zmanjšujejo.
Izvajanje nove, pred kratkim sprejete Tematske strategije o preprečevanju nastajanja in o recikliranju odpadkov, naj bi izboljšalo učinkovitost, tudi kar izrabo naravnih virov zadeva, ter zmanjšalo negativne vplive na okolje pri njihovi rabi.
Slovenija je v obdobju pridruževanja, po 1. maju 2004 pa kot polnopravna članica Evropske unije direktive s področja ravnanja z odpadki v svoj pravni red prenesla z več predpisi na ravni vlade ali ministra, s predpisi, sprejetimi na podlagi Zakona o varovanju okolja.
Sprejeli smo tudi sedem operativnih programov za posamezne vrste odpadkov oziroma za način ravnanja z njimi, a je štiriletno obdobje, ki ga programi zajemajo, večini že poteklo.
Težave v zvezi z reševanjem problematike ravnanja s komunalnimi odpadki, zlasti končne dispozicije odpadkov po obdelavi, na lokalni ravni kažejo, da je, kar to področje zadeva, Slovenija ta hip morda na najnižji točki doslej.
Poenostavitev in medsebojna uskladitev regulative Področje ravnanja z odpadki naj postane prednostno področje za poenostavitev in medsebojno uskladitev veljavne regulative, pri čemer naj bo ključno upoštevanje dosedanjih izkušenj.
Sedanjo regulativo, ki zadeva področje ravnanja z odpadki, je treba poenostaviti, hkrati pa je nujno tudi nenehno medsebojno usklajevanje s predpisi, ki veljajo na drugih področjih, npr. celovita presoja vplivov na okolje, umeščanja v prostor ter graditve objektov in naprav, namenjenih ravnanju z odpadki.
Koliko gospodarskih javnih služb za ravnanje z odpadki
Ne glede na posebnosti majhnega slovenskega trga je treba način oz. usmeritev ravnanja z nekaterimi vrstami odpadkov, ki (ravnanje) poteka prek državnih gospodarskih javnih služb, upočasniti ali celo ustaviti.
Dolgoročne posledice, ki utegnejo vplivati na delovanje prostega trga, lahko za seboj pustijo težkó popravljivo škodo.
Nedopustno se, denimo, zdi. razmišljanje, da bi problematiko ravnanja z odpadnimi svečami reševala državna javna služba; na ta način bi se namreč zmanjšale tudi potrebe po uveljavljanju vedno novih okoljskih dajatev, ki se kot proračunska sredstva Republike Slovenije praviloma uporabljajo nenamensko.
Če je poraba okoljske dajatve zaradi odpadnih olj zgodba zase, pa je treba neodložljivo urediti področje okoljske dajatve zaradi odlaganja odpadkov.
Še vedno ni povsem jasno, kako bomo v državi porabljali okoljske dajatve od kopičenja odpadne embalaže ter odpadne električne in elektronske opreme.
Gospodarstvu je treba dati možnost in čas, da se samo organizira ter vzpostavi sistem ravnanja s posameznimi vrstami odpadkov.
Uvajanje okoljskih dajatev sme biti ukrep le v primeru, če se stanje ne izboljša, nikakor pa ne sme biti namenjen »polnjenju« državnega proračuna oziroma nenamenski porabi.
Delovanje nacionalnega sistema ravnanja z odpadno embalažo, ravnanja, kot se ga lotevajo v drugih državah članicah EU-ja, je primeren zgled.
Predelava (recikliranje) odpadkov – doseganje deležev
V prvi vrsti je treba skrbeti za doseganje deležev recikliranja, deležev, določenih za nekatere ključne tokove odpadkov: odpadna embalaža, odpadna električna in elektronska oprema, izrabljena motorna vozila.
Za doseganje zahtevanih deležev biorazgradljivih odpadkov, ki jih je dovoljeno odlagati na odlagališčih, je treba zelo spodbujati kompostiranje biorazgradljivih odpadkov.
Objekti in naprave za predelavo (recikliranje) odpadkov Učinkovitost sistema ravnanja z odpadki je na izvajalski ravni odvisna od objektov ter naprav za ravnanje z odpadki in njihovih omrežij.
Usmeritve in prednostne naloge pri graditvi sodobne in učinkovite infrastrukture s tehnično-tehnološkega in ekonomskega vidika – še posebej za predelavo in odstranjevanje odpadkov – za komunalne odpadke narekujejo graditev infrastrukture v regijskih oziroma  v medobčinskih centrih za ravnanje z odpadki, za ravnanje z drugimi, posebnimi vrstami odpadkov pa je treba dati prednost graditvi objektov in naprav, ki jih bo zgradil zasebni kapital.
Zdajšnji standardi za ravnanje z odpadki veljajo le za odlagališča in sežigalnice ter delno za recikliranje.
Ker slabó delujoči objekti in naprave za recikliranje odpadkov onesnažujejo okolje, pa tudi zato, ker je treba zagotoviti enake konkurenčne pogoje za reciklirani material, bi veljalo vzpostaviti nove standarde, saj umeščanje objektov in naprav za predelavo odpadkov -objektov in naprav, ki so predmet nenehnih sporov - v prostor še vedno poraja NIMBY učinke.
Upoštevanje neusklajene zakonodaje, kar določanje objektov (ne)državnega pomena zadeva, poleg tega pa celovita presoja vplivov na okolje stvari še bolj otežujeta oziroma podaljšujeta upravne postopke pridobivanja dovoljenj.
6.  Javno dostopni gozdovi
Dostopnost naravnih dobrin vsem
Gozdovi pokrivajo več kot polovico Slovenije in so neprecenljivo bogastvo narave, bogastvo, ki opravlja številne ekološke in socialne vloge, hkrati pa so gozdovi tudi pomemben obnovljiv surovinski vir.
Lahko smo ponosni na njihovo ohranjenost oziroma naravnost, k čemur bistveno prispeva načrtno strokovno ravnanje z njimi.
Javni pomen gozdov, torej pomen gozdov za vse ljudi, in javna gozdarska služba, ki v korist vseh zagotavlja dober razvoj gozdov - ne glede na njihovo lastništvo -, sta porok, da bodo imeli korist od gozdov tako njihovi lastniki kot tudi vsi tisti državljani, ki gozdov nimajo.
Vsakodnevni zapleti – tudi na področju varovanja okolja in ohranjanja narave – kažejo, da v spremenjenih družbenih razmerah, nastalih že pred poldrugim desetletjem, še vedno nismo postavili jasne ločnice med zasebnimi potrebami/željami oz. zasebno lastnino in med javnimi potrebami/željami oz. javno (državno) lastnino.
Zasebna lastnina s pridobitnimi dejavnostmi ter kapitalom in dobičkom mora biti strogo ločena od javnega (državnega), morebitne partnerske odnose med zasebnim in javnim pa je treba določiti in jih nadzorovati.
Zasebna lastnina s svojimi kratkoročnimi željami po dobičku mora biti v razumnem razmerju in ravnotežju z dolgoročnimi javnimi in nacionalnimi potrebami/željami.
Lovstvo
Zakon o divjadi in lovstvu bo treba spremeniti tako, da bosta najpomembnejša kriterija za dodelitev koncesije koncesionarjeva strokovnost in usposobljenost za trajnostno gospodarjenje z divjadjo, ne pa lastnina.
7.  Za do okolja prijazno oskrbo z energijo
Za doseganje okoljskih ciljev bo treba nekatere sedanje proizvodne zmogljivosti, predvsem tiste s slabim izkoristkom, zamenjati z učinkovitejšimi elektrarnami.
Poleg tega bo treba vpeljati tudi tak sistem razdeljevanja kvot CO2 znotraj energetskega sektorja, ki bo spodbujal proizvodnjo električne energije v učinkovitejši razporeditvi proizvodnih enot.
Varovanje okolja kot ena od treh ključnih usmeritev NEP-a zahteva nadaljevanje že vpeljanega sistema spodbujanja izrabe obnovljivih virov energije in spodbujanja čistejših tehnologij, ki imajo, sledèč Strategiji o toplogrednih plinih, boljši izkoristek.
Uporaba jedrske energije
Po mnenju dela strokovne javnosti električne energije iz JEK-a, ko bo slednjemu potekla življenjska doba, ni mogoče nadomestiti z alternativnimi viri, prav tako pa z alternativnimi viri ni mogoče zadostiti naraščajočemu povpraševanju po električni energiji.
Slovenija si energetske prihodnosti ne more zagotoviti brez jedrske tehnologije.
Slovenija se je politično, z Resolucijo o razvojnih projektih sedanje vlade, Resolucijo, ki predvideva graditev drugega bloka JEK-a, načelno sicer opredelila za jedrsko prihodnost, vendar bo dejanska odločitev o smeri razvoja energetike odvisna od globalnih smernic, predvsem pa od družbene sprejemljivosti v Sloveniji.
LDS podpira dejavnosti, da Slovenija kot država z jedrsko tehnologijo še naprej preverja tehnološke in prostorske možnosti ter spremlja razvoj v svetu, in sicer z vprašanji, kolikšen je delež jedrske energije na trgu ter kaj se dogaja z emisijskimi kvotami in kaj z alternativnimi viri.
Prostor
URAVNOTEŽEN PROSTORSKI RAZVOJ SLOVENIJE
1.   Strateški cilji in konkretni projekti
Namen programa urejanja prostora v Republiki Sloveniji je dvojen.
Najprej je treba opredeliti strateške cilje urejanja prostora, potem pa konkretne projekte na štirih ravneh: evropski, državni, regionalni in lokalni.
Z besedno zvezo »urejanje prostora« razumemo prostorsko in urbanistično načrtovanje ter gospodarjenje z zemljišči, tj. nakup, prodajo in komunalno opremljanje zemljišč.
Strateški cilji so:
povrnitev ugleda prostorskega in urbanističnega načrtovanja na državni in občinski ravni;
krepitev stroke (v pomenu samostojnosti, ne pa samozadostnosti), akademske discipline (organizacija študija na vseh akademskih ravneh: 2 leti, 2 + 3 leta in doktorat znanosti)
in prakse oziroma opravljanja dejavnosti (regulacija poklica in opravljanje dejavnosti prek stanovske zbornice, prek zdajšnje Zbornice za arhitekturo in prostor oziroma prek samostojne urbanistične zbornice;
dobro financiranje resorja urejanja prostora v državnem (s sedanjih 70,5 milijona evrov na SVLR in s 36,8 milijona evrov na MOP oziroma na SVLR + MOP, kar znese 150 milijonov evrov) in lokalnih proračunih, (s približno 30-ih odstotkov na 50 %, odvisno od zdajšnjega deleža posameznega občinskega proračuna);
za namen urejanja prostora in za regionalni razvoj v največji mogoči meri črpati sredstva EU-ja;
ključna vloga prostorskega in urbanističnega načrtovanja pri razvojnem krogu, kjer morajo tako država kot tudi vse lokalne skupnosti začeti igrati dejavno vlogo razvojnika (»developer«);
institucionalizacija urejanja prostora in razvoja, kar zadeva strateške cilje Republike Slovenije na tem področju: ustanovitev agencije za strateško načrtovanje, neposredno podrejene Vladi Republike Slovenije.
2.   Uravnotežen in trajnostni prostorski razvoj Republike Slovenije
Uravnotežen  in trajnostni prostorski razvoj  je poglavitna doktrina razvoja naše države.
Pri tem  moramo upoštevati značilnosti prostorskega in urbanističnega razvoja, dejavnike prebivalstva ter prostorske značilnosti gospodarstva, družbe, kulture  in tehnologije.
Če prenesemo doktrino uravnoteženega in trajnostnega razvoja v prostor,  to pomeni, da danosti in vrednosti prostora pomenijo temelj za življenje prebivalstva in za razvoj posameznih dejavnosti.
Dejavnosti so primarne (kmetijstvo, gozdarstvo, nabiralništvo),  sekundarne (industrija, gradbeništvo),  terciarne (šolstvo, zdravstvo, socialno  varstvo, servisi,  trgovina, komunala …) in kvartarne (uprava,  informacijska in komunikacijska tehnologija).
Umestitev naštetih  dejavnosti v  prostor  in njihovo  delovanje morajo bi ti med seboj  v dinamičnem ravnovesju.
V nadaljevanju je treba zagotavljati prostorske možnosti za kulturo in tehniko bivanja, delo, preživljanje prostega časa in za prevoz, možnosti, ki bodo pravične  za vse sloje prebivalstva.
Ne nazadnje pa je treba upoštevati tako  razvojne zmogljivosti   omrežne infrastrukture, informacijske in komunikacijske tehnologije (ICT) kot tudi omejitve: varčevanje z energijo, globalno segrevanje in varovanje okolja na splošno.
Prav energetska komponenta urejanja prostora bo v bližnji prihodnosti postala najpomembnejša zaradi dveh razlogov.
Prvi je, da se razvojni vzorec spreminja v poudarjeno trajnostno naravnan razvoj, pri čemer je uporaba obnovljivih virov energije civilizacijska nujnost.
Drugi razlog pa je, da v Sloveniji z energijo ravnamo preveč negospodarno, zato postaja uporaba obnovljivih virov energije nujnost.
V našem prostoru moramo:
1) načrtovati verige hidroelektrarn in tudi malih hidroelektrarn na rekah in vodotokih;
2) raziskati  možnosti uporabe geotermalne energije (na primer vsepovsod, kjer geotermalna kopališča že stojijo);
3) načrtovati zgradbe z možnostjo uporabe toplotne črpalke;
4)  načrtovati vetrne  elektrarne,  kjer je  dovolj vetra  in kjer ni naravovarstvenih in/ali kulturovarstvenih omejitev;
5) v državno zakonodajo (in podzakonske akte) in v občinske prostorske načrte vgraditi zahteve za projektiranje in gradnjo eolske arhitekture (»eolian arcitecture«) ter za uporabo fotovoltaičnih elementov zgradb;
6) v akvatoriju Slovenije preučevati  možnosti uporabe energije plimovanja  in  vodnih tokov;
7) uporabljati okoljsko najustreznejši energent za ogrevanje zgradb;
8) izdelati državne, regionalne in občinske prostorske načrte na način, da bi čim  bolj  izkoristili energijo sonca, vetra, vode in zemlje;
9) načrtovati energetsko varčne zgradbe.
Uspešna država mora biti načrtovana za vse prebivalce in v sodelovanju z vsemi prebivalci.
V ravnotežju z interesi tržnega gospodarstva je treba načrtovati lokacije za gospodarski in tehnološki razvoj.
Konkretno to pomeni prostorsko načrtovanje poslovnih območij v občinskih prostorskih načrtih, zagotavljanje zemljišč in komunalno opremljanje tako poslovnih območij kot tudi tehnoloških parkov.
Cilj je zagotoviti poceni kvadratni meter komunalno opremljenega zemljišča za majhna in srednjevelika (SMEs), pa tudi za velika podjetja.
Socialna in zdravstvena infrastruktura morata  biti na visoki ravni.
V prostoru je treba  načrtovati stavbe  in  infrastrukturo, ki bodo zagotovile dostojne življenjske pogoje  vsem  prebivalcem – tako večini kot manjšinam  -,  torej ne glede na prihodek, družinski položaj,  spol, versko pripadnost, etničnost in  marginalnost: upoštevati  je torej treba temeljne človekove pravice.
Država mora s prostorom upravljati odgovorno, demokratično,  jasno/razvidno; skratka  – upoštevati  mora vso raznolikost urbane skupnosti.
Na ozemlju  (kopenskem  in  vodnem) Slovenije je treba spet vzpostaviti dinamično ravnovesje med omrežjem me st in podeželjem, ne glede  na dejstvo, da se razlike zmanjšujejo.
Mesta pomenijo  večje ali  manjše  motorje gospodarske rasti  in tehnološkega razvoja ter motorje razvoja kulturnih identitete, značilnosti  in raznolikosti.
Ne nazadnje  je treba ohranjati  identiteto mesta  oziroma urbanega prostora v regionalnem okolju,
omejevati  nenadzorovano razpršeno gradnjo,
varovati  naravne vire
in ohranjati  identiteto podeželskega okolja, saj podeželje Slovenije  –  z  manjšimi naselji, vasmi in zaselki  – pomeni  temelj identitete  slovenskih  pokrajin,  bolj ali  manj ekološkega kmetovanja ter idiličnega življenja v naravi.
Temeljni cilji prostorskega načrtovanja v Republiki Sloveniji so torej:
uravnotežen in trajnostni prostorski razvoj;
doseganje ciljev gospodarskega, socialnega in ozemeljskega povezovanja EU-ja;
kakovostna kultura in tehnika bivanja v mestih, naseljih in na podeželju; -glede na danosti in vrednosti prostora usklajena in medsebojno dopolnjujoča in smiselno prepletajoča se razmestitev dejavnosti:
stanovanje, delo, prostočasne dejavnost in prevoz
; -zagotavljanje prostorskih možnosti za skladen razvoj vseh 12-ih statističnih oz. razvojnih regij na ravni SKTE 3 v Sloveniji
; -zagotavljanje prostorskih možnosti za razvoj vseh 211-ih občin;
-zagotavljanje enakih življenjskih možnosti tako večini kot tudi vsem socialnim,  etničnim, verskim, marginalnim ter hendikepiranim skupnostim in ljudem;
-zagotavljanje zdravega in čistega okolja ter trajnostne rabe naravnih dobrin;
-ohranjanje naravne in kulturne dediščine;
-varovanje in nadgradnja identitete, značaja in značilnosti prostora Slovenije;
-zagotavljanje varovanja pred naravnimi in drugimi nesrečami, obramba.
2.2 Zakonodaja
Ključna zakona sta Zakon o prostorskem načrtovanju (UR. L. RS, 33/07) in najnovejši Zakon o graditvi objektov ter Zakon o arhitekturni in inženirski dejavnosti, ki je v parlamentarnem postopku.
Pri vseh treh zakonih je treba takoj oceniti njihovo primernost, kar strateške cilje urejanja prostora zadeva, in jih po potrebi dopolniti.
Potrebovali bi sicer povsem novo zakonodajo, vendar ni časa za njeno pripravo.
Omeniti je treba Zakon o spodbujanju skladnejšega regionalnega razvoja (UR. L. RS, 93/2005).
Ker Evropska unija nima neposredne pristojnosti nad urejanjem prostora, je posredno pomembna nova zakonodaja strukturnih skladov: Evropski sklad za regionalni razvoj – ESRR (Uredba 1080/2006), Evropski socialni sklad - ESS (Uredba 1081/2006), Evropsko združenje za teritorialno sodelovanje – EZTS (Uredba 1082/2006) ter Kohezijski sklad – KS (Uredba 1084/2006), torej zakonodaja, ki omogoča bistveno večje možnosti sofinanciranje tako priprave dokumentacije kot tudi izvedbe projektov.
Republika Slovenija ima z novimi evropskimi direktivami velike možnosti sofinanciranja svojih projektov v programskem obdobju 2007 - 2013.
2.3  Razvojni krog
Temeljni cilj prostorskega razvoja v Republiki Sloveniji je tudi vzpostavitev t.i. razvojnega kroga pri vsakem konkretnem projektu.
V tej zvezi je v naši državi treba optimizirati delo ter medsebojno razumevanje in upoštevanje med: -lastniki zemljišč;investitorji;prihodnjimi lastniki ali najemniki načrtovanih nepremičnin;strokovnjaki (arhitekti, urbanisti, prometniki, komunalni  inženirji, varuhi  naravne  in kulturne dediščine …);inženiringom podjetij;gradbenimi podjetji;državno upravo; lokalno upravo.
Treba bo prilagoditi zakonodajo, nadaljevati dobre prakse in s standardom razvojnega kroga ciljno pokriti državne projekte.
3. Prostorska politika v Evropski uniji
V Evropski uniji pomeni  formalni  vsebinski okvir kohezijske politike (z namenom  izvajanja prenovljene Lizbonske strategije) dokument Komisije z naslovom: Kohezijska politika za  podporo rasti in novim delovnim mestom: Strateške smernice Skupnosti 2007 - 2013 (Bruselj,  5. 7. 2005, COM(2005) 0299).
Cilj omenjenih Smernic  je opredelitev tistih prioritet  Skupnosti, ki bodo deležne podpore kohezijske politike (Evropski sklad za regionalni razvoj,  Evropski socialni sklad, Kohezijski sklad).
Na temelju Strateških smernic EU-ja je tudi Republika Slovenija leta 2006 pripravila Državni razvojni program RS za obdobje 2007 – 2013, Nacionalni strateški referenčni okvir in operativne programe.
Česa pa Slovenija ni storila, pa bi morala?
Ni »prostorizirala« svojega gospodarskega in socialnega, ne nazadnje pa tudi ne političnega razvoja!
Ker tega ni storila doslej, mora takoj začeti delati na teh področjih:
1) sprejem  novega državnega strateškega prostorskega načrta, s katerim  bi  z dejstvi članstva v  EU-ju nadgradili  sedanjo  Strategijo prostorskega razvoja Slovenije;
2) pospešiti izdelavo množice državnih prostorskih načrtov (DPN); nekateri ključni DPN-ji (npr. načrt za ljubljansko železniško vozlišče) sploh še ne nastajajo, spet druge pa oblikujejo, ne da bi pri tem upoštevali trajnostno načrtovanje prometa (npr. Načrt  za tretjo razvojno os med Koroško in Belo krajino);
3) pripraviti kakovostne projekte za iniciativo, imenovano Evropsko  teritorialno sodelovanje,  projekte, ki bodo izkoristili dejstvo, da Slovenija edina izmed vseh držav  iniciative  ozemeljsko sega v vsa štiri območja sodelovanja (Sredozemlje, Alpe, centralna Evropa in  jugovzhodna Evropa);
4) začeti projekte v okviru možnosti direktive, imenovane Evropsko teritorialno sodelovanje (European grouping for Territorial cooperation – EGTC directive); ali konkretno – v skladu z EGTC direktivo projekt vzdolž prioritetnega 6. oz. vzdolž 5. TEN koridorja: Benetke–Trst– Koper–Ljubljana–Celje-Maribor–Budimpešta–Kijev.
Ozemeljska kohezija sega dlje od pojmov gospodarske in družbene kohezije, saj ju nadgrajuje in krepi.
Cilj je bolj uravnotežen razvoj tako posamičnih predelov prostora kot tudi posamičnih dejavnosti ter zmanjševanje nerazvitosti (npr. infrastrukturne).
Cilj je tudi medsebojna usklajenost regijskih in sektorskih politik, povezanih s prostorom.
Namen teritorialne kohezije so tudi boljše infrastrukturne povezave med območji mest in med regijami.
3.1. Institucionalni okvir  za prijavo projektov:
Republika Slovenija lahko kandidira za sredstva iz dveh vrst skladov Evropske unije: Strukturnih skladov in Kohezijskega sklada, pa tudi iz Unijinih skladov iniciativ.
Strukturni skladi so finančni instrument regionalne politike EU-ja.
Podpirajo razvoj tistih evropskih regij, ki zaradi različnih vzrokov v razvoju zaostajajo.
Sredstva omenjenih skladov so namenjena zmanjšanju razlik in ustvarjanju okolja oz. pogojev za enakomeren in uravnotežen razvoj vseh držav in regij Evropske unije.
Pod skupnim imenom Strukturni skladi obstajajo štirje skladi:  Evropski sklad za regionalni razvoj (ESRR) - prispeva k zmanjševanju razlik v gospodarski in socialni razvitosti evropskih regij, tako da podpira vlaganja v proizvodnjo in infrastrukturo, zdravstvo in izobraževanje (po novem Uredba št. 1080/2006, UL L 210, 31. 7. 2006, str. 1 in razveljavitev Uredbe (ES) št. 1783/1999).
Evropski socialni sklad (ESS) - finančni instrument, namenjen vlaganju v ljudi.
Njegovo poslanstvo je zmanjševanje brezposelnosti, spodbujanje zaposljivosti in razvijanje podjetniškega duha, vlaganje v znanje, skrb za enake možnosti in socialno vključenost vseh v trg delovne sile.
Evropski kmetijski usmerjevalni in jamstveni sklad (EKUJS) - podpira gospodarsko prestrukturiranje kmetijstva in razvoj podeželja.
3.2.  Predlog projektov za kohezijsko politiko podpore  rasti in delovnim mestom za  obdobje 2007 – 2013,  projektom, usklajenim s  prioritetami Evropskega sklada za  regionalni razvoj (ERDF) v programskem obdobju 2007  - 2013
Cilje smo analizirali glede na prioritete Evropskega sklada za regionalni razvoj (ERDF), da bi dobili 4 poglavitne sklope projektov, iz katerih bomo lahko izluščili najboljše projekte, kibodo kandidirali za sredstva EU-ja.
Štirje prioritetni sklopi projektov temeljijo na pobudah Unije za programsko obdobje 2007 – 2013, vezanih na iniciativo, imenovano Evropsko teritorialno sodelovanje (European teritorial cooperation) oziroma na t. i. Cilje 3 oziroma na transnacionalno sodelovanje prek financiranja mrež in pospeševalnih akcij za celostno urejanje prostora.
Cilji so:
Cilj 1:  Globalna konkurenčnost in inovacije  (»Inovation«).
Prvi prioritetni sklop se  navezuje na prizadevanja Republike Slovenije krepiti globalno konkurenčnost,  temelječo na  novih znanjih oziroma  inovacijah.
Projekti so vezani  na tehnološke parke  in trajnostno  upravljanje mesta.
Projekt: načrtovanje in zgraditev omrežja poslovnih območij in tehnoloških parkov.
Namen: zniževanje cen komunalno opremljenega zemljišča za domače in tuje investitorje, načrtovanje in graditev osnovne infrastrukture,
neposredno povezovanje univerz z gospodarstvom (»spin-off« in »split off« podjetja),
odpiranje novih delovnih mest oz. zmanjševanje brezposelnosti.
Partnerji: vse regionalne Razvojne agencije, Ministrstvo za razvoj, Ministrstvo za gospodarstvo, občine v regiji, univerze in fakultete.
Cilj 2: Kakovost življenja (»Evironment«).
Drugi prioritetni sklop spodbuja in pospešuje kakovost življenja in z njo povezano dodano vrednostjo, ki bo odraz uravnoteženega in zdravega odnosa do okolja.
Projekt: uravnotežen razvoj  in  varovanje ob vodah in  v krajinskih parkih.
Partnerji:  vse regionalne Razvojne agencije, občine, Ministrstvo za  okolje  in prostor.
Namen: zmanjševanje onesnaževanja voda,
ureditev rekreacijskih površin ob vodah,
ekonomska stabilnost prebivalstva v krajinskih parkih.
Posamični projekti:
pešpoti in kolesarske steze ob rekah;
graditev čistilnih naprav;
celovito upravljanje z odpadki (ločeno zbiranje odpadkov, graditev odlagališč odpadkov, predelava odpadkov …);
prodaja končnih izdelkov z dodano vrednostjo v krajinskih parkih;
poplavna varnost;
projekti energetske učinkovitosti
TEN-T koridorja.
Projekt: trajnostna mobilnost v državi.
Namen: izboljšanje razmerja med javnim in zasebnim prevozom (t.i. »modal split«),
zmanjševanje izpusta toplogrednih plinov, zmanjševanje onesnaževanja okolja na splošno (hrup, zrak, tla, voda).
Partnerji: regionalne Razvojne agencije, Ministrstvo za promet, Slovenske železnice.
Posamični projekti:
rekonstrukcija na 160 km/h, V. in X. TEN-T koridor;
V. evropski prometni koridor in prioritetni projekt EU-ja številka 6, (Lyon-Milano-BolognaTrst–Koper-Ljubljana-Celje-Maribor–Budimpešta);
Potniški center Ljubljana in prometno-logistični terminal Ljubljana-Zalog;
-tovorna in potniška Luka Koper;
-tretja razvojna os Koroška-Velenje-Celje-Novo mesto-Bela krajina;
zunajnivojska križanja na glavnih in regionalnih železniških progah;
železniška povezava z Letališčem Jožeta Pučnika Ljubljana;
prometno logistični terminal Ljubljana-Zalog;
Sava kot plovna reka na meji z Republiko Hrvaško;
graditev širokopasovnih omrežij – dostopnost do informacijske in komunikacijske tehnologije (ICT);
-vzdrževanje sedanjih in graditev novih športnih letališč in helioportov v Republiki Sloveniji;
vozila na obnovljive vire pogona (vodik, biodizel).
Cilj 4: Trajnostni urbani razvoj in učinkovitost uprave (»Sustainable urban development, urban manageman«t).
Četrti prioritetni sklop je vezan na trajnostni razvoj mest in naselij, na njihovo urbano regeneracijo, pogojeno z učinkovitim in celostnim pristopom do načrtovanja prostora.
Projekt: celovito načrtovanje razvoja v državi, regijah  in občinah (Državni strateški prostorski  načrt, Državni prostorski načrti, Državni in regionalni razvojni programi 2007 - 2013, regionalni prostorski  načrti, občinski prostorski  načrti).
Namen: uskladitev pomembnih dokumentov (aktov) regionalnega razvoja in urejanja prostora  ter sektorskih dokumentov na  lokalni, regionalni, državni  in ravni EU-ja.
Partnerji: MOP, regionalne razvojne agencije, občine.
Posamični projekti:
novi prostorski načrti na državni, regionalni in občinski ravni;
urbana prenova degradiranih območij v mestih in naseljih;
načrtovanje in graditev lokalne prometne in komunalne infrastrukture;
upravljanje z mesti in naselji.
Cilj 3: Dostopnost (»Accesibility«). Tretji prioritetni sklop temelji na trajnostnem prometu in z njim povezano dostopnostjo, pogojeno z okvirom, da je Republika Slovenija sečišče V.
Pravosodje
SVOBODA, VARNOST IN PRAVIČNOST  ZA VSAKOGAR
Opis poslanstva pravosodnega sistema
Poslanstvo pravosodnega sistema je zagotoviti vsestranske, pravične, javne in pravočasne pravne storitve reševanja interesov, težav, nesoglasij ali sporov, storitve, dostopne vsakomur v poštenem postopku, storitve, opravljene na učinkovit način in v razumnem roku, storitve, ki varujejo pravice in svoboščine, vzdržujejo in razlagajo pravo, storitve, ki spore rešujejo na miren način.
Vizija delovanja pravosodnega sistema
Vizija delovanja pravosodnega sistema, ki jo zagovarja LDS, temelji na teh izhodiščih:
pravosodni sistem služi ljudem kot uporabnikom pravosodnih storitev in jim zagotavlja hitro in kakovostno varstvo pravic in svoboščin, začenši s temeljno pravico do osebnega dostojanstva ter vsakršne varnosti;
urejen pravosodni sistem je nepogrešljiv del konkurenčnosti države in mora biti zato dostopen in pravičen za vse, svojo legitimnost pa črpa predvsem iz zaupanja državljanov;
nosilci funkcij v pravosodnem sistemu so na položaje imenovani na podlagi objektivnih kriterijev in v jasnem/razvidnem postopku in odgovarjajo za svoje delovanje/ravnanje;
državne institucije pravosodnega sistema morajo delovati kot moderno vodene in upravljane organizacije;
učinkovit pravosodni sistem je ključnega pomena za gospodarski razvoj in blaginjo v družbi, ker zagotavlja pravno zaščito poslovnih transakcij;
sodišča so zgolj zadnja, ne pa edina možnost za reševanje sporov;
država je dolžna zagotoviti brezplačen dostop do učinkovitega pravnega varstva in socialno šibkim ponuditi možnost njegove izbire, žrtvam kaznivih dejanj pa zagotoviti finančno podporo ne glede na njihovo premoženjsko stanje
s pluralno politiko več možnosti državljanom, podjetjem in drugim strankam v sporu zagotavlja večjo svobodo izbire, hkrati pa krepi odgovornost strank v sporu  za njihove težave in opušča pokroviteljski pristop države;
bistveni predpogoj za uspešno pravosodno politiko je vzpostavljanje koalicij za spremembe, koalicij, ki jih sestavljajo poklicne skupine sodnikov, tožilcev, odvetnikov, notarjev, korporacijskih pravnikov in pravnih teoretikov, koalicij, ki sprejmejo rešitev, podprto z največ tehtnimi argumenti, upravljanje teh omrežij pa se izvaja na način, ki spodbuja ustvarjalnost, inovacije, eksperimentiranje, prevzemanje tveganj, merjenje rezultatov in odgovornost.
Slovenski pravosodni sistem bo v bližnji prihodnosti zagotavljal:
svobodno izbiro med najmanj 30-imi različnimi zunajsodnimi postopki reševanja sporov, izbiro različnih hitrosti in stroškov sodnega postopka in izbiro sodnika, arbitra, mediatorja ali drugega nevtralnega strokovnjaka za izvedbo teh postopkov;
rešitev do 90 % gospodarskih in večine drugih civilnopravnih sporov v bistveno hitrejših,cenejših in do strank prijaznejših, alternativnih postopkih;
24-urno elektronsko poslovanje informacijsko in tehnološko posodobljenih sodišč;
rešitev premoženjskih in drugih civilnopravnih sporov na sodiščih v povprečno 6-ih mesecih od vložitve tožbe;
•  odvračanje in kaznovanje storilcev kaznivih dejanj v skrajšanih in prenovljenih kazenskih postopkih, in to na način, da bo Slovenija sodila med države z najnižjim številom zapornikov na 100.000 prebivalcev in z najnižjim številom tistih, ki kazniva dejanja ponavljajo;
restorativno pravičnost s finančno pomočjo žrtvam kaznivih dejanj;
terapevtsko pravičnost v okviru specializiranih sodišč za obravnavo odvisnikov od mamil in alkohola, žrtev nasilja v družini in za obravnavo mladoletniške kriminalitete;
popoln dostop do odvetniškega svetovanja in zastopanja strank v sodnih postopkih.
Stanje v pravosodju
Sodstvo, tožilstvo, odvetništvo in notariat kot z ustavo določeni deli pravosodja so eden izmed treh stebrov države.
Slovensko pravosodje je zašlo v resno krizo.
Ta se prepričljivo kaže tako, da državljani le Cerkvi zaupajo manj kot pa sodiščem.
Političnima vejama oblasti javnost zaupa bolj kot pa nepolitičnemu pravosodju.
Opisano stanje je posledica zelo različnih vzrokov, kar so pokazale tudi nekatere znanstvene raziskave in strokovne analize.
Vzroki so: medsebojno soodvisni vplivi slabe zakonodaje, sprejete z nejasnimi/nerazvidnimi postopki in brez merjenja učinkov v praksi, pomanjkljivo sistematično izobraževanje kandidatov za sodnike , tožilce in odvetnike, tehnološka zastarelost, togi in počasni postopki, slab menedžment in prešibki mehanizmi za uveljavljanje odgovornosti znotraj posameznih podsistemov.
V obdobju od leta 2004 do 2008 je Janševa vlada povečala število zaposlenih  sodnikov s 780 na 1.100. Slovenija je tako po podatkih Sveta Evrope (CEPEJ) postala absolutni evropski  rekorder po številu  sodnikov, saj  na 100.000 prebivalcev pride kar 55 sodnikov ( v Veliki  Britaniji prideta, denimo,  le 2,5 sodnika na enako število prebivalcev).
Kljub temu pa so  čakalne dobe na sodiščih primerjalno gledano nadpovprečno dolge.
Eden od pomembnih  razlogov za to je šibka administrativna podpora sodnikovemu odločanju in tehnološka zastarelost poslovanja.
Poleg tega, da se je pravosodna politika osredotočila na en sam ukrep za skrajševanje sodnih postopkov, ukrep, s katerim le dodatno zaposluje sodnike, pa je povsem zanemarila možnost spodbujanja krepitve kakovostnega obravnavanja in odločanja po vzoru Finske, Nizozemskeali Švedske ( t.i. »quality justice projects«).
Povsem neustrezno je,  da tožilci in sodniki  pred izvolitvijo niso de ležni nikakršnega specializiranega usposabljanja po vzoru nemške, francoske ali  italijanske ureditve.
Uvajalne delavnice za začetnike so  organizirane neodvisno  od nastopa funkcije začetnika, so pa  tudi po  trajanju absolutno prekratke
.Problem še dodatno zaostruje potrebam sodniškega,  tožilskega in odvetniškega poklica povsem  neprilagojeno pripravništvo, zlasti pa pravniški državni  izpit
Obremenjenost sodišč z zadevami je na splošno še vedno neobvladljiva, ponekod se obremenjenost celo še povečuje.
Sistemski razlog za tako stanje je, da nimamo centrov za alternativno reševanje sporov, centrov, ki bi ponujali široko paleto strokovnih/izvédenskih postopkov po vzoru razvitih evropskih držav, pa čeprav je Slovenija vzorno razvila mediacijo, a le v okviru (nekaterih) sodišč.
Stranke v sporu zato nimajo nobene druge izbire kot pravdanje.
Drugi sistemski razlog za naraščajoče čakalne dobe na sodiščih pa je, da sodni postopek v pravdnih zadevah ni doživel zadostne prenove in strank ne spodbuja k predpravdnim pogajanjem ali alternativnim postopkom in ker sploh ne predvideva pripravljalne stopnje pravdnega postopka po v vložitvi tožbe.
Prav tako niso predpisani zavezujoči časovni standardi za posamezne procesne dogodke in za rešitev zadeve.
Razen začetne stopnje, izvršbe na podlagi verodostojne listine, sam postopek izvršbe ostaja velika slabost sodstva.
Nobeno skrajševanje čakalnih dob na posameznih prvostopenjskih ali drugostopenjskih civilnih sodiščih ne pomaga, če se potem vse ustavi pri izvršbi, ki je pogosto tožba po tožbi.
Skoraj polovico vseh nerešenih zadev na sodiščih pomenijo izvršbe, pri čemer je vloga sodišč v teh postopkih precenjena.
Ustrezne procesne prenove kljub številnim delnim poskusom ni doživel niti kazenski postopek.
Enega od najučinkovitejših institutov za hitro obsodbo storilcev kaznivih dejanj obsojenčevega priznanja - slovenski kazenski postopek sploh ne izkorišča
Enako velja za institut pogajanj tožilstva in obrambe.
V upravnem sporu se kljub zakonski  možnosti poravnava ne  izvaja, celo v davčnih  sporih  ne,  kar je  v svetu sicer razširjena in ustaljena praksa.
V individualnih delovnih sporih prav tako nihče ne  opravlja  mediacije, ki  je zaradi  narave  spornih razmerij n ajprimernejša.
Vodenje in upravljanje sodišč poteka na zastarel način, to je po navodilih od zgoraj navzdol, kar seveda ne prispeva k razvoju novosti in ne omogoča preizkušanja dobrih praks.
Pravega pravosodnega menedžmenta Slovenija nima, po drugi strani pa osredinjenost pooblastil na predsednike sodišč, tudi v kariernih zadevah,kot sta plača ali napredovanje, prinaša nevarno tveganje, kar zadeva neodvisnost sodnikov. Informacijska in tehnološka zastarelost poslovanja pravosodnih organov je ena glavnih ovir pri zagotavljanju konkurenčnosti države.
V številnih državah članicah EU-ja, pa tudi že v državah zahodnega Balkana, je uveljavljeno elektronsko poslovanje sodišča s strankami
V večini držav glavne obravnave in zaslišanja zvokovno snemajo, kar pomeni 60-odstotni prihranek časa pri njihovi izvedbi.
Namesto investiranja v tehnološko posodobitev je pretežni del investicij v slovenskem pravosodju usmerjen v zidove, to je v kupovanje ali najemanje prostorov.
Žrtev takega stanja so državljani, še zlasti tisti, ki  jim pravno varstvo zaradi  njihovega šibkega premoženjskega stanja sploh ni dostopno.
Žrtev  je tudi nacionalno gospodarstvo, ki potrebuje  hitro in kakovostno zaščito poslovnih transakcij.
V LDS-u smo prepričani, da je, tudi zaradi naše odgovornosti za prihodnje generacije, treba sprejeti celovito nacionalno strategijo modernizacije pravosodja, ki jo v nadaljevanju predstavljamo kot podlago za našo odločitev, da je modernizacija pravosodja ena glavnih političnih prioritet liberalnih demokratov.
Splošni ukrepi za izboljšanje delovanje pravosodja
Ker pravosodje deluje deloma v okviru sodne oblasti (sodišče), deloma v okviru izvršilne oblasti (tožilstvo), deloma kot »sui generis« organ (sodni svet) in deloma kot avtonomna služba v javnem interesu (odvetništvo in notariat), Ustavno sodišče pa sploh ni umeščeno v nobeno od treh vej oblasti (če ni najvišja sodna oblast na področju varstva človekovih pravic), bosta temeljna cilja pravosodne politike krepitev ustavnega načela uravnotežene delitve oblasti in nepopustljivost pravne države.
Glavni izziv pravosodja je zagotoviti njegovo večjo učinkovitost in do največje mogoče mere kakovostno opravljeno delo.
Za izboljšanje delovanja pravosodja sta na mestu dve glavni strategiji; prva je zmanjševanje števila zadev, ki jih obravnavajo pravosodni organi, druga pa prenova in poenostavitev postopkov, ki jih ti organi izvajajo.
Obe strategiji bosta dopolnjevala še proračunski in menedžerski pristop.
Pri prenovah postopkov bomo upoštevali štiri ključna izhodišča, in sicer pravna pravila, kadre, tehnologijo in infrastrukturo.
Sprejeli bomo tele splošne ukrepe:
pregled in uresničenje vseh priporočil odbora ministrov Sveta Evrope za področje pravosodja, zlasti še Priporočilo R86(12) o ukrepih za preprečevanje in zmanjševanje odvečnih obremenitev sodišč, Priporočilo R87(18) o poenostavitvi kazenskega sodstva, Priporočilo R(95)12 o upravljanju kazenskega sodstva, Priporočilo R(84)5 o načelih civilnega postopka, načelih, namenjenih izboljšanju delovanja civilnega sodstva, vseh mnenj posvetovalnega sveta evropskih sodnikov, še zlasti Mnenje št. 6 o poštenem sojenju v razumnem roku, okvirnega programa Evropske komisije za učinkovitost pravosodja o novem cilju pravosodnih sistemov (CEPEJ(2004)19REV2), seznama kazalnikov za analizo trajanja postopkov v pravosodnih sistemih (CEPEJ(2005)12REV) itd.;
uvedba upravljavskega modela vodenja sodišč v skladu s projektom MATRA, ki predvideva doseganje večje učinkovitosti s pomočjo reforme administracije in uprave na slovenskih sodiščih (2005);
izravnava obremenitev sodišč z zadevami, in sicer s prenovo pravil o krajevni pristojnosti, z uvedbo letnih delovnih načrtov tožilstev in sodišč o dopustnem številu obtožb in s tem povezanimi letnimi proračunskimi usklajevalnimi načrti;
uvedba nacionalne prakse na temelju eksperimentalnega programa o delegaciji zadev – zaradi smotrnosti in z namenom odpraviti razlike med najmanj in najbolj obremenjenimi sodišči -, delegaciji, katere razmerje je ta hip ena proti štiri;
krčenje senatnega sojenja in prenos pristojnosti na usposobljenega sodnika posameznika;
zagotovitev strokovne pomoči sodnikom s strokovnimi sodelavci, kar bo sodnike razbremenilo administrativnih in drugih opravil, priprav na sojenje, izdelav osnutkov odločb, tako da bo razmerje med sodniki in strokovnimi sodelavci na Vrhovnem sodišču dve proti ena v korist strokovnih sodelavcev, na višjih sodiščih ena proti ena, na prvostopenjskih sodiščih pa dve proti ena v korist sodnikov;
tehnološka posodobitev sodišč z zvokovnim snemanjem narokov in glavnih obravnav in zagotovitev finančnih sredstev za nakup snemalnih naprav, in sicer na podlagi moratorija za investicije v poslovne prostore, ter učinkovita izterjava neplačanih obveznosti v razmerju do države;
uvedba 24-urnega poslovanja sodišč prek sistema elektronskega poslovanja za vse vrste zadev (»e-filling and evidence taking«), in sicer na podlagi svetovalnega projekta z ameriškim Nacionalnim centrom za državna sodišča in Zveznim sodnim centrom;
uvedba načrtovanja financiranja sodišč po njihovih rezultatih; nizozemski model (»performance management«);
uvedba globalnega proračuna pravosodnih organov brez ločenih postavk za plače, materialne stroške in manjše investicije;
zagotovitev financiranja tehnološke posodobitve sodišč iz 100-odstotnih prihodkov, ki jih prinašajo sodne takse, stroški sodnih postopkov, povprečnine, denarne kazni in zasežene premoženjske koristi;
priprava izračuna in objava informacije za stranke v sodnih postopkih o višini stroškov postopka in predvidenem trajanju postopka do pravnomočnosti zadeve v vsaki posamezni tipični vrsti zadev, in sicer kot metoda odvračanja strank od pravdanja in kot podlaga sodišč pri odločanju o tem, koliko časa bo trajal posamezen postopek;
uvedba diferenciranega upravljanja z zadevami (»differentiated caseflow management«) z različnimi hitrostnimi stezami za obravnavanje posameznih vrst zadev in s prilagojenimi izbirnimi postopki;
zakonska določitev časovnih standardov za posamična procesna dejanja (npr. za vložitev dokaznih predlogov, pripravljalnih vlog, za izvedbo pripravljalnih in poravnalnih narokov in narokov za glavno obravnavo) in posebej tudi za rešitev zadeve;
prenova sodnih postopkov, ki bodo zagotavljali najzgodnejšo intervencijo sodišča v sporu in omejitev sodnih postopkov na smiselna procesna dejanja, vključno s pregledom in prenovo pristojnosti sodišč ( zlasti Vrhovnega sodišča kot drugostopenjskega sodišča);
zakonska ureditev fiksnosti določenih narokov in obravnav (prepoved prelaganja), omejitev narokov na največ dva v civilnih zadevah in pooblastitev sodišča, da strankam določi čas, izražen v urah, ki ga bodo imele na razpolago za predložitev svojih navedb in za izvajanje dokazov;
•  omejitev kasatornih pooblastil pritožbenih sodišč v vseh postopkih, zlasti pa odprava razveljavitev sodnih odločb zaradi ugotovljenih procesnih kršitev po uradni dolžnosti;
uvedba obveznega usposabljanja kandidatov za sodnike in tožilce v pravosodni akademiji in prenova izbirnega postopka z določitvijo dodatnega kriterija za izvolitev – uspešno opravljeno enoletno usposabljanje -in opravljen specialistični sodniški, tožilski ali odvetniški izpit;
uvedba programa mentorstva sodnikom-začetnikom in izdelava praktičnih priročnikov za učinkovito vodenje posameznih vrst postopkov;
kadrovska in finančna okrepitev službe za razvoj sodne uprave pri Vrhovnem sodišču in razširitev njenih pristojnosti na uvedbo preventivnih in poznejšega nadzora poslovanja sodišč, kar spoštovanje časovnih standardov in vzrokov za sodne zaostanke zadeva;
v okviru Ministrstva za pravosodje ustanovitev službe za tehnološko posodobitev pravosodja;
oblikovanje zunanjih oddelkov služb sodišč za brezplačno pravno pomoč na območjih sedežev vseh okrajnih sodišč;
namestitev informacijskih in podatkovnih kioskov za stranke;
izdelava strateškega varnostnega načrta za pravosodne organe;
izdelava dolgoročnega prostorskega načrta za pravosodne organe;
vzpostavitev centralnih videonadzornih in komunikacijskih centrov za pravosodne organe;
ažurno vnašanje in brezplačna objava sodnih odločb sodišč druge stopnje in Vrhovnega sodišča prek prostega spletnega dostopa;
sprejem akcijskega načrta za informiranje in komuniciranje z javnostjo s področja pravosodja;
•  oblikovanje samostojnega proračuna Sodnega sveta Republike Slovenije,
ustanovitev pravosodne izobraževalne akademije (centra za izobraževanje) pri Vrhovnem sodišču ali Sodnem svetu,
prenova plačnega sistema zaposlenih v pravosodju z globalnim proračunom, postopnim zmanjšanjem števila sodnikov vsaj za 1/3, s povečanjem števila strokovnih sodelavcev s sedanjih 0,25 sodelavca na sodnika na razmerje 2 :1 pri Vrhovnem sodišču, 1 : 1 pri višjih sodiščih, 1 : 2 pri okrožnih sodiščih in 1 : 3 pri okrajnih sodiščih, česar posledica bo možnost uporabe prihrankov za izravnavo plačnih nesorazmerij in možnost uskladitve plačne zakonodaje z ustavo.
Kazensko pravosodje
Kazniva dejanja in prekrški zbujajo resno skrb in so vir nesreče številnih ljudi.
Javnost zato upravičeno pričakuje, da je v primeru kaznivega dejanja kazenski ali drug ustrezni postopek izveden pravilno, hitro in pravično.
Zagotovitev občutka varnosti ljudi doma in v življenjskem okolju je glavni cilj, za katerega se zavzema LDS.
Dolžnost vsakokratne oblasti je sprejemanje ukrepov, ki znižujejo stopnjo kriminalitete in strahu pred kriminalnimi dejanji.
Izhajamo iz spoznanja, da je boj proti kriminaliteti zlasti naloga socialne države in njene politike na področju zdravstva, varstva otrok in družine, mladoletnikov, stanovanjske politike, politike boja proti različnim vrstam odvisnosti in podobno.
Naloga pravne države pa je zagotoviti učinkovito odkrivanje storilcev kaznivih dejanj, slednjim omogočiti pošteno sojenje in jih pravično kaznovati, če so krivi, ali pa jih takoj oprostiti, če so nedolžni.
Ukrepi na področju odkrivanja kaznivih dejanj
V LDS-u smo prepričani, da je glede na število registriranih kaznivih dejanj odkrivanje storilcev v le dobrih 40-ih odstotkih bistveno prenizko za zagotavljanje varnosti v družbi.
Večjo uspešnost organov odkrivanja kaznivih dejanj bomo zagotovili:
z zaposlitvijo oziroma razporeditvijo dodatnih policistov za delo na terenu in okrepitvijo občinskega redarstva;
z zagotovitvijo modernih tehnologij in z odpravo birokratskega pisarniškega dela v policiji;
z osredotočanjem policijskega preiskovanja na prekupčevalce z mamili in drugimi prepovednimi snovmi;
z vključevanjem lokalnih skupnosti v pripravo načrtov za terensko delovanje policistov in kriminalistov;
s kadrovsko in finančno okrepitvijo specializirane kriminalistične enote za boj proti organiziranemu kriminalu, korupciji, davčnim utajam in trgovanju z drogami in za sodelovanje z Europolom in drugimi institucijami na ravni Evropske unije;
s povečanjem preventivnega policijskega delovanja in patruljiranja za izboljšanje varnosti, zlasti ponoči;
z razporeditvijo stalnih policijskih patrulj v vseh šolskih okoliših zaradi preprečevanja prodaje drog.
Zaščita žrtev kaznivih dejanj
V LDS-u se zavzemamo za koncept restorativne pravičnosti.
To pomeni, da kriminalci dolgujejo tako žrtvam kot družbi in da morajo omenjeni dolg vrniti.
To vračilo dolgá terja večjo vključenost žrtve kaznivega dejanja v obravnavo storilcev kaznivih dejanj, vključenost, ki zagotavlja, da storilec razume posledice svojega dejanja.
Hkrati je nujno, da država dejavno podpre žrtve kaznivih dejanj in jim pomaga doseči vračilo škode – bodisi premoženjske bodisi nepremoženjske.
V ta namen bomo sprejeli tele ukrepe:
vsem žrtvam kaznivih dejanj, dejanj, ki se preganjajo po uradni dolžnosti, bomo zagotovili brezplačno pravno pomoč odvetnikov, ki bodo žrtvam pravno svetovali in jih zastopali;
•  oblikovali bomo državni sklad za izplačilo odškodnine žrtvam kaznivih dejanj;
vsaki žrtvi kaznivega dejanja zagotovili pravico do vnaprejšnjega izplačila odškodnine za premoženjsko in nepremoženjsko škodo, povzročeno s kaznivim dejanjem, ob hkratni subrogacijski pravici države, da izplačano odškodnino izterja od storilca kaznivega dejanja;
upravičenci do izplačila odškodnine iz sklada bodo žrtve kaznivih dejanj in posredne žrtve, ki so od žrtve odvisne (npr. otroci, ljudje, ki jih žrtev preživlja, in drugi), pa tudi ljudje, ki so pomagali žrtvi ali organom odkrivanja pri preprečitvi kaznivega dejanja in pri tem utrpele škodo;
izplačilo odškodnine iz sklada za izplačilo odškodnin žrtvam kaznivih dejanj se vzpostavi kot pravica vsake žrtve, in sicer ne glede na to, ali gre za naklepno ali kaznivo dejanje iz malomarnosti, pokriva pa omenjeno izplačilo stroške zdravljenja, izgubljeni dobiček, premoženjsko škodo, odškodnino zaradi trajne invalidnosti, nepremoženjsko škodo zaradi telesnih in duševnih bolečin, strahu, iznakaženosti;
vzpostavili bomo sistem izplačila odškodnin, sistem, ki bo zagotovil povrnitev dejanske škode pri nastali premoženjski škodi in izplačilo odškodnine po tarifnem sistemu za nepremoženjsko škodo;
vzpostavili bomo sistem izplačevanja odškodnin pred iztekom sojenja, da bi na ta način preprečili sekundarno viktimizacijo zaradi dolgotrajnih sodnih postopkov;
zagotovili bomo ratifikacijo evropske Konvencije o povračilu škode žrtvam nasilnih kaznivih dejanj;
zaščitili bomo zasebnost žrtev kaznivih dejanj, in sicer s prepovedjo javne objave njihovih imen in priimkov, drugih osebnih podatkov ter fotografij, če v objavo ne bodo same privolile (primer Lipa);
zagotovili bomo obvezno razkritje informacije žrtvi kaznivega dejanja, informacije, da je državni organ za potrebe odkrivanja, pregona ali sojenja pridobil podatke o njeni (žrtvini) medicinski dokumentaciji;
ustanovili institut posebnega pooblaščenca za zaščito žrtev kaznivih dejanj, pooblaščenca, ki bo imel pristojnosti pri usklajevanju politike ministrstev, agencij in drugih državnih organov, politike, bistvene pri upoštevanju
; institut posebnega pooblaščenca za zaščito žrtev kaznivih dejanj bo žrtvam tudi svetoval pri uveljavljanju njihove pravice do odškodnine in do sodelovanja v postopkih, obravnaval bo pritožbe žrtev kaznivih dejanj v zvezi s postopki izplačevanja odškodnin,
institut bo spremljal in prilagajal zakonodajo, opravljal preiskave v javnem interesu, preiskave, ki niso predmet sodnih postopkov, in preprečeval sekundarno viktimizacijo.
Mladoletniška kriminaliteta
Od leta 1959 naprej se v Sloveniji obravnavanje mladoletnih storilcev kaznivih dejanj ni bistveno spremenilo.
Čeprav se stopnja mladoletniške kriminalitete v Sloveniji v zadnjih nekaj letih ni povečala, se pa je nekoliko povečal delež nasilnih kaznivih dejanj mladoletnikov
Statistični podatki kažejo, da zaradi počasnosti vodenja postopkov zoper mladoletnike le eno tretjino obtoženih mladoletnikov zadene izrek enega izmed vzgojnih ukrepov ali kazen (mladoletniški zapor, denarna kazen), ker med postopkom tak človek doseže polnoletnost, sodišče pa oceni, da izrek sankcije ne bi bil več primeren.
Obravnava mladoletniške kriminalitete v praksi ni dovolj učinkovita.
Isti sodniki obravnavajo tako mladoletne kot polnoletne storilce kaznivih dejanj, čeprav je namen kaznovanja pri obeh skupinah storilcev zelo različen.
Cilji pravosodne politike na področju mladoletniške kriminalitete, cilji, za katere se zavzema LDS, so:
izboljšanje učinkovitosti odvračanja mladoletnikov od storitev kaznivih dejanj;
okrepitev restorativne namesto punitivne pravičnosti, in sicer z zagotovitvijo večje vloge žrtve in vzgojnih učinkov soočenja žrtve z mladoletnim storilcem kaznivega dejanja;
vzpostavitev pogojev za opravljanje alternativne sankcije dela v korist skupnosti in pogojev za socialni trening.
Za to bomo v LDS-u sprejeli tele ukrepe:
spodbujali bomo primarno in socialno preventivno dejavnost zoper mladoletniško kriminaliteto, in sicer s spodbujanjem financiranja programov kakovostnega preživljanja prostega časa in učenja socialnih veščin;
iz Kazenskega zakonika, Zakona o kazenskem postopku in iz Zakona o izvrševanju sankcij bomo izločili vse določbe o mladoletnikih in jih (določbe) prenesli v poseben zakon
ustanovili bomo specializirana sodišča ali oddelke na okrožnih sodiščih za kazniva dejanja mladoletnikov, pristojne tudi za kazniva dejanja v primeru, če so mladoletniki žrtve teh dejanj (npr. spolna kazniva dejanja zlorabe otrok v družini po 201. členu KZ)
•  organizirali in financirali bomo sistem za opravljanje dela v korist skupnosti ali humanitarnih organizacij;
uvedli bomo izbirne postopke za mladoletnike, proti katerim bo lahko potekal proces bodisi pred specializiranim sodiščem za mladoletnike bodisi (v primeru lažjih kaznivih dejanj in prekrškov) pred posebnim porotnim tribunalom mladoletnikov – vrstnikov, tribunalom, katerega pristojnosti bo določitev programa načina odprave povzročene škode s kaznivim dejanjem.
In še podvrste ukrepov pri zagotavljanju ciljev na področju mladoletniške kriminalitete:
o  uvedba eksperimentalne prakse sklepanja pogodb z mladoletniki o sprejemljivem vedênju/ravnanju, pogodb, ki jih z mladoletnikom sklepajo pristojne lokalne skupnosti ali institucije - z namenom izobraževanja staršev in njihovih otrok o odgovornosti za nesprejemljivo vedênje ali ravnanje;
o  oblikovanje eksperimentalnih projektov sklepanja pogodb o starševskem nadzoru za otroke, mlajše od 10 let, pogodb, s katerimi se starši oziroma skrbniki zavežejo sprejeti polno odgovornost za otrokovo vedênje in ravnanje;
o  sprejem normativnega ukrepa odvzema dovoljenja za poslovanje lokalom, ki strežejo alkoholne pijače očitno vinjenim ljudem ali mladoletnikom;
o  uvedba posebnega, obveznega prispevka za zagotavljanje policijskega nadzora, prispevka, ki ga plačujejo tisti lokali, ki obratujejo še po 23. uri.
Reforma na področju prekrškov
uvedba enotnega postopka ( namesto sedanjih petih postopkov) za izdajo naloga o prekršku;
uvedba možnosti plačila kazni na kraju prekrška;
znižanje nesorazmernih denarnih kazni za prekrške;
•  odpraviti sankcijo uklonilnega zapora zaradi neplačane denarne kazni zaradi prekrška, saj stroški uklonilnega zapora v povprečju za 11-krat presegajo dolgovane zneske;
sistem denarnih kazni oziroma glob prilagoditi tako, da bo upoštevano tudi premoženjsko stanje storilca prekrška.
Reforma kaznovanja storilcev kaznivih dejanj
Slovenska sodišča v praksi izrekajo pogojno obsodbo storilcem kaznivih dejanj v 75-ih odstotkih vseh primerov obsodilnih sodb, zaporno kazen v 20-ih odstotkih, denarno kazen v 2-h odstotkih, preostale kazenske sankcije (vzgojni ukrepi, varnostni ukrepi, opozorilne sankcije) pa v 3-h odstotkih primerov.
Kljub temu so slovenski zapori prezasedeni.
V praksi je zelo visok delež krajših zapornih kazni.
Leta 2005 je bilo 25 ljudi obsojenih na zapor do enega meseca, 113 ljudi na zapor od enega do treh mesecev, 243 ljudi na zapor od treh do šestih mesecev in 312 ljudi na zapor od šestih mesecev do enega leta. Preostali so bili obsojeni na daljše zaporne kazni.
Cilj Liberalne demokracije Slovenije je, da Slovenija spet postane država z najnižjim številom zapornikov na 100.000 prebivalcev v Evropi.
Dosegli ga bomo s temi ukrepi:
uvedba alternativnih sankcij, ki bodo nadomestile izrekanje kratkih zapornih kazni in ki ne bodo pomenile načina izvršitve zapornih kazni, pač pa samostojno sankcijo;
razbremenitev zaporov z uvedbo samostojne alternativne sankcije dela v korist skupnosti oziroma humanitarnih organizacij, sankcije, ki bo v 12-mesečnem obdobju trajala najmanj 80 ur in največ 240 ur, če je zagrožena kazen do treh let zapora in če storilec privoli v táko sankcijo.
Določitev sankcije v korist skupnosti kot samostojne alternativne sankcije bo zajemala eno ali več tehle obveznosti:dolžnost opraviti delo; nadzor nad obsojencem, prepoved opravljanja dejavnosti; dolžnost obiskovanja zdravstvene ali druge podobne ustanove; prepoved obiskovanja določenih krajev, lokalov ali prireditev; obiskovanje programov o nenasilni komunikaciji, vedênju/ravnanju, programov za odvajanje od uživanja drog ali alkohola; zdravstvena obravnava zaradi duševnih motenj; določitev kraja obsojenčevega prebivališča; policijska ura – čas, ko mora biti obsojenec doma;dolžnost mlajših polnoletnih (od 18 do 21 let), da obiskujejo določeno ustanovo oziroma center, uresničenje priporočila Sveta Evrope o izvrševanju evropskih pravil o sankcijah, ki se izvršujejo v skupnostih (REC(2000)22, 29. 11. 2000); določitev alternativne sankcije hišnega zapora z elektronskim nadzorom za specifične kategorije obsojencev, kot so nosečnice, starši z majhnimi otroki, ljudje, starejši od 65 let, mlajši polnoletniki (18 do 21 let);prepoved uporabe kreditne ali bančne kartice, če je bilo kaznivo dejanje storjeno s táko uporabo;določitev posebne sankcije zapora ob koncu tedna za določene vrste kaznivih dejanj oziroma če je zagrožena kazen zapora do dveh let;uvedba zakonskega pooblastila za posebno izrekanje kazni na določenih območjih in v določenem časovnem obdobju zaradi izvajanja zakonodajnega eksperimenta;uvedba zakonodajnega eksperimentalnega sodišča za odvisnike od mamil (»drug courts«);
izboljšati postopek in kriterije za pogojni odpust obsojenca (primer Casiraghi), in sicer z oblikovanjem meddisciplinske komisije za pogojni odpust in z določitvijo kriterijev, kot so vedênje med prostimi izhodi, sodelovanje v rehabilitacijskih postopkih, prilagoditev na zunanje razmere, ter z uresničevanjem Okvirnega sklepa o pogojnih obsodbah;
z zakonom popreprostiti postopke izračunov višine denarnih kazni kot ene od kazenskih sankcij glede na to, da je delež teh sankcij z nekdanjih 35-ih odstotkov padel na samo 2 odstotka, kar zadeva vse kazenske sankcije, ki so jih izrekla sodišča;
namesto dosmrtnega zapora uvesti ukrep omejitve uporabe pogojnega odpusta, vezanega na višino izrečene kazni ali na vrsto kaznivega dejanja;
zaradi preprečevanja povratništva zagotoviti usposabljanje in delo zapornikov, prizadevanja zapornika za pridobitev ustreznih znanj in spretnosti za zaposlitev po prestani kazni pa upoštevati pri odločanju o pogojnem izpustu;
ustanovitev posebne službe za izvrševanje ukrepa alternativne sankcije v korist skupnosti;
uvesti dolžnost izplačila dela dohodka zapornikov, pridobljenega z delom v času prestajanja kazni, v korist sklada za povračilo odškodnine žrtvam kaznivih dejanj;
zavodom za prestajanje kazni zapora zakonsko naložiti dolžnost, da zapornikom – da bi preprečili povratništvo -, preden jih izpustijo na prostost, pomagajo pri iskanju zaposlitve in prebivališča.
Tožilstva in sodišča
Leta 2007 smo v Sloveniji zabeležili 88.197 kaznivih dejanj, ki so povzročila za 265 milijonov evrov škode.
Preiskanost kaznivih dejanj pa je bila v tem obdobju 43,3-odstotna.
Tudi zato, ker tožilci v Sloveniji, v primerjavi z večino evropskih držav, nimajo diskrecijskega pooblastila za preganjanje storilcev kaznivih dejanj, je naš pravosodni sistem skrajno preobremenjen.
Glavni cilj Liberalne demokracije Slovenije na področju obravnave storilcev kaznivih dejanj je zato (ker je stopnja kriminalitete minimalna, v družbi pa se pojavljajo le manj nevarni pojavi in storilci) uporaba mehanizmov odvračanja, kar pomeni, da sodišča obravnavajo le storilce težjih in nevarnejših kaznivih dejanj – to pa bodo počela bistveno hitreje kot doslej, če jih razbremenimo drugih zadev.
Sprejeli bomo tele ukrepe:
v skladu s Priporočilom odbora ministrov Sveta Evrope (R(87)18) uvesti diskrecijski pregon storilcev kaznivih dejanj, pregon, ki ga opravlja državno tožilstvo, in sicer s pravico, da državni tožilec lahko odstopi od pregona, tudi če je dovolj dokazov za pregon, in da tožilstvo odloči, ali bo pregon nadaljevalo, pri čemer ima pravico storilcu (z njegovim soglasjem) naložiti pogoje ali denarno kazen, kar pomeni alternativo vložitvi obtožnice pred sodiščem;
predpis poenostavitve postopkov, ki vključujejo: priznanje krivde, dogovor tožilstva in obrambe o obtožbi, dogovor tožilstva in obrambe o kazni, znižanje kazni v primeru priznanja (v skladu z Mnenjem posvetovalnega sveta evropskih sodnikov št. 6; 22. do 24. november 2004);
postopek sodne preiskave prenesti s preiskovalnega sodnika na tožilstvo, in sicer ob hkratni zagotovitvi enakovredne pravice obrambe, da zbira ali zahteva zbiranje dokazov, ki so v korist obdolženca;
proračunsko postavko sodišč za stroške kazenskih postopkov prenesti v proračun državnih tožilstev;
državnim tožilcem razširiti uporabo instituta poravnavanja in odloženega pregona;
skupino državnih tožilcev za posebne zadeve razširiti  na vsaj 15 članov, specializiranih za pregon organiziranega ter gospodarskega kriminala in korupcije, hkrati pa zagotoviti meddisciplinsko strokovno podporo ter bistveno povečati proračun.
Civilno, gospodarsko in delovno sodstvo
Izhodišče za modernizacijo pravnega varstva v civilnih, družinskih, gospodarskih in delovnih sporih je, da morajo biti sodni postopki zadnja možnost za reševanje sporov, možnost, ki jo stranke izkoristijo šele, ko so izčrpale vsaj eno od drugih mogočih poti rešitve spora.
Če pa do sodnega postopka kljub temu pride, naj se procesne pravice in dolžnosti strank ter sodišča osredotočijo na predpravdni postopek (pred vložitvijo tožbe) in na pripravljalni postopek (po vložitvi tožbe in pred glavno obravnavo).
Premik osredotočenja na procesne dejavnosti strank in sodišča na čim zgodnejšo stopnjo spora je po mednarodnih raziskavah ključen za zniževanje stopnje pravdanja v družbi.
Ta je še toliko pomembnejši v Sloveniji, kjer sodišča nenehno kršijo pravico strank do sojenja v razumnem roku, pač zaradi njihove (sodišč) preobremenjenosti z zadevami, preobremenjenost pa je posledica dejstva, da stranke ta hip nimajo na razpolago nobene druge možnosti za reševanje spora, kot da se obrnejo na sodišče.
Cilji Liberalne demokracije na področju modernizacije pravnega varstva državljanov v sporih iz civilnopravnih razmerij so torej tile:
zagotovitev postopkov in institucij za alternativno reševanje sporov;
strankam v sporu omogočiti, da si izberejo tak postopek reševanja, ki najbolj ustreza njihovim potrebam in interesom in ki jim zagotavlja nadzor nad končnim izidom takega postopka;
korenit upad zadev na sodišča z rešitvijo do 90-ih odstotkov civilnopravnih sporov v alternativnih postopkih, kot so mediacija, arbitraža, zgodnja nevtralna ocena, rent-a-judge, hibridni postopki in postopki preprečevanja nastanka sporov;
razbremenitev državnih sodišč z zadevami tako, da bodo sodbe izvršljive v šestih mesecih od vložitve tožbe;
zagotoviti specializirano obravnavo družinskih sporov v okviru novoustanovljenih 4-h družinskih sodišč;
bistveno povečati prostovoljne izvršitve sodnih odločb, arbitražnih odločb ali doseženih sporazumnih dogovorov in na ta način  razbremeniti izvršilna sodišča.
uvedba nove stopnje pravdnega postopka, in sicer predpravdni postopek za uvedbo novih procesno-pravnih institutov, ki stranke odvračajo od pravdanja in spodbujajo k pogajanjem, kar vključuje obvezno izmenjavo tožbenih zahtevkov in odgovorov nanje med strankami, obvezni sestanek strank o izvedbi pogajanj, obvezno preučitev možnosti za zunajsodno rešitev spora z enim od alternativnih postopkov, obvezno izpolnitev predtožbenih protokolov kot procesne predpostavke za vložitev tožbe (skupna izjava pravdnih strank po vzoru eksperimentalnega programa Pospešeni pravdni postopek, Programa, ki je dobil posebno priznanje Sveta Evrope in Evropske komisije);
uvedba nove pripravljalne faze pravdnega postopka z uvedbo obveznega pripravljalnega naroka;
določitev zakonsko določenega časovnega roka za izvedbo pripravljalnega naroka, roka, ki ne bo daljši od 60 dni od vložitve tožbe, in uvedba prepovedi prelaganja narokov za obdobje, daljše od treh mesecev;
izvajanje Direktive evropskega parlamenta in Sveta o nekaterih vidikih mediacije v civilnih in gospodarskih zadevah, in sicer z obvezno dolžnostjo strank, da se udeležijo informativnega naroka o mediaciji v okviru pripravljalnega naroka.
Alternativno spodbujanje reševanja sporov pred pravdo bomo spodbujali:
z objavo javne zaveze vlade, da bo država v vseh več tisoč sporih s svojimi državljani in podjetji (premoženjski, delovni, upravno-davčni in drugi) nasprotni stranki vselej, kadar bo to ustrezno, ponudila reševanje spora z mediacijo;
z ustanovitvijo štirih centrov za reševanje sporov v Ljubljani, Mariboru, Celju in Kopru;
z ustanovitvijo oddelka Ministrstva za pravosodje za zunajsodno reševanje sporov, oddelka, ki bo usklajeval različne pobude na tem področju, vodil javne kampanje ozaveščanja, pripravljal analize, raziskave in podobno;
z oblikovanjem posebnih tribunalov za reševanje potrošniških sporov in z uvedbo dolžnosti ponudnikov blaga in storitev v potrošniških sporih, da odločitev tribunala za reševanje potrošniških sporov vselej sprejmejo kot pravno zavezujočo, hkrati pa upoštevajo varovano pravico potrošnika, da lahko izbira med pristojnostjo omenjenega tribunala ali državnega sodišča,
Uporabo alternativnega reševanja sporov med pravdo pred državnimi sodišči bomo spodbujali:
z zakonsko predpisano dolžnostjo vseh prvostopenjskih in drugostopenjskih sodišč, razen Vrhovnega sodišča, da do konca leta 2009 sprejmejo program vsaj enega, sodišču pridruženega postopka alternativnega reševanja sporov;
z izvajanjem 5. člena Direktive o nekaterih vidikih mediacije v civilnih in gospodarskih zadevah;
z zagotovitvijo brezplačne mediacije, kadar bo predpisana z zakonom kot obvezna ali kadar bo sodišče stranke obvezno napotilo v mediacijo, razen v primeru gospodarskih sporov;
z določitvijo zakonskega pogoja, da bo stranka, ki bo zaprosila za dodelitev brezplačne pravne pomoči, do nje upravičena le, če bo po predhodno pridobljenem soglasju nasprotne stranke za reševanje spora v mediaciji dobronamerno sodelovala v njej.
Za dosego naštetih ciljev bomo liberalni demokrati izvedli tele ukrepe:
Uvedba tipskih obrazcev za različne vrste tožbenih zahtevkov, uporabljanih v elektronskem poslovanju s sodišči;
•  odprava dolžnosti vročanja sodnih pisanj prek sodišča in uvedba obveznosti neposrednega vročanja med strankami;
uvedba posebnega eksperimentalnega izbirnega postopka (nizozemski model »Kort geding«);
uvedba stroškovnih in obrestnih spodbud in sankcij v primeru zavrnjenih poravnalnih ponudb; kadar pa bodo predmet obravnave denarne zahteve, pa sodišče stranki ne bo prisodilo več, kot je ponudila nasprotna stranka;
ustanovitev družinskih sodišč, pristojnih za civilne, izvršilne in kazenske zadeve v zvezi s posamezno družino (na primer dodelitve, odvzemi ali ugrabitve otrok);
uvedba diskrecijskega pooblastila pritožbenih sodišč za odklonitev obravnavanja očitno neutemeljenih pritožb.
Izvršba
izvesti popolno prenovo izvršilnega postopka, in sicer na podlagi analize vsakega procesnega koraka, ki ga mora storiti upnik in ki ga lahko stori dolžnik;
v skladu z Mnenjem CCJE št. 6 uvedba neposredne izvršljivosti prvostopenjskih sodnih odločb na podlagi diskrecijske odločitve sodišča in pod pogojem, da bo upnik plačal ustrezno zavarovanje v korist dolžnika v primeru, če dolžnik s pritožbo zoper sodno odločbo ne bo uspel (t.i. nemški model);
uvedba modela izvršilne klavzule po vzoru čl. 724 nemškega ZPO, , klavzule, izdane v enem pisnem odpravku vsake izvršljive sodne odločbe;
•  odprava stopnje dovolitve sodišča o izvršbi ter uvedba pristojnosti izvršitelja, ki ga izbere upnik, da neposredno opravi izvršilna dejanja pri izvršbi na premičnine in nepremičnine na upnikov predlog;
pravno sredstvo dolžnikovega procesnega ugovora bo praviloma dopustno le na stopnji oprave izvršbe;
materialno-pravne ugovore tretjega ali dolžnika bo mòč uveljavljati le v samostojni pravdi, vendar ugovori izvršbe ne bodo prekinili - razen v primeru plačila varščine;
predpis obveznega predhodnega in poznejšega/dodatnega usposabljanja izvršiteljev.
Upravno sodstvo
Tudi na področju upravnega sodstva obstajata dva glavna cilja, in sicer:
zmanjšati število zadev v upravnem sporu,
zagotoviti hitrejše reševanje zadev na prvi in drugi stopnji sodišč.
Ukrepi za dosego omenjenih ciljev se deloma prekrivajo s splošnimi ukrepi za izboljšanje učinkovitosti sodišč, cilji, opisanimi v prejšnjih poglavjih, dodatno pa bomo:
v skladu s 57. členom Zakona o upravnem sporu in 1. odstavkom 45. člena istega Zakona ter z upoštevanjem načela, da je treba v upravnem sporu smiselno uporabljati Zakon o pravdnem postopku, in z upoštevanjem Priporočila odbora ministrov Sveta Evropa o mediaciji v upravnih zadevah, bomo oblikovali programe za reševanje upravnih sporov pred vložitvijo tožbe z mediacijo in eksperimentalni, sodišču pridružen program mediacije v davčnih sporih ter v drugih sporih, v katerih stranke o tem soglašajo;
zagotovili sprotno vnašanje odločb Upravnega in Vrhovnega sodišča v bazo sodnih odločb in javnosti zagotovili brezplačen dostop do omenjene baze, in sicer z namenom odvrniti nepotrebno sodno reševanje določenih vrst zadev;
uvedli specializacijo po posameznih področjih in prilagojene izobraževalne programe za specializirane sodnike;
uvedli sistem razvrščanja upravnih sporov v težke, srednje težke in lahke in prilagodili časovne standarde za rešitev zadev;
modernizirali izbirni postopek za vrhovne sodnike na področju upravnega sodstva, in sicer z opredelitvijo objektivnih strokovnih kriterijev, ki bodo vsem zagotavljali enake možnosti za imenovanje za sodnika Upravnega sodišča Republike Slovenije.
ODVETNIŠTVO
Ocena stanja
Odvetništvo mora kot del pravosodja obdržati samostojnost, samoregulativna pooblastila in uravnotežene pristojnosti pri določanju cen odvetniških storitev, ki so v državi že doslej omogočale, da so (cene), s soglasjem Ministra za pravosodje k odvetniški tarifi, skrbele za uveljavljanje javnega interesa.
Na dostop do kakovostnega pravnega varstva po mnenju liberalnih demokratov lahko vpliva zlasti nezastopanje strank kvalificiranih odvetnikov v postopkih pred sodišči.
Stranka v sporu, ki je odvetnik ne zastopa, zaradi zapletenosti formalnih postopkov pred sodišči ter večplastnosti materialnega prava in sodne prakse, nima enakih možnosti za uspeh kot stranka, ki jo zastopa odvetnik.
Po drugi strani pa si marsikatera stranka zaradi svojega materialnega položaja odvetnika sploh ne more privoščiti.
Odgovornost odvetnikov za kakovostno opravljanje odvetniških storitev je treba krepiti, in sicer tako, da se poklicne napake sploh ne zgodijo – torej preventivno, z obveznima predhodnim usposabljanjem in odvetniškim izpitom.
Cilji modernizacije pravnega varstva na področju odvetništva so torej tile:
zagotoviti enakost orožij strank v sodnih postopkih in uravnoteženje položajev s stališča kakovostnega pravnega vrstna v sodnih postopkih;
strankam povečati dostopnost do sodnega varstva pravic, obveznosti ali obtožb zoper njih, in sicer z izboljšanim sistemom brezplačne pravne pomoči;
razbremeniti sodišča odločanj v rutinskih postopkih za dodelitev brezplačne pravne pomoči;
višja stopnja usposobljenosti in specializacije odvetnikov.
V LDS-u bomo sprejeli tele ukrepe  za dosego naštetih ciljev:
vzpostavili bomo obvezno odvetniško zastopanje strank v sodnih postopkih v civilnih zadevah (nemški model);
javno pooblastilo za pripravo in izvedbo brezplačne pravne pomoči bomo prenesli na Odvetniško zbornico Slovenije in prilagodili shemo javnega financiranja;
cena odvetniških storitev bo, s soglasjem Odvetniške zbornice in ministra za pravosodje, regulirana zgolj za storitve obveznega »ex offo« zastopanja odvetnikov, storitve, ki zadevajo višino povrnitve stroškov zastopanja pred sodiščem iz državnega proračuna;
uvedli bomo specializirano izobraževanje odvetniških kandidatov in za ljudi, ki nimajo opravljenega sodniškega ali tožilskega izpita, uvedli dodatni pogoj za vpis v imenik odvetnikov, in sicer opravljen odvetniški izpit;
Odvetniški zbornici bomo vrnili z ustavo zajamčeni položaj.
NOTARIAT
Notariat kot javna služba ima pomembne pristojnosti na področju zagotavljanja pravne varnosti.
Te pristojnosti se širijo na nova področja, kot sta registracija gospodarskih družb in vodenje nespornih zapuščinskih postopkov.
S tem v zvezi se kaže potreba po nadzoru nad predlogi za vknjižbo lastninske in drugih stvarnih pravic do nepremičnine tudi v zadevah, za katere notarji še niso pooblaščeni;
z nadzorom bi preprečili zlorabe, kot so večkratna prodaja iste nepremičnine in vpisi na podlagi listin, ki niso originalne.
Notariat polagoma spet pridobiva v preteklosti deloma izgubljeno zaupanje javnosti in potrebuje določeno stopnjo samouprave in soodločanja v zadevah, ki pomembno vplivajo na položaj, pravice in dolžnosti notarjev.
Cilji modernizacije notariata: • okrepitev nadzora notarjev nad varnostjo v pravnem prometu;
zagotavljanje finančne dostopnosti do notarskih storitev;
izboljšanje položaja Notarske zbornice.
Za dosego naštetih ciljev bomo sprejeli tele ukrepe:
uvedba obveznega vlaganja zemljiškoknjižnih predlogov za vknjižbo lastninske ali druge stvarne pravice do nepremičnine izključno prek notarjev;
analiza stroškovnih in časovnih učinkov ekskluzivne pristojnosti notarjev v postopkih registracije gospodarskih družb;
uveljavitev primerne oblike soodločanja Notarske zbornice pri določanju notarskih tarif;
razširitev brezplačne pravne pomoči tudi na notarske storitve;
zagotovitev večje stopnje neodvisnosti disciplinskih organov v notariatu.
USTAVNO SODIŠČE
Ocena stanja
Ustavno sodišče Republike Slovenije se je znašlo v resni krizi, na katero tudi sámo opozarja že nekaj časa.
Zaradi obsega in strukture zadev, ki jih rešuje, se vse manj ukvarja s svojim temeljnim poslanstvom, to je s presojo ustavnosti zakonov, in vse bolj postaja vzporedno Vrhovno ali »nadvrhovno« sodišče.
Hkrati mora Ustavno sodišče obravnavati tudi tiste zadeve, za katere stranke nimajo dostopa do Vrhovnega sodišča, ker revizija ni dovoljena.
V okviru državnega sistema je Ustavno sodišče na ta način doživelo degradacijo.
Zakonska omejitev dostopa do Ustavnega sodišča v prekrškovnih zadevah ni zmanjšala števila teh zadev.
Zadevam, ki imajo objektivno velik pomen za posameznega pritožnika ali lahko povzročijo hujše posledice, Ustavno sodišče zaradi svoje preobremenjenosti z manj pomembnimi zadevami ne more nameniti niti ustreznega časa za poglobljeno analizo niti jih  ne more pravočasno obravnavati.
Pristojnosti Ustavnega sodišča so določene tako široko, da spodjedajo ustavosodni nadzor in s tem ogrožajo pravno varnost v državi.
Poglejmo samo leto 2007:
za 42,6 odstotka večje število novih zadev (4.354);• od vseh prejetih zadev je bilo kar 90,4 odstotka ustavnih pritožb;vloženih je bilo 367 pobud oziroma zahtev za oceno ustavnosti; od tega:o  zakoni (59 %), akti vlade (7,5 odstotka)o  izvršilni predpisi ministrstev (8 %), akti lokalnih skupnosti (21,2 odstotka), in 47 zadev o sporih o pristojnosti.
Kar 2.673 je bilo ustavnih pritožb v kazenskih zadevah, a le 162 izmed njih ni bilo povezanih s prekrški.
Delež ugodenih ustavnih pritožb je še naprej zelo nizek, približno 6-odstoten.
V veliki večini teh uspešnih pritožb je Ustavno sodišče ugotovilo kršitev procesnih pravic iz 22.,23. in 25. člena ustave.
Skupno je na Ustavnemu sodišču ostalo nerešenih 1.308 zadev, od katerih so nekatere starejše od 3-eh let.
Cilji modernizacije ustavosodnega varstva
Nujna prenova na tem področju si bo prizadevala za tele cilje:
izboljšanje dostopa do Ustavnega sodišča v primerih, ki odpirajo pomembna ustavnopravna vprašanja;
razbremenitev in pospešitev odločanja Ustavnega sodišča z omejitvijo števila sprejema zadev na 200 na leto;
zagotovitev najboljše kakovosti odločanja;
izvrševanje odločb Ustavnega sodišča v rokih, ki jih določi sodišče;
• okrepitev vloge rednih sodišč na področju nadzora ustavnosti predpisov.
Ukrepi za dosego ciljev
Ukrepe za dosego opisanih ciljev je mogoče uvrstiti v dve skupini.
V prvi skupini so tisti, ki terjajo podporo navadne parlamentarne večine za spremembo Zakona o Ustavnem sodišču,
v drugi skupini pa tisti, ki terjajo dvotretjinsko podporo parlamenta za spremembo ustave.
Spremembe in dopolnitve Zakona o Ustavnem sodišču
pobudo za abstraktno presojo ustavnosti Zakona bo mòč vložiti le , če bo predpis neposredno posegal v pravne koristi prizadetega in če bo Ustavno sodišče ocenilo, da zadeva odpira pomembno ustavnopravno vprašanje;
v drugih primerih bo pobudo za presojo ustavnosti mòč vložiti le skupaj z ustavno pritožbo in pod dodatnim pogojem, da se je protiustavnost dokazovala že v postopku pred rednim sodiščem;
zahtevo za oceno ustavnosti bo lahko vložil tudi Sodni svet, ker daje mnenja o vseh zakonih, ki urejajo položaj, pravice in dolžnosti sodnikov, in zakonih, ki se nanašajo na pristojnost sodišč;
Ustavno sodišče bo imelo diskrecijsko pooblastilo za sprejem ustavne pritožbe v obravnavo o zadevah, o katerih je odločalo Vrhovno sodišče, če bosta hkrati izpolnjena pogoj nevarnosti nastanka hujših posledic za pritožnika in pogoj, da gre za pomembno ustavnopravno vprašanje;
po vzoru organiziranosti Evropskega sodišča za človekove pravice bo sodišče odločalo v malem senatu 3-eh sodnikov o vseh pobudah za presojo ustavnosti in o vseh pobudah oziroma zahtevah za oceno ustavnosti predpisov, ki so nižji od zakona;
•  o drugih zadevah bo sodišče odločalo v velikem senatu 5-ih sodnikov, in samo izjemoma tudi na plenarnem zasedanju vseh sodnikov.
Spremembe ustave
•  Črtati pristojnost Ustavnega sodišča za odločanje: o o pobudah za oceno ustavnosti; o o sporih o pristojnosti sodišč in drugih državnih organov; o o sporih o pristojnosti lokalnih skupnosti; o o skladnosti splošnih aktov, izdanih za izvrševanje javnih pooblastil z zakoni; o o skladnosti predpisov lokalnih skupnosti z ustavo; te pristojnosti – razen tiste iz
prve alineje – je treba prenesti na Upravno sodišče.
Prenos diskrecijskih pristojnosti odločanja o ustavnih pritožbah na Vrhovno sodišče, če omenjena diskrecijska pooblastila Ustavnemu sodišču ne bodo zagotovljena.
Izbira, imenovanje in mandat ustavnih sodnikov
V praksi so se v zadnjih letih pokazale velike težave pri izbiri in volitvah ustavnih sodnikov.
Imamo namreč izrazito slab izbirni postopek, brez objektivnih kriterijev za ugotavljanje dejstva, ali je kandidat za ustavnega sodnika pravni strokovnjak.
Postopek tudi ni jasen/razviden, volitev ustavnih sodnikov v Državnem zboru nedopustno politizira položaj ustavnega sodnika.
In naprej: strokovne usposobljenosti kandidatov za ustavne sodnike ne preverja neodvisno strokovno/izvédensko telo, mandat sodnikom ne poteče zapovrstno, pač pa »v paketu«, kar vse slabi kakovost odločanja o najpomembnejših ustavnopravnih vprašanjih in ne zagotavlja zadostnega zaupanja javnosti v neodvisnost Ustavnega sodišča.
Ukrepi za izboljšanje postopka izbire in imenovanja ustavnih sodnikov
Tudi v tem primeru so izboljšave mogoče bodisi s spremembo Zakona o ustavnem sodišču bodisi s spremembo ustave.
Z zakonom je treba določiti objektivne kriterije za izbiro in imenovanje ustavnih sodnikov, kriterije, ki so:o  neodvisnost in nepristranskost;o  strokovna usposobljenost, pri čemer je treba določiti kriterije odličnosti, kriterije,priznane v mednarodni pravni stroki in znanosti (»publish or perish«);- mednarodne objave (»web of science«),-s faktorjem vpliva (SSCI),- brez faktorja vpliva (SSCI),-indeksirane periodične publikacije,- monografije; področje objave (ustavno pravo, varstvo človekovih pravic, mednarodno pravo itd.);vključevanje ustavnih in drugih pravnih načel, prava o človekovih pravicah,
mednarodnih standardov v sodbe (če kandidira sodnik);izobrazba (magisterij, doktorat, dvojna izobrazba); znanje tujih jezikov in mednarodne izkušnje;pravno področje, za katero je kandidat specializiran;
kot sekundarni kriterij določiti enakopravno zastopanost moških in žensk (v primeru, ko dva kandidata enakovredno izpolnjujeta vse primarne kriterije);
o  svetovni nazor ni relevanten kriterij, ker mora biti sodnik sposoben omogočiti, da postanejo opazne tudi tiste vrednote, ki jih zastopa manjšina, ali celo vrednote, katerih ne zastopa nobena družbena ali politična skupina.
Uvesti je treba zaslišanje kandidatov (»hearing«), na katerem se preveri njihovo izpolnjevanje zgoraj naštetih strokovnih kriterijev.
Zaslišanje opravi posebno strokovno telo Državnega zbora, ki ga sestavljajo strokovnjaki, katere po tripartitnem sistemu imenujejo vse tri veje oblasti in Sodni svet, saj je Ustavno sodišče zunaj klasične delitve oblasti.
Mandat ustavnih sodnikov se bo obnavljal postopoma, kar pomeni, da bi Državni zbor vsaka tri leta volil le tretjino sodnikov; to bo med drugim omogočilo, da vsakokratna parlamentarna večina izvoli le tretjino sodnikov, s čimer bi zagotovili neokrnjeno odločanje sodišča v primeru izteka mandata dela sodnikov.
S spremembo ustave bi odpravili tudi pretirano politizacijo Ustavnega sodišča, politizacijo, ki jo poraja način izvolitve sodnikov.
Ustavno sodišče mora namreč biti organ, ki se oblikuje in deluje v diskretnem vzdušju.
Primeren bi bil nemški model volitev ustavnih sodnikov, model, po katerem kvalificirani elektorji sodnika izvolijo z dvotretjinsko večino.
Človekove pravice, narodne skupnosti in javna  uprava
VARNO IN DOSTOJANSTVENO
Vizija delovanja
Ne glede na nacionalno, rasno, politično, versko ali katero drugo pripadnost, spol, spolno usmerjenost ali življenjski slog imamo vsi ljudje enake pravice in moramo imeti enake možnosti za njihovo uveljavljanje.
Zavedajoč se dejstva, da so človekove pravice in svoboščine temelj vsake demokracije in da je tudi sama država lahko dejavnik zlorabe državljanov, bo LDS, tako kot vselej doslej, še posebej občutljiv za vprašanja človekovih pravic in svoboščin.
Poleg klasičnih človekovih pravic bomo predvsem spoštovali pravico do drugačnosti.
Tudi v prihodnje bomo odločno nasprotovali vsaki ideologiji in politiki, ki širita nestrpnost do sodržavljank in sodržavljanov.
V razmerju država : državljani imajo posebno vlogo nevladne organizacije, ki pomenijo pomemben vzvod soodločanja o najpomembnejših odločitvah vlade in drugih javnih institucij.
Sodobna država je partnerica državljanov pri reševanju njihovih težav; s svojo sodobno, usposobljeno in učinkovito upravo lajša njihovo vsakodnevno življenje.
Strokovna in učinkovita javna uprava je predpogoj njene pristojnosti za družbeno prenovo in spodbujanje trajnostnega razvoja.
Javna uprava mora biti zmožna nenehnega posodabljanja in prilagajanja novim družbenim izzivom – njena prenova poteka tako rekoč nenehno, brez časovnih ciklov.
Upravna urejenost državljanom zagotavlja pravno varnost, njeno učinkovito delovanje pa prispeva k zadovoljstvu državljanov z njenimi storitvami.
Profesionalnost in strokovna avtonomija javnih uslužbencev morata biti zahteva vsake vlade - ne glede na njene politične korenine.
Ni naključje, da mednarodne organizacije pri vključevanju novih članic preverjajo administrativno usposobljenost kot bistveni kazalnik njihove (ne)razvitosti.
Ocena stanja
Zgledna raven utrjevanja in spoštovanja človekovih pravic v preteklih letih se je v zadnjem obdobju zelo znižala.
Primera prisilnega preseljevanja romske družine in izbrisanih vnovič dokazujeta, da človekove pravice in svoboščine niso nikoli priborjene enkrat za vselej, pač pa jih je treba vsak dan znova utrjevati in ščititi.
V omenjenih primerih se je izkazalo, da prav država in njene institucije niso bile sposobne zagotoviti zavarovanja pravic prizadetih.
Poleg tega uporaba novih tehnologij prinaša nove nevarnosti in možnosti zlorab človekovega dostojanstva.
Obdobje zadnjih nekaj desetletij, obdobje, ki se časovno prekriva z globalizacijo, je javno upravo v večini evropskih držav močno zaznamovalo z dvema procesoma: z decentralizacijo in z deregulacijo javnih služb.
Posebej pri odločanju o slednji so bili nekateri postopki izpeljani brez natančne analize posledic in brez vzpostavitve mehanizmov nadzora, ki bi preprečil morebitne zlorabe liberalizirane dejavnosti.
Pri decentralizaciji pa doslejšnjim vladam ni uspelo pripraviti predloga, ki bi izpolnil pričakovanja strokovne javnosti in ponudil nov razvojni zagon.
Določitev strateških področij in ukrepov
Varovanje človekovih pravic in svoboščin, vključno s premislekom o novih tveganjih, ki jih prinaša uporaba sodobne tehnologije, bo tudi v prihodnje središču zanimanja LDS-a.
Še naprej bomo nenehno občutljivi za vsakršne poskuse kršitve človekovih pravic ne glede na to, kdo je morebitni povzročitelj.
Človekove pravice so tisto področje, kjer nobena družba ne more biti zadovoljna z doseženo ravnjo, saj pogosto prav nova znanja in tehnološki razvoj kot stranski učinek prinašajo nove možnosti zlorab.
Prav zato bomo tudi v prihodnje do teh vprašanj izjemno tenkočutni, vselej na preži in  sposobni zaznati tudi neznatnejše pojavne oblike.
Zavzemali se bomo za sekularizirano državo z jasno ustavno ločenostjo državnih in cerkvenih institucij ter si prizadevali za strogo spoštovanje svobode veroizpovedi in popolne enakopravnosti vseh verskih skupnosti.
Spoštovali bomo pravice romske skupnosti na področju šolstva in kulturne identitete ter zagotavljali potrebne sistemske rešitve in finančne okvire za sobivanje in sožitje ter polno integracijo v družbo.
Odprtost javne uprave utrjuje etične norme delovanja, preprečuje zlorabe v škodo javnega interesa in zagotavlja boljšo obveščenost državljanov o vlogi in delovanju javne uprave.
Pri tem mora biti uporaba elektronskih in komunikacijskih orodij prilagojena načelu enake dostopnosti ne glede na to, ali se uporabnik odloči, da bo storitve javne uprave uporabljal elektronsko ali klasično - pisemsko oz. pisno.
Do ljudi prijazna javna uprava mora poznati jasno mejo, od kod naprej zasebni interesi ne smejo zrasti čez  javni interes.
Nujnost popreprostitve postopkov ne sme iti v škodo vsebine.
Javna uprava mora delovati po načelih dobrega upravljanja.
Poleg zakonitosti, odprtosti in preglednosti mora zagotavljati tudi sodelovanje državljanov pri pripravi predpisov, strategij in javne politike.
Pripravo dokumentov mora podpirati analiza učinkov, zagotoviti pa je treba tudi ustrezen časovni okvir za javno razpravo.
Organiziranost državne uprave po območnem načelu mora dajati možnost opravljanja več storitev na enem mestu.
Pri uporabi informacijskokomunikacijskih tehnologij v participativnem procesu mora biti način komunikacije med upravo in civilno družbo prilagojen obravnavani vsebini, zaposleni v upravi pa morajo biti zanj ustrezno usposobljeni.
Pri deregulaciji javnih služb je treba postopke izpeljati po predhodni analizi posledic, uveljaviti je treba mehanizem nadzora, ki preprečuje morebitne zlorabe liberalizirane dejavnosti.
Liberalizirati je mogoče tista področja delovanja javne uprave, ki niso regulacijske narave in ne zahtevajo strateškega odločanja javne uprave.
Oblikovanje trga upravnih storitev pa zahteva trdno državo in učinkovit nadzor.
Splošni ukrepi za izboljšanje delovanja področja
Zagotovili bomo take ukrepe, ki bodo čim dosledneje in čim trdneje zavarovali človekove pravice in človekovo dostojanstvo, zlasti kar zadeva razvoj tehnologije in biomedicine ter njuno pogosto neetično uporabo.
Utrjevali bomo ozaveščenost o pomenu človekovih pravic, stremeli k dvigu standardov na tem področju in podpirali zahteve zlasti civilne družbe za dosledno spoštovanje človekovih pravic.
Podprli bomo nadgradnjo zakonodajne ureditve ter dosledno uveljavljanje pravne države in ozaveščanje javnosti in javnih uslužbencev ter vseh tistih, ki imajo v rokah mehanizme, s katerimi utegnejo hote ali nehote škodovati človekovim pravicam državljank in državljanov.
Z zagotavljanjem boljših pogojev za delo bomo olajšali izpolnjevanje poslanstva instituta varuha človekovih pravic,  z ustanovitvijo regionalnih uradov (na upravnih enotah) pa bomo delo te pomembne ustanove demokratične družbe približali ljudem, ki bodo môgli svoje težave naslavljati nanjo (ustanovo varuha človekovih pravic) tam, kjer živijo.
Izboljševanje javne uprave, kljub temeljitim reformam, ni enkratno dejanje, pač pa trajen proces.
Varnost in upravna urejenost ter učinkovitost bodo tudi v prihodnje temeljna vodila LDS-a pri njegovem odnosu do javne uprave.
Država je mehanizem, ki mora zagotavljati okolje in infrastrukturo za individualno reševanje težav posameznikov, biti mora v službi ljudi, ki od njene uprave pričakujejo profesionalnost in strokovno avtonomijo.
Vse večja vpetost v mednarodne povezave pa od javne uprave po drugi strani zahteva tudi vse boljše servisiranje gospodarstva pri zagotavljanju konkurenčnih pogojev poslovanja ter kakovostnih in pravočasnih upravnih storitev.
Cilji modernizacije
zagotoviti pogoje, v katerih bo država postala partnerica državljanov;
zagotoviti najvišjo stopnjo varovanja človekovih pravic in svoboščin;
z decentralizacijo države omogočiti večje sodelovanja prebivalcev pri odločanju o ključnih razvojnih vprašanjih;
z deregulacijo zagotoviti višjo raven učinkovitosti izvajanja javnih služb;
uveljaviti mehanizme za krepitev javne etike pri delovanju izvoljenih političnih funkcionarjev;
zagotoviti učinkovito in hkrati strokovno ter avtonomno javno upravo.
Ukrepi za dosego naštetih ciljev
podpirali bomo ukrepe za preprečevanje zlorab in kršitev človekovih pravic in svoboščin;
• omogočili odprtje regionalnih uradov instituta varuha človekovih pravic;
utrjevali načelo delitve oblasti z mehanizmi zavor in ravnotežja;
pripravili rešitve, ki bodo utrdile avtonomni položaj javnih uslužbencev;
pri organizaciji državne uprave bomo sledili načelom prožne organizacije upravnih procesov in se zavzemali za strokovno premišljeno deregulacijo upravnih dejavnosti;
zavzemali se bomo za zmanjševanje števila predpisov in administrativnih ovir ter za ničelno stopnjo rasti števila zaposlenih v javni upravi;
podpirali predloge, ki bodo krepili sodelovanje prebivalcev pri pripravi predpisov
DEJAVNA SKRB ZA ENAKOPRAVEN POLOŽAJ NARODNIH SKUPNOSTI
Narodni skupnosti, tako italijanska na jugozahodu kot madžarska na severovzhodu države, narekujeta Sloveniji in njenemu večinskemu narodu zavedanje o večkulturnosti našega prostora, ki mora stremeti k sodelovanju ter spoštovanju pravic narodnih skupnosti.
Zakon o narodnih samoupravnih skupnostih, še posebej njegov 15. člen, vladi narekuje, da dejavno vključuje predstavnike madžarske in italijanske narodne skupnosti v vsako obravnavo zakonov ali podzakonskih aktov ali sprememb, obravnavo, nanašajočo se na vprašanja, ki neposredno vplivajo na avtohtone skupnosti.
V Sloveniji obstajajo tudi združenja drugih etničnih skupnosti, s premičnostjo/gibljivostjo ljudi, kapitala in blaga pa nastajajo še nove, ki imajo pravico do oblikovanja in uresničevanja programov za ohranitev svojega jezika in kulture.
V LDS-u se zavzemamo za ohranjanje navzočnosti narodnih skupnosti in za ustvarjanje novih oblik in modelov njihovega dejavnega sodelovanja, za vključitev njihove kadrovske zmogljivosti v družbeno življenje in vztrajamo pri duhu večkulturnosti kot temeljni značilnosti našega prostora.
Varovali bomo pravice italijanske in madžarske narodne skupnosti pri vzgoji in izobraževanju ter razvijali modele manjšinskega šolstva na podlagi nacionalnih standardov in evropskih strategij.
Varovali bomo z ustavo in zakoni zagotovljene pravice madžarske in italijanske narodnosti, zahtevali spoštovanje funkcionalne dvojezičnosti in njeno z zakonom predvideno uporabo v narodnostno mešanem okolju.
V LDS-u bomo na področju varstva narodnih skupnosti zagovarjali in izvajali tele ukrepe:
precejšnje povečanje finančnih sredstev za vnovični zagon kulturnih in družbenih dejavnosti narodnih samoupravnih skupnosti;
zagotovitev dela določenih, nespremenljivih sredstev, namenjenih ustanovam narodnih manjšin kot temelju za njihovo sodelovanje na razpisih Evropske unije;
primerna finančna podpora in večja programska ter finančna neodvisnost radijskih in televizijskih programov narodnih skupnosti;
v sodelovanju z univerzami razširiti védenje o obstoju in poudariti vidnost narodnih skupnosti;
pospešiti dejavne programe sodelovanja in poudarjati vlogo in pomen manjšin posebej med mladimi;
zagotoviti ustrezno zastopanost predstavnikov narodnih manjšin v pokrajinskih svetih.
ENAKE MOŽNOSTI IN PREPREČEVANJE DISKRIMINACIJE GEJEV, LEZBIJK,  BISEKSUALCEV IN  TRANSSEKSUALCEV
Pravice gejev, lezbijk, biseksualcev in transseksualcev (GLBT) so človekove pravice.
Sodijo v sámo bistvo pravice do telesne in duševne integritete ter svobode posameznika.
Sistem enakih možnosti zadeva vsestransko prepletanje zakonodajnih, ekonomskih in socialnih dejavnikov, tesno povezanih z družbeno blaginjo in trajnostnim razvojem.
Po definiciji so človekove pravice univerzalne, enake in nedeljive, vendar v okviru enakih možnosti kljub temu pogosto naletimo na hierarhijo pravic; nekateri vidiki so izpuščeni, zanemarjani ali celo namenoma prezrti..
Tipičen primer je homofobna diskriminacija, ki sodi med najbolj tabuizirane, prikrite in težko prepoznavne oblike.
Razlogi so molk in pasivnost žrtev ter ureditev družbene heteronormativitete (soglasje o absolutni heteroseksualnosti). Čeprav zamolčane, niso posledice homofobne diskriminacije nič manj nevarne.
Diskriminacija GLBT (odrekanje enakopravnosti) zajema zapostavljanje na podlagi spola (biološki spol), spolne  usmerjenosti (homoseksualnost) in spolne identitete (transseksualnost).
Diskriminacija se lahko dogaja na več podlagah hkrati (multipla diskriminacija).
Zagotavljanje enakosti in nediskriminacije za vse ljudi, ne glede na njihove različne osebne okoliščine, želje in potrebe, pomeni tudi preprečevanje hierarhizacije človekovih pravic
Nujna je harmonizacija zaščite pred vsemi oblikami diskriminacije na ravni EU-ja.
Istospolne partnerske skupnosti
Leta 2005 sprejeti Zakon o registraciji istospolne partnerske skupnosti (ZRIPS) ne ščiti potreb oz. želja partnerjev istega spola v enaki meri, kot zakonodaja ščiti pare različnega spola.
Ljudje, ki sklenejo registrirano partnerstvo, v sedanjem pravnem redu ne morejo urediti razmerij na najrazličnejših področjih (socialna varnost, status svojca, status zakonitega dediča, davčna vprašanja ipd.).
Zakon torej postavlja istospolne pare v neenakopraven položaj v primerjavi s pari različnega spola.
Neurejeno je področje socialne varnosti, ki je sicer bistveni del tovrstnih zakonov v EUja; onemogočen je dostop do zavarovalnih shem, ki zadevajo zaposlitev (npr. zdravstveno, socialno in pokojninsko zavarovanje po partnerju/partnerici).
Zakon ne priznava statusa svojca (zaradi česar partner nima pravice do bolniškega dopusta za nego partnerja ali partnerjevega otroka, nima starševskega dopusta, nima pravice do plačane odsotnosti z dela zaradi družinskih zadev, ne pripada mu poročni dopust in ni upravičen do davčnih olajšav, oprostitve davka na dediščino in darila in ne more pridobiti pravice za bivanja v Republiki Sloveniji za tujega partnerja itd.).
Zakon ureja določene delne pravice in dolžnosti selektivno (npr. pravica do informacij o stanju hospitaliziranega partnerja).
Ime Zakona (registracija) je neprimerno; predlagamo nevtralni izraz (npr. »ureditev« ali »sklenitev« partnerstva).
Istospolne družine
Pravica do zasebnega in družinskega življenja je ogrožena zaradi:
nepriznavanja statusa istospolne družine in pravne praznine na tem področju;
diskriminacije otrok: otroci, ki živijo v istospolnih družinah, so – zaradi pravne neenakosti življenjske skupnosti njihovih staršev –  v slabšem položaju v primerjavi z njihovimi vrstniki iz heteroseksualnih družin;
•  onemogočene svobode gibanja in onemogočene pravice do združitve družinskih članov;
• onemogočenega odločanja o svobodnem načrtovanju družine s pomočjo umetne oploditve (diskriminacija žensk na podlagi zakonskega stanu in osebnih okoliščin).
Socialna varnost
Za spolne manjšine je zlasti pomembna regulacija področja socialne varnosti.
Geji in lezbijke so – kot manjšinski del prebivalstva – ranljiva družbena skupina, podvržena večji stopnji tveganja za socialno izključenost in revščino.
Socialna nezaščitenost istospolnih partnerskih skupnosti vodi v večjo socialno ogroženost.
Zaposlovanje
Zaposlovanje, ki temelji na enakih možnostih, pravičnosti, raznolikosti, medsebojnem spoštovanju, je ključni pogoj uspešnega dela.
Vsi delavci in delavke imajo pravico do varnega in zdravega delovnega mesta in okolja.
Geji in lezbijke pogosto živijo pod nenehnim pritiskom, da bodo zaradi svoje drugačnosti izgubili službo, zaupanje nadrejenih in sodelavcev.
Zaradi strahu pred negativnimi posledicami skrivajo ali celo zanikajo svojo spolno usmerjenost.
Homofobna diskriminacija pri zaposlovanju in na trgu dela se kaže kot:
(prisilno) skrivanje spolne usmerjenosti pri iskanju zaposlitve in na delovnem mestu, pred sodelavci in nadrejenimi;
homofobni  odzivi sodelavcev in nadrejenih (zmerjanje, posmehovanje, žaljive
pripombe, komentarji, šale, opazke)
spolno nadlegovanje in fizično nasilje;
diskriminacija pri iskanju zaposlitve in napredovanju;
neupravičeno odpuščanje;
neenakopravnost pri poklicnem napredovanju;
neenakopraven dostop do pravic na podlagi zaposlitve.
Pravice na podlagi zaposlitve
Partnerjev/partneric gejev in lezbijk, kar zadeva njihov dostop do pravic, ki izvirajo iz zaposlenosti partnerja/partnerice in zaposlitvenih ugodnosti, v naši družbi ne obravnavamo enako kot partnerjev/partneric heteroseksualnih parov.
Če sta partner/partnerica brezposelna, sta še vedno izključena iz zdravstvenega in socialnega zavarovanja po partnerju/partnerici.
Če eden izmed partnerjev umre, drugi ni upravičen do vdovske pokojnine oz. pokojninskega zavarovanja po partnerju/partnerici.
Prav tako ne morejo vzeti bolniškega dopusta za nego partnerja ali partnerjevega otroka, tudi starševskega dopusta ne, ne dobivajo dodatka za ločeno življenje, niso upravičeni do poročnega dopusta in do prostega dneva (plačana odsotnost z dela) zaradi smrti družinskega člana (partnerja/partnerice), zaradi selitve ipd.
Dodajmo, da pa številni delodajalci na Zahodu neporočenim in istospolnim partnerjem svojih delavcev brez kakršne koli zadrege ali ovir omogočajo dostop oz. upravičenost do zavarovalnih shem.
Dostop do blaga in storitev
Ker gejevski in lezbični pari v Sloveniji nimajo zakonsko priznanega statusa svojcev oziroma družinskih članov, je zanje dostop do storitev in blaga ter ugodnosti, povezanim s tem statusom, zaprt (npr. nakup ali najem stanovanja, najem bančnega kredita, sklenitev zavarovalne police, številni družinski popusti itd).
Zdravstveno varstvo
Praksa priča o obstoju diskriminacije, povezane s spolno usmerjenostjo in spolno identiteto posameznikov in posameznic, in sicer na področju ginekologije, psihiatrije, krvodajalstva ter v primerih HIV-pozitivnosti in obolelosti za aidsom.
Znani so primeri uporabe dodatnih higienskih ukrepov zdravniškega osebja po stiku z geji ali lezbijkami, zavrnitve medicinskih storitev ipd., poleg tega pa pomožno medicinsko osebje transseksualce obravnava nestrokovno in z veliko mero predsodkov.
Zaradi nepriznavanja družinskega statusa gejevskih in lezbičnih skupnosti obstaja diskriminacija na področju dostopa do storitev reprodukcijske medicine, zdravstvenega zavarovanja po partnerju/partnerici ter zdravstvenega zavarovanja otrok po enem od staršev.
Zato je treba GLBT zagotoviti enako obravnavo in enak dostop do storitev zdravstvenega varstva, kot veljata za heteroseksualce, pa tudi nasploh GLBTjevska vprašanja terjajo vključitev v nacionalne zdravstvene sheme.
Izobraževanje
Zaradi nedorečenih šolskih učnih programov, ki zanemarjajo človekovo spolno usmerjenost in spolno identiteto ter vprašanja raznolikosti človeške družbe, se o GLBT-jevskih vsebinah v okviru izobraževalnega sistema v Sloveniji ne govori oz. se o njih molči.
Na ta način kršimo človekovo pravico do obveščenosti, vključno z njegovo pravico do dostopa informacij o spolnosti in o spolnem ter reproduktivnem zdravju.
Obstoj homofobnega nadlegovanja in vrstniškega nasilja v šolah, predsodki in nestrokovnost pedagoških kadrov narekujejo uvedbo protihomofobne pedagogike.
Družinsko nasilje
GLTB-jevski mladi so zelo pogosto žrtve nasilja družinskih članov - staršev, bratov, sester in širše družine (psihično in fizično nasilje).
Tisti, ki jih starši preženejo zdoma, ali ki od doma pobegnejo sami, izostajajo od pouka in so v veliki meri izpostavljeni zlorabi drog in prostituciji.
Lokalna samouprava in regionalizem
MODERNA LOKALNA DEMOKRACIJA KOT DIALOG
Uveljavljena lokalna samouprava je danes nujna demokratična prvina sodobne družbe.
Decentralizacija države je pomemben vzvod zagotavljanja večjega sodelovanja prebivalcev pri odločanju o javnih zadevah.
Moderna država temelji na spoznanju, da so lokalne oblasti eden od glavnih temeljev vsake demokratične ureditve, in da je pravica državljanov sodelovati pri opravljanju javnih zadev eno od temeljnih demokratičnih načel, ki lokalnim oblastem omogočajo učinkovito in racionalno opravljanje javnih storitev.
Proces decentralizacije, značilen za večino gospodarsko nadpovprečno razvitih držav, odpira nove možnosti in izzive ekonomskega razvoja, saj daje lokalnim oblastem možnost in priložnost za razvoj drugačnih pristopov in za razvoj novih institucionalnih odnosov, ki ustrezajo konkretnim lokalnim okoliščinam.
Moderna lokalna demokracija je tudi institucionalni dialog med različnimi ravnmi odločanja o ključnih vprašanjih razvoja neke skupnosti.
V novih razmerah tako centralna oblast v razmerju do lokalne ni več njen nadzornik, pač pa partner.
Vizija delovanja
Zavzemamo se za nadaljnje utrjevanje lokalne demokracije.
Demokracija niso le občasne volitve, zato bomo spodbujali nove oblike udeležbe prebivalcev v javnem življenju na lokalni ravni, še posebej mladih, žensk, manjšin in tujcev.
Udeležba prebivalcev pri odločanju na lokalni ravni pomeni na eni strani sredstvo priznanja lokalne uprave, na drugi pa sredstvo modernizacije dejavnosti lokalnega upravljanja.
Možnost občanov, da neposredno odločajo, povečuje njihovo zanimanje za sodelovanje pri zadevah lokalne samouprave in s tem krepi njeno učinkovitost.
Čeprav lokalno samoupravo uresničujejo predvsem demokratično izvoljeni organi, to ne sme omejevati pravice občanov do različnih oblik odločanja.
Zavzemamo se za spremembo odnosa lokalnih politikov in občinskih uslužbencev do udeležbe prebivalcev pri odločanju, za povečanje preglednosti in za izboljšanje komunikacije med državljani in lokalnimi oblastmi.
Ocena stanja
Reforma lokalne samouprave na občinski ravni je zaokrožena, zato LDS nasprotuje vsakršnim korenitejšim posegom v sistem.
Sredi četrtega mandata demokratično izvoljenih lokalnih oblasti je lokalna demokracija stabilna, zato potrebuje le več sodelovanja z državo.
V preteklih letih smo v državi odpravili številne ovire, ki so preprečevale učinkovitejše delovanje slovenskih občin.
Zagovarjali bomo samo tiste spremembe, ki ljudem zagotovo prinašajo boljšo kakovost storitev, obenem pa jim omogočajo tvornejše sodelovanje pri skupnih zadevah, ki zadevajo njihovo vsakodnevno življenje.
Pri ustanavljanju novih občin bomo vztrajali pri doslednem spoštovanju predpisanih kriterijev, saj drobljenje občin vodi v razmere, ko nove občine nimajo niti kadrovskih zmogljivosti za delovanje niti ne izpolnjujejo potrebnih pogojev za prenos pristojnosti nanje.
Drugi obraz pretiranega drobljenja občin je povečana centralizacija države.
Nedopustno je tudi  načrtno preziranje pobud za dialog, preziranje, ki ga z vladne strani  doživlja Mestna občina Ljubljana kot prestolnica Slovenije.
Določitev strateških področij in ukrepov
Izhajajoč iz dosedanje politike LDS-a na področju lokalne samouprave in regionalizma, politike, ki jo je stranka opredelila že na programski konferenci o lokalni samoupravi v Murski Soboti in na kongresu v Mariboru leta 1998, da sta lokalna samouprava in regionalizem eden od temeljev političnega sistema Slovenije , se zavzemamo za:
utrjevanje in nadaljnji razvoj lokalne samouprave;
krepitev sistema financiranja občin;
kompetentnost in strokovnost občinskih uprav, ki bodo zmôgle opravljati vse z zakoni zaupane jim naloge.
Izrazito in prevladujočo vlogo države v razmerju do samoupravnih lokalnih skupnosti je treba nadomestiti z njeno partnersko vlogo.
Cilji reform javne uprave in lokalne samouprave so:
zagotoviti večji prenos pristojnosti
• omogočiti večjo prožnost upravnega sistema;
kakovostnejše opravljanje nalog;
razvoj konkurenčnosti;
boljša izkoriščenost informacijske tehnologije.
V prihodnje čaka slovenske občine predvsem proces zagotavljanja kakovostnejših in racionalno opravljenih storitev.
Zavzemamo se za nenehno strokovno rast občinskih uprav, za njihovo informatizacijo in za kakovostno opravljanje storitev.
Merjenje kakovosti storitev, merjenje, ki je vse bolj navzoče v javnem sektorju, mora postati stalnica tudi v občinskih upravah.
Zavzemamo se za intenzivnejše medsebojno sodelovanje občin, v okviru katerega bodo skupaj zagotavljale opravljanje tistega dela svojih nalog, ki presega organizacijske, finančne in kadrovske sposobnosti posamezne občine.
Posebno pozornost bomo namenili ureditvi razmer med državo in njeno prestolnico.
Splošni ukrepi
V LDS-u podpiramo regionalizacijo države, ki naj zagotovi pritegnitev regionalnih in lokalnih virov za družbeni, gospodarski in kulturni razvoj, hkrati pa skupaj z državo vzpostavi mehanizme za bolj uravnotežen razvoj.
Vztrajali bomo pri uresničitvi ustavnih sprememb, ki omogočajo ustanovitev pokrajin, vendar pa se moramo izogniti napakam in nedoslednostim, ki so se zgodile pri ustanavljanju občin. Pokrajina naj prevzame vloge in naloge, ki jih je doslej opravljala država, izjemoma pa – če se občine s pokrajino tako dogovorijo -tudi nekatere vloge in naloge, ki jih zdaj opravljajo občine. Izhajajoč iz zgodovinske narave regionalizma, samó prenos državnih vlog in nalog na regije ni zadosten pogoj za njihovo ustanovitev.
Pokrajine morajo slediti razvojnim, demografskim, kulturnim in drugim skupnim imenovalcem, biti morajo zaokrožena in smiselna ozemeljska enota.
Pokrajine naj krepijo večsrediščnost Slovenije.
Prihodke in vire financiranja pokrajin je treba zagotoviti s prerazporeditvijo dosedanjih virov, ne pa s povečevanjem sedanjih prihodkov ali z uvajanjem novih.
Izhajajoč iz spoznanj regionalne stroke, naj bi bile pokrajine ozemeljsko in prebivalstveno tako velike, da bi zmôgle opravljati tudi najzahtevnejše regionalne naloge.
Večje in močnejše pokrajine se bodo lažje soočile z izzivi globalizacije.
Prednostna cilja nove vlade morata biti priprava simulacij delovanja pokrajin in finančni izračun za njihovo ustanovitev in delovanje, na podlagi česar bo mogoče sprejeti odločitev o najboljšem mogočem številu pokrajin.
Odločitev o uvedbi pokrajin mora temeljiti na podlagi strokovnih, ne pa političnih kriterijev.
Cilji modernizacije
zagotoviti normativne pogoje, v katerih bo država postala partner institucij lokalne samouprave;
z decentralizacijo države vzpostaviti sistem regionalne samouprave, ki bo upošteval strokovne kriterije in razvojne priložnosti;
zagotoviti pogoje za uveljavljanje večje stopnje sodelovanja prebivalcev pri odločanju o javnih zadevah na lokalni ravni;
uveljaviti mehanizme za krepitev javne etike pri delovanju izvoljenih lokalnih predstavnikov;
krepiti doseženo raven varstva pravic lokalne samouprave.
Konkretni ukrepi za dosego navedenih ciljev
pripravili bomo rešitve, ki bodo utrdile avtonomni položaj sistema lokalne samouprave;
podpirali bomo predloge, ki bodo krepili načine in poti sodelovanja prebivalcev lokalnih okolij pri odločanju o najpomembnejših razvojnih smernicah;
podprli bomo prizadevanja Mestne občine Ljubljana za ureditev ustreznega položaja prestolnice;
podprli bomo tiste rešitve vprašanja decentralizacije države, ki bodo spodbujale notranji razvojni model in preprečile razgradnjo ter siromašenja posameznih delov države.
Varnostna politika in obrambni sistem
VISOKA STOPNJA VARNOSTI V NESTABILNEM OKOLJU
1.  Poslanstvo: zagotavljanje varnega življenja ljudi
Notranjo varnost v prvi vrsti zagotavlja država prek svojih subjektov varnostnega sistema, subjektov, ki prepoznajo vire ogrožanja nacionalne varnosti Republike Slovenije, ter z upoštevanjem evropskega ter globalnega varnostnega okolja.
Moderne oblike ogrožanja varnosti, kot so terorizem, organizirani kriminal in nezakonite migracije so notranji in mednarodni problem hkrati, zato nobena država ne more sama zagotoviti varnosti svojim državljanom, če tesno ne sodeluje z varnostnimi partnerji na nacionalni, evropski in mednarodni ravni.
Predvsem policija mora s sodelovanjem vseh subjektov varnostnega sistema v Republiki Sloveniji zagotavljati varnost ljudi in premoženja, preprečevati, odkrivati in preiskovati kriminaliteto, zagotavljati javni red, prispevati pomemben delež k varnosti v cestnem prometu, varovati notranjo in zunanjo mejo Evropske unije ter sodelovati pri ustvarjanju skupne evropske politike za varno širjenja prostora svobode, varnosti in pravic ter politike za izpolnjevanje drugih mednarodnih obveznosti.
Na drugi strani pa je za varnost odgovoren tudi posameznik, ki lahko s samozaščitnim vedênjem in ravnanjem pripomore k manjši viktimizaciji.
6052.  Vizija delovanja
Vloga subjektov varnostnega sistema, še posebej policije, v pravni državi ter vladavini prava mora temeljiti na opravljanju univerzalnih nalog, kot so: varovanje življenja in osebne varnosti ljudi in premoženja;učinkovito preprečevanje in odkrivanje kriminalitete;izvajanje ustave in zakonov ter mednarodnih standardov; varovanje osnovnih človekovih pravic in osebnih svoboščin; usmerjanje k delu v (lokalni) skupnosti; nenehno prilagajanje notranje organizacije in ozemeljske organiziranosti; raziskovalna dejavnost znotraj sistema in prek akademske mreže; odprtost do nevladnih organizacij  in civilne družbe; upravljanje s kadri v povezavi z načrtovanimi finančnimi viri.
Policija mora biti za svoje delo odgovorna državi, državljanom in njihovim predstavnikom.
Hkrati pa je treba vzpostaviti učinkovit zunanji nadzor nad delovanjem celotnega varnostnega sistema, da bi se na ta način uresničilo jamstvo države, da prepreči zlorabe pooblastil varnostnih organov proti posameznemu državljanu, in jamstev, ki jih daje mednarodno pravo o zaščiti človekovih pravic in temeljnih svoboščin.
3.  Ocena stanja  na področju notranjih zadev (policije)
Vladajoča koalicija je ves čas mandata delovala tako, da je slabila učinkovito vlogo policije, področje varnosti države pa si je povsem podredila.
Slábo kadrovanje na Ministrstvu za notranje zadeve in nenehna politizacija policije sta se v štirih letih pokazala predvsem v obliki slabih rezultatov dela policije in s poslabšanjem notranje-varnostnih razmer v Sloveniji.
Slabitev kadrovske sestave policije in znižanje izobraževalnih standardov ter zanemarjanje socialnega položaja policistov so povzročili poslabšanje kakovosti policijskih storitev, slábo odzivnost policije na varnostno težje primere, slabšo organiziranost policije ter pospešeno odhajanje dobrih strokovnjakov iz policijskih vrst.
Znotraj policije je vodstvo Ministrstva načrtno slabšalo moč Policijskega sindikata, na drugi strani pa se je spontano ustanovil Odbor za zaščito policistov, Odbor, ki ga vodijo policisti-operativci, ki se zavedajo svojega poslanstva in ki so obupali nad nesposobnostjo vodenja sistema znotraj policije
Stanje  je še posebej  alarmantno, kar zadeva opravljanje nadzora nad družbami  za zasebno  varovanje – dogajala so se namreč neprofesionalna, nezakonita in življenjsko nevarna ravnanja zasebnih družb za varovanje, odzivnost policije, kar zadeva aretacijo osumljencev,  pa  je bila slaba.
Stanje  ni  nič  boljše  na področju preiskave težkih kriminalnih dejanj, pa tudi  varnost v cestnem prometu je vse slabša.
Pri slednji (varnosti  v cestnem prometu) se je  vlada že drugič v svojem  štiriletnem  mandatu zatekla k spremembam
Zakona o varnosti cestnega prometa, spremembam, s katerimi je  le občutno povišala kazni, drugih nujnih  ukrepov pa ni  predvidela oz. sprejela, kar priča, da vlada nima nobene strategije za zmanjšanje števila hudih  prometnih  nesreč in za izboljšanje stanja  v cestnem prometu.
Minister za notranje zadeve je s svojimi upravnimi  službami,  v katerih se  je dogajala bi rokratska malomarnost,  ter z oblikovanjem n eposodobljenega  volilnega  imenika izzval dvom o zakonitosti i zidov  glasovanja po pošti iz  tujine na volitvah predsednika republike, poleg tega pa je oblikoval  sistem, ki  je privedel do kršitve ustavne volilne pravice.
Minister za notranje zadeve je  večkrat prekoračil svoje pristojnosti tako v primeru vložitve ovadbe za kaznivo dejanje genocida kot tudi z nepotrebnim poveljevanjem operativnim policijskim enotam  in z nezakonito preselitvijo romske družine.
S slednjo (nezakonito preselitvijo)  je spodbudil nezakonito  ravnanje občanov Ambrusa  in Grčaric ter vzbudil neprijeten/nenaklonjen odziv evropskih institucij, kar kršenje človekovih pravic v Sloveniji zadeva.
Zaradi naštetih nepravilnosti je bila leta 2007 zoper notranjega ministra v Državnem zboru vložena interpelacija, ki jo je slednji obravnaval februarja leta 2008, a je zaradi (vladne) koalicijske večine ni izglasoval.
4.   Ocena okolja
Republika Slovenija je na splošno varna država, vendar nas dogodki in kriminalna dejanja doma in zunaj Slovenije opozarjajo, da je varnost dobrina, ki ni samoumevna, zato si je za relativno visoko stopnjo varnosti v Sloveniji treba prizadevati vsak dan.
Podatki zadnjih let kažejo, da se število prijavljenih kaznivih dejanj povečuje, množijo pa se nevarnosti, ki ogrožajo življenje, zdravje, osebno varnost in premoženje državljanov.
Nevarnosti prežijo tudi v oblikah, ki jih vse do pred kratkim niti nismo dobro poznali.
Prepoznavanje omenjenih nevarnosti, njihovo predvidevanje in ustrezen odziv nanje ne sme biti zgolj stvar občutka, izkušenj, intuicije ljudi, ki odločajo, pač pa mora na te varnostne izzive odgovoriti stroka z upoštevanjem vseh znanstvenih spoznanj in dobrih praks.
5.  Določitev strateških področij in ukrepov
a.  Slovenija in evropska dimenzija notranje varnosti
LDS podpira usmeritev, da se Slovenija kot država članica EU-ja zavzema za skupne evropske cilje s področja notranjih zadev v vseh razsežnostih krepitve in oblikovanja skupnega območja svobode, varnosti in prava.
Predvsem bo s pristojnimi varnostnimi organi povečeval operativno sposobnost in učinkovitost institucij Unije na področju uveljavljanja potrebnih ukrepov za zajezitev mednarodnega terorizma, čezmejnega organiziranega kriminala ter nezakonitih migracij, ki so za varnost državljanov posebnega pomena.
S svojimi predlogi bo gradil skupno azilno, vizumsko in migracijsko politiko v okviru varnejših zunanjih šengenskih meja in politiko zagotavljanja pravice do prostega gibanja ljudi znotraj šengenskih meja.
Še naprej bo uveljavljal politiko delitve bremen in solidarnosti pri prevzemanju nalog varovanja zunanje meje EU-ja in politiko upravljanja migracijskih tokov.
Podpiral  bo čezmejno policijsko sodelovanje tako  z državami EU-ja kot tudi s partnerskimi  tretjimi državami ter se zavzemal za globalni pristop reševanja  varnostnih, še posebej  migracijskih problemov, ki  mora (pristop) upoštevati tudi kontekst nadaljnje širitve EU-ja.
V skladu s tem bomo podpirali rešitve, ki gredo v smer varstva osebnih podatkov  in prostega pretoka  teh podatkov pri policijskem  in pravosodnem sodelovanju, ter rešitve v okviru  Listine o temeljnih pravicah, ki pomeni sodoben kodeks pravic  in  načel za zaščito državljanov pred zlorabami pristojnosti, ki  jih  ima EU.
Spodbujal bo sodelovanje s partnerskimi državami v okviru evropske sosedske politike pri reševanju težav, povezanih z nezakonitim priseljevanjem, in se na drugi strani zavzemal za boljše življenje zakonitih priseljencev.
V tem okviru bo v sodelovanju z nevladnimi organizacijami oblikoval predloge za sprejem skupne politike do državljanov tretjih držav, ki potrebujejo mednarodno zaščito v skladu z Ženevsko konvencijo iz leta 1951 ter s Protokolom iz leta 1967 o statusu beguncev ter v skladu z drugimi pogodbami mednarodne zaščite.
V tem okviru bo posebno pozornost namenjal boju proti trgovini z ženskami in otroki.
LDS bo podprl in dejavno oblikoval ter upošteval tudi vse ukrepe, ki bodo vodili k varnemu in prostemu gibanju državljanov ter k zaupanju v vladavino prava.
Prek svojih institucionalnih povezav v Evropskem parlamentu in Svetu bo predlagal ustrezne postopke za sprejem zakonodajnih ukrepov, ki bodo spodbujali in podpirali zgoraj naštete cilje, in sicer z upoštevanjem načela solidarnosti in pravične delitve bremen ter odgovornosti med državami članicami Unije.
b.  Slovenija in nacionalni varnostni sistem
Slovenija kot država članica EU-ja mora iskati varnostne vzporednice med evropsko dimenzijo notranje varnosti ter nacionalnim varnostnim sistemom in njegovimi prioritetami.
Med temi varnostnimi sistemi je treba vzpostaviti pravo varnostno ravnotežje in povezavo, hkrati pa ne po nepotrebnem zanemarjati nacionalne (notranje) varnosti na račun evropske dimenzije notranje varnosti, in obratno.
Upoštevati je treba dejstvo, da se terorizem in organizirani kriminal povezujeta, ne da bi upoštevala notranje meje, kar narekuje ukrepe na zunanjih mejah tako na evropski kot globalni ravni, to pa pomeni, da bo delo slovenskih varnostnih organov v prihodnje še bolj oteženo.
To za Slovenijo pomeni, da mora okrepiti sodelovanje na varnostnem področju ne samo z varnostnimi institucijami v okviru EU-ja, pač pa tudi s sosednjimi tretjimi državami ter s tranzitnimi in državami, od koder terorizem in organizirani kriminal prihajata.
Zaradi vstopa Slovenije v Evropsko unijo in severnoatlantske povezave ter zaradi njene dejavne politike v okviru protiteroristične koalicije verjetnost napadov na slovenske cilje doma in v tujini narašča.
Prav tako je treba upoštevati, da že geostrateški položaj Slovenije in bližina kriznih območij zahodnega Balkana vplivata na nacionalno varnost.
Zaradi vstopa Slovenije v schengenski varnostni sistem držav EU-ja pa je glede na dokaj liberalno slovensko migracijsko zakonodajo, zlasti kar zadeva določbe in izvajanje Zakona o mednarodni zaščiti (azilu), pričakovati organiziranje in delovanje posameznih ekstremističnih ali terorističnih organizacij tudi v Sloveniji.
V tem kontekstu bo treba zagotoviti vladavino prava s spoštovanjem klasičnih človekovih pravic in osebnih svoboščin tudi takrat, ko bo država vzpostavljala nadzorne varnostne ukrepe proti najtežjim oblikam kriminalitete.
LDS se še naprej zavzema za izboljšanje delovanja pravne države tako v zakonodajni, izvršni in sodni veji oblasti.
Stalnica delovanja je boj proti korupciji, klientelizmu, kriminalu vseh vrst ter zlorabam.
Pri tem mora biti zagotovljeno neodvisno delovanje policije, tožilstva in sodne veje oblasti, ki morajo delovati učinkovito, kompetentno in strokovno ter, kot rečeno, neodvisno.
Treba je povečati učinkovitost pri uresničevanju nacionalnih ciljev na področju omejevanja kriminalitete, vzdrževanja javnega reda, nadzora cestnega prometa in razvijanja partnerskega odnosa z lokalnimi skupnostmi ter zasebnimi varnostnimi službami, nadzornimi inšpekcijskimi organi in z drugimi subjekti varnostnega sistema.
Posebno pozornost bomo namenili zviševanju varnostnih in zdravstvenih standardov predvsem pri mladi populaciji, ki mora izboljšati odnos do lastnega zdravja in varnosti.
Spodbujali in zahtevali bomo, da državna in lokalna oblast bistveno več pozornosti namenita doslednejšemu izvajanju strategij in zakonodaje s področja tveganega vedênja/ravnanja mladih, še posebej kar zadeva javno nočno življenje, pozornost pa bomo namenili tudi ozaveščanju lastnikov diskotek in nočnih lokalov ter medijev o njihovem deležu odgovornosti za dobro počutje mladih in za njihov zdrav življenjski slog.
LDS bo vsekakor spodbujal nadaljnje raziskave na tem področju ter dobre prakse širšega evropskega (pa tudi drugega) prostora prenašal v naše okolje.
Oživiti je treba učinkovitost medresorskega in multidisciplinarnega delovanja države in lokalnih skupnosti pri obravnavi različnih oblik zasvojenosti ter tveganega vedênja/ravnanja mladih, kar neposredno vpliva na varnost in javni red v državi.
Zagotovili bomo enakost pred zakonom in učinkovit pregon storilcev kaznivih dejanj z upoštevanjem načel varovanja človekovih pravic ter človekovega dostojanstva v postopkih.
Okrepiti bo treba izobraževanje in usposabljanje varnostnih struktur, ki ustvarjajo pogoje za ustrezno delovanje pravne države, ter varnostne strukture vključiti v programe akademske mreže šol ter raziskovalnih dejavnosti.
Država mora, da bi zagotovila nacionalno varnost, bolje skrbeti za sprotno prilagajanje zakonodajnopravnih, izobraževalnih in kadrovskih ter materialnih zmogljivosti vseh subjektov varnostnega sistema, subjektov, ki morajo med seboj sodelovati.
Z državnimi mehanizmi je treba spodbuditi razvoj varnostne kulture državljanov, in sicer z uvajanjem novih oblik samovarovanja, ter vzpostaviti tesnejše sodelovanje državljanov s subjekti varnostnega sistema.
6.  Cilji reforme in modernizacije na področju notranjih zadev
sproti prepoznati vire ogrožanja nacionalne varnosti Republike Slovenije z upoštevanjem evropskega in globalnega varnostnega okolja;
tesno sodelovanje subjektov varnostnega sistema na nacionalni, evropski  in  mednarodni ravni;
dejavno ustvarjanje skupne evropske politike za varno širjenje območja svobode, varnosti in pravic (prava) v skladu s Haaškim programom;
dejavno  oblikovanje politike varnega in prostega gibanja državljanov znotraj  varnostnega prostora EU-ja;
upoštevati politiko delitve bremen in solidarnosti pri prevzemanju nalog varovanja zunanje meje EU-ja in upravljanja migracijskih tokov ter izvajanja schengenskega pravnega reda;
spodbujanje sodelovanja s partnerskimi državami  v okviru evropske sosedske politike na področju  notranjih zadev;
podpora rešitvam, ki zadevajo varstvo osebnih podatkov in prost pretok podatkov pri policijskem in pravosodnem sodelovanju v skladu z Listino o temeljnih pravicah;
razvijati policijsko sodelovanje v skladu s  Prümsko pogodbo in bilateralnimi  varnostnimi sporazumi s  sosednjimi  državami in  državami zahodnega Balkana;
povečati odgovornost subjektov nacionalnega varnostnega sistema;
vzpostaviti učinkovit zunanji  nadzor nad delovanjem represivnih organov
ustvariti pogoje za delovanje stroke v varnostnih organih brez vmešavanja politike, s hkratnim upoštevanjem znanstvenih spoznanj in dobrih praks
vzpostaviti  vladavino prava s spoštovanjem  človekovih pravic  in osebnih  svoboščin  v  postopkih represivnih organov;
boj proti korupciji, kriminalu in klientelizmu naj postane stalnica delovanja LDS-a;
zagotovitev  neodvisnega delovanja policije, tožilstva in  sodne veje oblasti, ki  imajo  ključno vlogo pri  varovanju pravne države;
dvig varnostnih in zdravstvenih standardov pri mladi populaciji, ki mora izboljšati odnos do lastnega zdravja in lastne varnosti;
zagotoviti enakost pred zakonom  in učinkovit pregon storilcev kaznivih dejanj;
na novo pripraviti nacionalni načrt programa prometne varnosti, in sicer s spremljajočo novo prometno zakonodajo ter s sodelovanjem strokovnih institucij in civilne družbe;
okrepiti in  preoblikovati izobraževanje in  usposabljanje varnostnih struktur  z njihovo  vključitvijo v akademske mreže ter raziskovalne inštitute;
posodobitev zdajšnje organizacije in območne organiziranosti policije ter izboljšanje kadrovske, prostorske in informacijsko-telekomunikacijskih zmogljivosti;
dvigniti  materialne pogoje za učinkovito delovanje policije;
uvedba modelov poslovne odličnosti v policijo po sistemu CAF in EFQM
sproti prilagajati zakonodajnopravne  in kadrovske ter materialne zmogljivosti vseh  subjektov varnostnega sistema, ki  morajo med seboj sodelovati.
OBRAMBNA POLITIKA
Okvir za oblikovanje prihodnje slovenske varnostne in obrambne politike temelji na razumevanju tveganj in priložnosti na tem področju.
Zaradi zmanjšanja konvencionalne vojaške grožnje je neposredna vojaška ogroženost države minimalna, prav tako pa je majhna možnost oboroženih spopadov v ožji in širši regiji.
Največje grožnje in tveganja nacionalni obrambi Slovenije v prihodnosti bodo povezani z morebitnim širjenjem množičnega terorizma v evropski prostor, s širitvijo orožja za množično uničevanje (lahko tudi v povezavi z medetničnimi napetostmi, odcepitvami, ekonomskimi nestabilnostmi, ideološkimi in verskimi konflikti) in s prenosom posledic (nasilje, begunci) v ožjo regijo.
Da bi preprečila oz. se uspešno odzivala na omenjena tveganja in grožnje, bo Slovenija izvajala ustrezni zunanjo in obrambno politiko, temelječi na sodelovanju in uresničevanju skupnih interesov v okviru Združenih narodov, Evropske unije, NATA, Organizacije za varnost in sodelovanje v Evropi ter bilateralnih odnosov.
V podporo temu bo Slovenija ohranjala in vzdrževala sposobnosti za zaščito in obrambo svoje suverenosti, ozemlja, zračnega prostora in morja ter prebivalstva pred grožnjami in uporabo sile.
Obrambne sile morajo zagotavljati zaupanja vredne zmogljivosti in ustrezno pripravljenost, ki omogočajo tudi sodelovanje v skupni obrambi in mednarodnih operacijah.
Omenjene zaupanja vredne zmogljivosti bodo na različnih stopnjah pripravljenosti, odvisno pač od ocen ogroženosti, pa tudi glede na demografske, gospodarske in finančne dejavnike.
Odzivni čas in čas za povečanje vojaških zmogljivosti ob morebitni potrebi morata temeljiti na realnih predvidevanjih vnaprejšnjega opozarjanja in na času za politično odločanje.
Poleg vzdrževanja zmogljivosti in znanja za vzpostavitev obrambne sposobnosti ob morebitnem primeru dolgoročnih sprememb mednarodnega položaja mora biti Slovenska vojska pripravljena podpreti zaveznice, partnerje in druge države, za katere ima Slovenija poseben interes.
Slovenske obrambne sile morajo biti pripravljene tudi za pomoč drugim državam, ki se soočajo z grožnjo varnosti, državam, za katere Slovenija sicer nima posebnega interesa, vendar pa obstaja skupni interes EU-ja ali NATA, pomoč, ki vključuje dejavnosti, kot sta vzpostavitev in ohranjanje miru.
Take obrambne sile  bodo poleg zagotavljanja nacionalne obrambe omogočale zavezništvu varovanje ozemlja držav članic NATA , sodelovale pa bodo  tudi v operacijah zunaj ozemlja  EU-ja  in NATA.
Zato morajo biti  sile prilagodljive, mobilne in močne, sposobne delovati  daljši čas, biti pa morajo  tudi  interoperabilne ter po kadrovski  in po plati opremljenosti  visokokakovostne  – seveda v okviru pričakovanega in resničnega števila ljudi ter finančnih  sredstev.
Zgoraj našteti dejavniki (varnostni položaj, morebitne grožnje, demografski in gospodarski dejavnik, mednarodne operacije) omogočajo in zahtevajo na novo opredeliti  velikost, strukturo in zmogljivost obrambnega sistema in Slovenske vojske, pa tudi ravni ambicij za delovanje v operacijah.
Ključni cilj je torej pravilno oblikovanje obrambnih sil.
Ambicija LDS-a je oblikovati ustrezne zmogljivosti SV-ja, zmogljivosti, ki bi temeljile na sposobnosti zagotavljanja začetne nacionalne obrambe, na povečanju zmogljivosti in sprejemu pomoči zaveznikov ob morebitnem napadu, na zagotavljanju tako omejenih zmogljivosti za operacije v podporo miru kot tudi selektivnih zmogljivosti za ekspedicijsko delovanje v okviru NATA in EU-ja.
Dvojnost teh zmogljivosti je namenjena tako večji pripravljenosti sil za potrebe zaščite in reševanja prebivalstva kot tudi za varovanje kritične infrastrukture.
Za uresničitev tega cilja je treba doseči ustrezno številčno stanje stalne sestave SV-ja, zmanjšati število prostovoljnih rezervistov, nujna je gospodarnost pri oblikovanju načrta strateške rezerve, gospodaren, a bolj prilagodljiv pa mora biti tudi načrt namestitve SV-ja.
Ohranjanje 40-ih odstotkov premičnih sil je pomembno, vendar pa morajo biti tudi preostale sile sposobne za vsaj minimalno opravljanje nalog.
Pregled in morebitna sprememba potekajočih in predvidenih nakupov za oblikovanje ključnih zmogljivosti ter izločitev sredstev, ki so bila namenjena izključno nacionalni obrambi, so ključnega pomena za izvedbo omenjenih dejavnosti.
Vse to bo omogočalo ohranjanje sredstev za obrambo med 1,6 odstotka in 1,7 odstotka družbenega bruto proizvoda.
Odločilni dejavnik pri izvajanju sprememb obrambnega sistema je Ministrstvo za obrambo.
Sprememb v obrambnem sistemu in obrambnih silah ne bo mogoče izvesti brez izboljšanja sedanjega sistema civilno-vojaškega odločanja.
Stabilnost delovanja obrambnega sistema bo mogoče zagotoviti le z oblikovanjem jasnih političnih usmeritev ter njihovega strokovnega »prevajanja« v vojaške zmogljivosti, z določitvijo finančnih virov ter z zagotavljanjem kadra, opreme in infrastrukture.
Priprava ustreznih konceptualnih in v nadaljevanju spremembe zakonskih rešitev so temeljnega pomena za oblikovanje sodobnega obrambnega sistema, pa tudi civilnega nadzora nad njim.
Uveljavitev ustreznega odnosa do kadrov in sistema upravljanja s kadri pa je najkritičnejši dejavnik oblikovanja in ohranjanja vojaških zmogljivosti.
Pridobivanje kadra, karierni sistem ter zadrževanje kadra in njegov prehod v civilno družbo (z znanji, pridobljenimi v obrambnem sistemu) pa bodo tudi v bližnji prihodnosti preizkus ustreznosti odnosa politike in družbe do sposobnosti države za zagotavljanje njene suverenosti in interesov v mednarodnem okolju.
V obrambnem sistemu je pet področij, kjer je nujna odprava pomanjkljivosti in slabosti:
priprava konceptualnih in v nadaljevanju zakonskih rešitev (obrambna strategija, dolgoročni in srednjeročni načrt, zakon o obrambi in zakon o službi);
usmeritev pozornosti na oblikovanje ključnih vojaških zmogljivosti (doseganje ciljev sil);
izboljšanje sistema upravljanja s kadri (karierni sistem, pridobivanje, zadrževanje);
izboljšanje sistema vodenja (reorganizacija in racionalizacija Ministrstva in Generalštaba SV-ja, jasna opredelitev vloge obeh operativnih poveljstev);
izboljšanje sistema logistike (podpora premičnim enotam, sistem opremljanja, medicinska oskrba).
1.  Konceptualne rešitve
Ministrstvo in vlada še nista uspela pripraviti spremembe Resolucije o strategiji nacionalne varnosti iz leta 2001, Resolucije, ki ni prilagojena sodobnim razmeram in predvidenim usmeritvam razvoja v strateškem okolju.
Zato tudi Obrambna strategija iz leta 2001 ne odraža sodobne obrambne zasnove, ne temelji na članstvu Republike Slovenije v NATU in ne ponuja ustreznega okvira za prihodnji razvoj SV-ja.
Zato bi bilo nujno sprejeti splošni dolgoročni program razvoja in opremljanja SV-ja, potrebne pa so tudi spremembe, zlasti kar zadeva zmogljivosti in vire.
Tudi Srednjeročni obrambni program do leta 2012 ne opredeljuje dovolj natančno potrebne zmogljivosti (zlasti kar delovanje v okviru zavezništva zadeva),
prav tako nejasen pa je tudi načrt izvajanja in zagotavljanja finančnih in kadrovskih virov za doseganje ciljev.
Kritično je, da struktura SV-ja leta 2012 ni opredeljena, kar je izraz pomanjkljivega načrta razvoja SV-ja.
Prav tako tudi nista določena ne načrt ne sistem kriznega upravljanja na nacionalni ravni, kar pomeni, da obrambni sistem ne more zagotavljati ustrezne podpore oziroma celo prevzema določene nosilne funkcije, ki bi jih morala organizirati vlada.
V okvir tega sodi dejstvo, da podsistem civilne obrambe še vedno ni prilagojen sodobnim usmeritvam, saj še kar ohranja značilnosti priprav na nacionalno obrambo v okviru sistema splošnega odpora.
V okviru tega podsistema je premalo pozornosti namenjene uresničevanju načrta HNS.
Tudi ukrepi za delovanje v kriznih razmerah še vedno niso prilagojeni Natovim ukrepom, in to kljub temu, da slednji veljajo že več kot dve leti.
Ohranjanje sistema zaščite in reševanja v okviru MO-ja je anahronizem, ki omejuje oblikovanje celovitega nacionalnega sistema kriznega upravljanja na eni strani, na drugi strani pa zmanjšuje osredotočenost vodstva Ministrstva na ključni segment – na Slovensko vojsko.
Tudi ocena ogroženosti Republike Slovenije še ni posodobljena (upoštevaje tudi Natovo oceno ogroženosti), kar vpliva na spreminjanje ciljev in načrta obrambne politike, posledično pa tudi na začetno kritiko priprave ključnih strateških dokumentov.
2.  Zagotavljanje obrambnih zmogljivosti
Definiranje ciljev delovanja sil v okviru zavezništva je realno in dovolj ambiciozno, tudi projekti opremljanja so večinoma usmerjeni k doseganju ciljev sil.
Problematično pa je dejstvo, da imamo preveč enot, ki niso namenjene za (so)delovanje v premičnih silah; enako velja za število vojaško teritorialnih poveljstev.
Tudi raven določenih enot je previsoka za sedanje in predvideno popolnjevanje ter naloge.
Vprašljiva je tudi raven usposobljenosti (in pripravljenosti) enot, ki niso predvidene za opravljanje mednarodnih operacij.
K taki oceni navaja tudi sedanji sistem (ali pa izvajanje) preverjanja (bojne) pripravljenosti, sistem, ki je vse preveč nejasen, glede na nedavne dogodke pa je vprašljivo tudi celovito upoštevanje tako metodologije kot tudi podatkov, posredovanih z nižjih ravni.
Sistem prostovoljne rezerve v veliki meri ne dosega pričakovanih rezultatov, enote so nepopolnjene, usposabljanje ne ustreza sodobnim kriterijem za pripravljenost enot, pomemben obseg kritičnih specialnosti pa tudi ni popolnjen ali usposobljen.
Ohranjanje zmogljivosti (enot, tehnike), ki niso predvidene za delovanje v okviru kolektivne obrambe in nimajo neposrednih nacionalnih nalog glede na oceno ogroženosti, je neracionalno trošenje finančnih sredstev.
Ob dejstvu, da imajo te enote morda tudi več kadra, kot pa je nujno potrebno, pa to pomeni tudi negospodarno rabo kadrovskih virov.
Prevelika pozornost na področju zmogljivosti je namenjena tehniki, kar gre na račun dela s kadri, njihovega izobraževanja in usposabljanja, vse premalo pa je naprav/pripomočkov/objektov za izvajanje sodobnega usposabljanja (simulatorji, trenažerji, poligoni).
3.  Upravljanje in vodenje obrambnega sistema
V tem mandatu vlada nima ustreznega organa (ali pa ni opazen) za spremljanje dela obrambnega sistema.
Tudi člani Odbora za obrambo nimajo zadostnih znanj, strokovne podpore in informacij ne za opravljanje zakonodajne ne za opravljanje nadzorne funkcije na obrambnem področju.
V okviru samega obrambnega sistema niso natančno opredeljene pristojnosti in vloge posameznih (celo podvojenih) organizacijskih enot Ministrstva in Generalštaba; pristojnosti niso določene navzdol v obsegu, ki bi omogočal hitro in racionalno sprejemanje in izvajanje odločitev, poleg tega pa je komuniciranje znotraj sistema nezadostno.
Vse našteto, povezano z neobstojem vizije in njenim uveljavljanjem v sistem, povzroča velik odpor do sprememb.
4.  Upravljanje s kadri
Sistem rekrutiranja ne zagotavlja zadostnega števila novega kadra, zato, kar zadeva predvideno popolnjenost SV-ja, manjka približno 500 ljudi, številčno premajhna pa je tudi prostovoljna rezerva.
Poglavitni razlog za nedoseganje potrebnega obsega sil je slabó opredeljen sistem zadrževanja kadra (neobstoj jasnega kariernega sistema, pomanjkljiv sistem napredovanja, nedodelan plačni sistem in sistem dodatkov, premalo ambiciozen sistem nematerialnega spodbujanja, okostenelost horizontalnega prehajanja in napredovanja, premalo spodbuden sistem usposabljanja in izobraževanja, preslabo izpopolnjen načrt kariernega svetovanja in pritožbenega sistema, neuveljavljen načrt celovite skrbi za pripadnike SV-ja, nedodelan načrt infrastrukture za namestitev in delo poklicnih vojakov …), k temu pa pripomore še nepripravljen načrt odhoda iz službe, načrt, ki je ključnega pomena zlasti za vojake, ki imajo pogodbo za določen čas.
5.  Opremljanje in logistika
Sistem opremljanja (načrtovanje in potrjevanje načrtov, postopek izbire in sklepanja pogodb) je nejasen, zakonodaja in podzakonski akti omogočajo nakup oborožitve in opreme pod oznako zaupnosti, kar se v sodobnih družbah večinoma ne dogaja več.
Na ta način ni mogoče zagotavljati ustreznega nadzora nad opremljanjem.
Državni zbor oziroma pristojni odbor nista vključena v proces načrtovanja projektov, njihovega odobravanja ali poročanja o posameznih (pomembnejših) projektih, temveč se z njimi le seznanita.
Tudi način financiranja TRP-ja nipovsem jasen, in sicer tako glede financiranja kot tudi odplačevanja kreditov ne.
Še vedno ni oblikovan neodvisen sistem ocenjevanja projektov opremljanja - ne pred njihovo odobritvijo ne na posameznih stopnjah izvajanja.
Prav tako ni sistema večstopenjskega potrjevanja projektov in pogodb na ravni vlade.
Solidarnost z zagotavljanjem hitrega in učinkovitega varstva pred naravnimi in drugimi nesrečami
1.  Stanje
Naravne nesreče so stalnice našega življenja.
Navadno jih ne moremo predvideti, niti ne bistveno vplivati nanje, lahko pa poskrbimo za učinkovite preventivne ukrepe ter za hitro reševanje in pomoč, kadar se zgodi najhujše.
Slovenski sistem zaščite in reševanja (ZIR) se je ob zadnjih nesrečah, kot so bili potresi, poplave, nekatere okoljske in industrijske nesreče, izkazal kot hiter in učinkovit, obenem pa so se pokazale tudi možnosti dodatnih izboljšav, ki bi še povečale učinkovitost.
V LDS-u se še naprej zavzemamo za prostovoljno delo v gasilskih društvih, gorski reševalni službi in v drugih organizacijah, katerih delo visoko cenimo, saj so pomemben element slovenskega sistema zaščite in varstva pred nesrečami.
Sistem varstva pred naravnimi in drugimi nesrečami v Sloveniji je primerno podprt z zakonodajo (Zakon o varstvu pred nesrečami, Zakon o gasilstvu, Zakon o utopitvah) in ta hip sodi v področje dela Ministrstva za obrambo.
Zaradi podnebnih sprememb, povečevanja števila nesreč in zaradi drugih nevarnosti, ki pretijo Sloveniji (terorizem, orožje za množično uničevanje) je prebivalstvo Slovenije bolj ogroženo, kot je bilo ob nastanku države Slovenije.
V zadnjih petnajstih letih je velike spremembe doživel obrambni sistem (profesionalizacija vojske, članstvo v NATO in EU), sistema varstva pred nesrečami pa nismo posodobili, zato še ni prilagojen novim okoliščinam.
2.  Vizija
Sistem naj ne sodi več v pristojnost Ministrstva za obrambo, temveč se mora osamosvojiti; ne kot ministrstvo, pač pa kot agencija, hkrati s tem pa se mora prilagoditi prihodnji pokrajinski organiziranosti Slovenije in resničnim potrebam.
Nevzdržno je, da je državnih in občinskih uradnikov več kot strokovnih/poklicnih operativnih enot.
Ker je Slovenija, kar občine zadeva, razdrobljena, so tako rekoč vse naravne ali druge nesreče že pokrajinskega značaja.
Na občinski ravni naj ostane varstvo pred lokalnimi požari, večjimi prometnimi in železniškim nesrečami, zemeljskimi in snežnimi plazovi, lokalnimi razlitji nevarnih snovi v reke in potoke, vse naravne in druge nesreče (poplave, potresi, gozdni požari, suše, razlitje v morje ali v večje reke) pa je treba obravnavati na ravni pokrajine, zato morajo biti slednje za omenjeno varstvo primerno organizirane, opremljene in financirane.
Za večje nesreče je treba pripraviti načrte in se usposobiti za skupno sodelovanje in  pomoč SV-ja, ki pa o svojem delu poroča Koordinacijskemu odboru na državni ali pokrajinski ravni (odvisno od tega,  kako je vojska delovala).
V okviru SV-ja je treba za varstvo pred nesrečami predvsem usposobiti helikopterske enote, RKB in inženirske enote.
Del posebnih nalog, ki jih je prej opravljala CZ, je mòč prenesti na SV, seveda pa jih je treba tudi financirati (usposabljanje, opremljanje).
Sistem je ostanek organiziranosti vojske po teritorialnem načelu (TO) in obveznega služenja vojaškega roka.
Civilna zaščita (CZ) je imela velike težave s popolnjevanjem enot, če pa so bile slednje že popolnjene, pa niso bile, razen na velikih državnih vajah, na terenu in niso znale uporabljati opreme, predvsem nove, ki se je iz neznanih razlogov skrbno hranila v skladiščih.
Take enote so bolj enote na papirju kot pa resnična sila.
Na drugi strani je v Sloveniji organiziranih 44.000 prostovoljnih gasilcev, ki svojo nalogo z veseljem opravljajo v prostem času.
Samo človek, ki nalogo opravlja z veseljem, jo bo tudi dobro in učinkovito opravil.
Zato predlagamo, da namesto vlaganja sredstev in energije v prostovoljno rezervo v okviru CZ-ja slednja namenjamo opremljanju in usposabljanju poklicnih in prostovoljnih gasilcev.
Hkrati se soočamo s problemom, da so nekatera znanja prebivalstva, znanja, ki so ključnega pomena ob nesrečah, v zadnjih 15-ih letih izpuhtela (nudenje prve pomoči, ravnanje ob nesrečah, evakuacija objektov, samozaščitno vedênje/ravnanje), saj se vsak poskus vnašanja teh vsebin v šole konča klavrno – morda tudi zato, ker ljudje sistem ZIR preveč enačijo z vojsko.
Centri za obveščanje (112) so v Sloveniji dobro organizirani, njihovo vlogo pa je treba krepiti še posebej na področju usklajevanja ob velikih nesrečah in na področju usklajevanja dela reševalnih služb.
Državni center naj postane del nove agencije, regijski centri pa naj postanejo del pokrajinske službe za ZIR.
Raziskovalno delo na področju varstva pred nesrečami je pomemben dejavnik, ki prispeva k učinkovitejši odpravi posledic, boljši pripravljenosti in predvsem k preventivi pred nesrečami.
Del teh raziskav je treba vključiti v nacionalne raziskovalne programe, pri tem pa povezovati tudi druga ministrstva (MOP, MK, MP).
3.  Ukrepi
Da bi še izboljšali sistem varstva pred naravnimi in drugimi nesrečami, si bomo v LDS-u prizadevali:
sistem organizirati v obliki agencije za varstvo pred nesrečami, in sicer na vladni, državni ravni, agencije, ki bo odgovorna neposredno predsedniku vlade.
Zaradi prenosa nalog na pokrajine je treba temu primerno skrčiti agencijo na državni ravni (največ 100 zaposlenih, vključno s Centrom za usposabljanje na Igu), saj težišče operativnega dela ne bo več na državni ravni, ampak na pokrajinah.
Glavna naloga agencije naj bodo državni načrti,
državna zakonodaja s tega področja,
priprava programov usposabljanja,
raziskovalno delo
in mednarodno sodelovanje (OZN-OCHA, EU-ECO, NATO–EADRCC …);
na ravni pokrajine organizirati pokrajinsko službo, odgovorno predsedniku pokrajine in pokrajinskemu svetu (kot že predvideva Osnutek zakona o pokrajinah).
V zvezi s tem je treba v pokrajine razporediti ustrezno število upravnih delavcev iz regijskih uprav za obrambo s področja ZIR.
Tudi pokrajine imajo pravico pripraviti pokrajinske predpise s svojega področja, še posebej tam, kjer je ureditev za vso državo nepotrebna (npr. razglasitev velike požarne ogroženosti).
Civilna zaščita kot taka ni več potrebna, saj štabe lahko nadomestijo Koordinacijski odbor za varstvo pred nesrečami in krizno upravljanje pri vladi, odbor, ki ga vodi direktor agencije, s tem pa zamrejo tudi funkcije t.i. poveljnikov CZ-ja.
Delo usklajuje Svet za nacionalno varnost, čigar naloge je treba jasno določiti, vključno s tem, kdo naj sedi v njem.
Svet se zdaj sestaja bolj zaradi političnih kot varnostnih vprašanj, kar bo treba spremeniti.
V to koordinacijsko telo sodi tudi častnik SV-ja, ki bo skrbel za stike in za koordinacijo s SV-jem.
Na pokrajinski ravni naj bo organizacija podobna, le da se tam v delo vključujejo pokrajinske službe.
na pokrajine prenesti del nalog, ki so za občine v pokrajini skupnega pomena, kar vključuje tudi razporeditev zaposlenih na občinah in sredstev;
inšpekcijska služba naj v največji meri ostane na državni ravni, del posebnih pristojnosti pa prenesti na pokrajine;
sistem ZIR mora temeljiti na reševalnih službah (poklicne gasilske brigade, gasilska društva, Gorska reševalna zveza, kinologi, Jamarska reševalna služba, Potapljaška zveza).
Določene posebne naloge je treba prenesti na SV (RKB zaščita), kar zadeva edine redne delujoče enote CZ-NUS (neeksplodirana ubijalna sredstva), pa se zavzemamo za njihovo profesionalizacijo v tistih pokrajinah, kjer ta problem obstaja.
Na državni ravni in v primeru terorizma naj se v ta namen uporabi policija;
financiranje naj bo urejeno podobno kot doslej, s tem da je treba tako del občinskih kot državnih sredstev nameniti pokrajinam (v večini).
Po vzoru požarnega sklada predlagamo ustanovitev posebnega sklada za nesreče, iz katerega se 6 % sredstev od zavarovalnih premij za nesreče (poplava, zemeljski plaz, suša, toča, potres) prenese v sklad, ki ga upravljajo vlada in pokrajine;
na državni ravni ohraniti le usposabljanje, ob čemer je treba sistem usposabljanja in Izobraževalni center za zaščito in reševanje na Igu nadgraditi in spremeniti v izobraževalno ustanovo državnega in mednarodnega pomena.
Oba podcentra (Sežana, Pekre) je treba predati v upravljanje pokrajinam (izvajajo pa državne programe), še posebej center v Sežani, ki naj postane center (odličnosti) za boj proti gozdnim požarom Slovenije;
zavzemali se bomo za uveljavitev prostovoljnega usposabljanja za zaščito in reševanje po vzoru prostovoljnega usposabljanja v Slovenski vojski.
Podpirali bomo razvijanje oblik in načinov usposabljanja za samozaščito in vzajemno zaščito prebivalstva, pri čemer si bomo še posebej prizadevali za občutno večjo vlogo šolskega sistema;
zavzemali se bomo za izvedbo ukrepov za izboljšanje pripravljenosti za primer požarov v naravi v jugozahodnem delu države, vključno s posodabljanjem gasilske reševalne opreme, z usposabljanjem in vključevanjem zmogljivosti Slovenske vojske in z drugimi ukrepi;
zavzemali se bomo za zagotavljanje najnujnejših zmogljivosti za ukrepanje ob nenadnem onesnaženju morja in za ukrepanje ob onesnaženjih vodotokov;
podpirali bomo izvajanje ukrepov za odpravljanje prevelikih razlik med občinami v opremljenosti in pripravljenosti splošnih reševalnih služb;
zavzemali se bomo za dokončno vzpostavitev celovitega in učinkovitega sistema odzivanja in ukrepanja v primeru uporabe orožja ali sredstev za množično uničevanje.
Izvajanje nadzorstva
LDS se bo še naprej zavzemal za razvoj in nadgradnjo neformalnih in formalnih oblik nadzora nad varnostnimi in obveščevalnimi službami v Sloveniji ter Slovensko vojsko, in sicer predvsem z namenom preprečiti vsakršno politizacijo sistemov in zagotavljati ustavnost in zakonitost njihovega delovanja.
Zavzemali se bomo za nenehno obliko nadzora, kar pomeni, da nadzor ne bo zgolj formalen, enkraten in usmerjen na posamezne primere, pač pa bo vgrajen v sistemske mehanizme, ki bodo delovali samodejno, kar bo preprečevalo zlorabe, nezakonito delovanje in aferaštvo.
Zavzemali se bomo, da bo parlamentarni nadzor dobil posebno mesto v pravnem sistemu naše države, na podlagi česar bo mogoče razvijati zadovoljivo nadzorno funkcijo vseh strokovnih in političnih dejavnikov v naši državi.
Naš cilj je, da, zlasti kar parlamentarni nadzor zadeva, presežemo ozke strankarske interese, poiščemo politično in strokovno soglasje o nacionalnih interesih Republike Slovenije ter na ta način varnostno obveščevalnim sistemom ter Slovenski vojski prek nadzora, ki ne bo oviral njihovega delovanja, zagotavljamo zadostno podporo.
Zavzemali se bomo za sprejem strategije vključevanja SV-ja in varnostno obveščevalnih sistemov naše države v globalni varnostni prostor, v katerem bomo kot dejaven partner svetovne varnostne politike gradili varnostno arhitekturo, ki bo zagotavljala zadostno stopnjo varnosti in nacionalnih interesov Republike Slovenije.
S tem bomo na podlagi zakonitosti in demokratičnih načel sodobne države zagotavljali varnost, pravno zaščito ter človekove pravice in svoboščine državljank in državljanov Slovenije.
Kultura
UMETNOST IN KULTURA – AMBASADORJA KREATIVNE DRŽAVE
Pogovori o evropski ustavi so na začetku 21. stoletja oživili tudi razpravo o vlogi kulture pri graditvi identitete.
Tako kot se je Evropska unija iz ekonomskega razvila v vse širši politični in socialni projekt, tudi razvoj evropskih politik na področju kulture in medijev postopoma spreminja sam značaj oz. pomen identitete.
Če je namreč kolektivna politična identiteta oblika lojalnosti suverenega ljudstva do lastne politične entitete, tedaj je jasno, da demokracija težko shaja brez načrta identitete.
Prav omenjene razprave so poudarile potrebo po bolj dinamičnem razumevanju pojma identitete.
Kulturna politika je vselej identitetna politika, a hotenje liberalnodemokratske kulturne politike je prisluhniti tistim sodobnim prizadevanjem, ki hkrati z razvojem novega evropskega konteksta poskušajo najti – ali še bolje, razviti – možnosti bolj dinamičnega oblikovanja identitet, ki niso omejene zgolj na nacionalni mentalni okvir.
Spoznavna kartografija prihodnjega kulturnega razvoja je torej hkratni poskus določanja aktualne točke pogleda (kje smo) in obsega celote (do kod seže naša vizija).
Kulturni razvoj je preizkusni kamen sposobnosti mlade evropske države, da kljub delno določeni suverenosti prepreči zamrtje avtonomnega ustvarjanja in da ključni element te razprave postane kulturna razlika.
V tem pogledu se težišče strateških razprav o kulturi preusmerja na tale področja:
kulturne pobude kot načini ustvarjanja javnega prostora in spodbujanja dejavne
udeležbe v njem
nova razmerja med nacionalnimi identitetami in večplastnejšimi mnogoterostmi;
razvoj transverzalnih, čezmejnih načrtov, ki lahko spodbudijo ne le nastanek novih kulturnih del, pač pa tudi oblikovanje nove mreže kulturnega delovanja;
nove oblike ustvarjalne avtonomnosti na področju umetniških praks;
premislek o novih razmerjih med kulturno industrijo in kulturnimi dobrinami.
Če ta gibanja križamo z aktualnimi podatki o tržnem pomenu avdiovizualne, filmske, književne, gledališke, muzealske ali arhitekturne prakse v evropskih državah, se pred nami ne odpre le slika o resnični umeščenosti slovenske kulture v evropske razsežnosti, pač pa se pokažejo tudi parametri, po katerih bo mogoče meriti konkurenčnost prihodnjih strateških potez slovenske kulturne politike.
Ko je Ministrstvo za kulturo leta 2002 pripravilo  Analizo stanja na področjih kulture in  predlog prednostnih ciljev, je dokument  izrazil resno zaskrbljenost nad dejstvom, da je  kultura eno  redkih  vladnih področij, ki nima svojega dolgoročnega razvojnega programa.
Prav  na temelju omenjene  Analize je nato n astal vladni strateški  dokument,  ki  ga je  kot Resolucijo o nacionalnem programu za kulturo 2004 - 2007 potrdil Državni  zbor.
Odgovorna vlada in resno resorno ministrstvo bi morala imeti v tem dokumentu ključnega zaveznika, v njegovih avtorjih pa pomembne sogovornike, saj je dokument jasno pokazal javni interes za kulturo, sistematično izbral cilje in opredelil prioritete – vse v smislu splošnega razumevanja kulture kot ustvarjalne, dinamične, raznolike, izzivalne, kritične, povezovalne in samostojne sile v družbi.
A je žal je bilanca sedanje vlade glede izpolnjevanja zavez iz omenjene Resolucije porazna: resorno ministrstvo se je namreč veliko bolj ukvarjalo z izigravanjem zavez, avtoritarnimi posegi v medije, s kadrovskimi rošadami in s pripravo novega nacionalnega programa, veliko manj (ali skoraj nič) pa z izpolnjevanjem (soglasno) sprejetega veljavnega.
Zato velja, naj zveni še tako protislovno oz nesmiselno, za nov zalet slovenske kulture stopiti korak nazaj, k temeljnim prvinam sodobne evropske kulturne politike, ki so svoboda izražanja in ustvarjanja; kulturni pluralizem; ovédenje pomena varovanja lastne identitete in kulturne dediščine.
Na strateški ravni gre pri kulturnem razvoju torej vedno za vzpostavljanje ravnotežja med ohranjanjem slovenske kulturne dediščine in omogočanjem raznolike sodobne ustvarjalnosti.
Iz ravnotežja med obema se nenehno poraja živa slovenska kulturna identiteta, sposobna konkurenčnega soočanja v pogojih trajnosti.
Druga temeljna, a neuresničena značilnost Nacionalnega programa z kulturo je širitev pojma kulture (kakor tudi odgovornosti zanjo) iz resorne domene v vladno kategorijo, s čimer bi postala svojevrsten transverzalni in kompleksni element, katerega pomen sega prek meja posameznega ministrstva.
Zato LDS prav iz nje, iz ustvarjalne kulture, pripravlja četrto (poleg gospodarske, socialne in pravne) strateško os trajnostnega razvoja in vztraja pri Sloveniji kot kulturni deželi.
S takó razpeto in razprto perspektivo kulture kot razvojne kategorije je mogoče kot ključne strateške poudarke ugotoviti tale področja:
postavljanje sistemskih in finančnih okvirov za spodbujanje umetniške ustvarjalnosti;
razvoj slovenskega jezika kot temelja nacionalne identitete;
spodbujanje raznolike ustvarjalnosti kot sestavnega dela izobraževalnega procesa;
širjenje polja zabave zaradi spremenjenega ravnotežja med delom in zasebnostjo;
dvig kakovosti medijev kot hrbtenice informacijske družbe;
podjetno ravnanje s kulturnim kapitalom (dediščina, naravne danosti, vsebine);
na novo oceniti intelektualno delo in ustrezno zaščititi intelektualno lastnino;
čezmejnost kulture kot mogoč skupni koncept ohranjanja enotnega slovenskega kulturnega prostora in hkratne odprtosti za mednarodna sodelovanja.
Konkretni ukrepi
1.   Identiteta in promocija Slovenije s kulturo in jezikom
Vrhunska umetniška ustvarjalnost je lahko glavni ambasador mlade, kreativne države v svetu, razvito kulturno življenja pa generator obiska tujcev Slovenije.
Promocijski vlogi kulture bomo namenjali posebno pozornost, saj ne zadeva le nacionalne identitete, ampak se dotika danes najaktualnejših kreativnih industrij, komunikacijskih praks in globalne ekonomije.
Jezik in kultura sta glavna merilnika prepoznavnosti in identitete, zato bomo posebno skrb namenili kulturni produkciji v slovenskem jeziku in jezikih manjšin.
S padcem meja je Slovenija odpravila ovire za nastanek skupnega slovenskega prostora z našima manjšinama v Italiji in Avstriji.
S financiranjem v priporočenem deležu EU (2,5 odstotka – 3 % BDP-ja), namesto sedanjega 1,9 odstotka, bomo lažje omogočili ustvarjalnost in dostopnost kulture najširši množici zainteresiranih uporabnikov.
Kulturni turizem naj postane eden od močnejših generatorjev nacionalnega gospodarstva.
2.  Reforma financiranja kulture
Ministrstvo za kulturo je ta hip kadrovsko in sistemsko uničeno, zato bo ob največji mogoči meri sodelovanja Državnega zbora novi minister potreboval (vsaj) dva mandata, da bo zadeve popravil oz. uredil.
Zdaj namreč Ministrstvo odloča le še o prenakazovanju denarja ali pa se politično polašča neodvisnih ustanov in izvaja politično kadrovsko »kuhinjo«.
Prizadevali si bomo, da Ministrstvo ne bo zgolj aparat za razdeljevanje sredstev, ampak vitalen člen administriranja kulture.
Država mora omogočiti, da kultura in umetnost delujeta avtonomno, in ne sme posegati vanju.
Aparat Ministrstva za kulturo mora poskrbeti za sistemske in finančne okvire, ustvarjalcem pa na podlagi ustavne določbe o avtonomiji umetnosti dopustiti, da svobodno izražajo svojo ustvarjalnost.
V središču kulturne politike bodo ustvarjalci, posamezniki, vendar ne v vlogi državnih uradnikov, ampak partnerjev v razvoju kulturnega življenja.
Sedanja oblast je s spremembami tako popačila Zakon o uveljavljanju javnega interesa v kulturi (ZUJIK), da ga bo treba temeljito spremeniti oz. dopolniti – ali pa celo napisati nov zakon.
Sistem javnih zavodov bomo temeljito prenovili in predlagali učinkovitejše, bolj avtonomne modele delovanja kulturnih ustanov in njihovega financiranja.
Prenovili bomo financiranje kulture: potrditev mandata vodstvu institucije pomeni tudi potrditev programa dela, finančni načrt in kadrovski načrt za ves mandat (po zgledu zahodnih držav ali – pri nas – Univerze).
To bo omogočilo tako načrtovanje za daljše obdobje kot tudi veliko bolj avtonomno razpolaganje z dodeljenimi sredstvi.
Bo pa za dosego tega cilja treba spremeniti Zakon o izvrševanju proračuna oziroma kar vso proračunsko filozofijo.
Pri upravljanju javnih zavodov bomo odpravili nedoslednost med upravnimi in nadzornimi mehanizmi (vloga javnosti v strokovnih svetih in odgovornost nadzornih organov predvsem za poslovanje, ne pa za program).
Zavzeli se bomo za večjo avtonomijo v kulturi, pa ne le, kar zadeva financiranje, pač pa tudi upravljanje.
Zato bomo spremenili obstoječi Zakon o uresničevanju javnega interesa za kulturo.
Da bi  sploh l ahko upravičili  in utemeljili take sistemske premike v proračunu, potrebuje slovenska kultura boljše, predvsem pa  javnosti dostopno  nenehno spremljanje (statistični podatki, sledljivost  meril  in kazalcev, analitični standardi).
Tako bomo lahko npr. jasneje pokazali oz. ugotovili, koliko  ljudi ustvarja kulturo, koliko jih od nje živi, koliko  obiskov, nočitev  in  nakupov  je povezanih z njo  in koliko DDV-ja se vrača v proračun.
Šele na ta  način  financiranje kulture ne bomo razumeli kot   porabe, pač pa kot investicijo.
3.   Javno-zasebno partnerstvo za več kulture
Ohranjali in vzdrževali bomo kulturno dediščino, in sicer z jasnim dogovorom med javnim in zasebnim kapitalom.
Javno-zasebno partnerstvo bo omogočilo hitrejši in učinkovitejši razvoj kulturne infrastrukture.
Le z usklajenimi investicijami tako v prostorsko infrastrukturo (Galerija moderne umetnosti, NUK II, obnova SNG Drama Ljubljana, mladinski kulturni centri) kot v kadrovske zmogljivosti (ustvarjalci, pedagogi, kulturni menedžerji …) bomo lahko dosegli resne premike.
4.   Naj cveti tisoč cvetov
Ustvarjali bomo možnosti za doživljanje, priznavanje in spoštovanje raznolikosti ustvarjalnosti na področju kulture (jezikovne in narodne manjšine ali skupnosti, ves razpon od vrhunske, novodobne do ljubiteljske ustvarjalnosti …).
Delovanje nevladnih organizacij na področju kulture je izjemno pomembno, zato jim bomo namenili posebno skrb in zagotovili njihovo financiranje.
Umetnostna vzgoja bo sestavni del prepleta kulturnih in izobraževalnih ustanov.
Nujni sta gradnja umetniških akademij in hkratna prenova študijskih programov na teh akademijah.
Enakost in nujnost pedagoških in andragoških programov kulturnega izobraževanja in izobraževanja v kulturnem menedžmentu.
Ljubiteljska kultura je lahko temeljni vir inovativnosti in ustvarjalnosti številnih državljank in državljanov, v mnogih primerih pa tudi prvi stik prihodnjih profesionalnih umetnikov s kulturnim poustvarjanjem, zato mora biti dostopna v vseh okoljih.
Zavzeli se bomo za načrtno in premišljeno umestitev ljubiteljske kulture, medgeneracijskega sodelovanja in ustrezne infrastrukture v prihodnjo regijsko razdelitev Slovenije.
5.   Za neodvisnost medijev
Z ustreznimi spremembami zakonodaje bomo odpravili podrejanje medijskega sektorja političnemu podsistemu v državi.
Konkretno to pomeni, da je treba:
•  odpraviti državni Sklad za medije in s tem odvisnost medijev od izvršne oblasti;
podpreti študentske in druge nekomercialne medije, katerih delovanje je namenjeno specifičnim družbenim skupinam, specifičnim starostnim skupinam in manjšinam;
v Zakonu o medijih natančneje opredeliti lastništvo nad mediji, pogoje za omejevanje lastništva ter obveznosti in družbeno odgovornost lastnikov medijev;
• odpraviti vse oblike zastopstev predstavnikov političnih strank v organih nadzora in upravljanja RTV Slovenija;
•  javni radio  in televizijo spet preoblikovati iz  državnih v javna  medija;
•  odpraviti status javnih (beri: državnih) uslužbencev, zaposlenih na javni RTV, zlasti novinarjev in urednikov, saj je ta v nasprotju z naravo njihovega dela in zahtevo po uredniški, upravni in finančni neodvisnosti javne RTV;
z javno-zasebnim partnerstvom zagotoviti večji delež programov, ki naj bi jih v skladu z določili Zakona o medijih za programe javnih radia in televizije ustvarili neodvisne produkcijske skupine in avtorji.
Kultura nikakor ni le strošek.
Je kot razvojni oddelek neke družbe, ki sicer zahteva vlaganja, a vložke večkratno povrne, saj spodbuja ustvarjalnost, omogoča spoznavanje soobstoja različnih misli in pogledov.
Je zbirka tisočih poklicev in, tako kot vsaka druga družbena dejavnost, predvideva strokovno delo prav vsakega udeleženca.
Hkrati pa je kultura tudi temelj družbe, v kateri prevladuje večja toleranca, v kateri je več medkulturnega dialoga in družbe, ki ima širši pogled na svet.
Zunanje zadeve
ODGOVORNI V SVETU
Ocena stanja
Razmere v sodobnem svetu so zapletene in pomenijo izziv za varno in uspešno upravljanje človeške družbe.
Človeška civilizacija je na prehodu iz dvopolarnega v večpolarni svet, v katerem razmerja moči med dejavniki, priložnostmi okolja in zmožnostmi dejavnikov še niso dokončno zakoličeni.
Uporaba sile se nevarno razrašča, izzivi pri zagotavljanju varnosti pa zahtevajo odgovore na socialne, okoljske in druge probleme.
Energetska lakota in drugi vzroki višajo cene osnovnih življenjskih potrebščin, kar ne povečuje le razkoraka med razvitimi državami in državami v razvoju, ampak v mednarodno skupnost vrača problem lakote, za katero se je zdelo, da je že skoraj odpravljena.
Vse to so problemi, ki jih je mòč reševati zgolj s svetovno politiko.
S tehnološkimi dosežki zadnjih desetletij je svet postal majhen, v njem pa se narodi ne delijo več na majhne in velike, ampak na uspešne in manj uspešne.
Slovenija je lahko še uspešnejša, potrebuje pa odprta vrata v svet in takšno zunanjo politiko, ki bo znala doslednejeuresničevati začrtane vrednote in cilje.
Še nikoli doslej razlike med vplivom velikih in majhnih držav niso bile tako majhne kot danes.
Velikosti narodov dandanes ne merimo po velikosti ozemlja, tonah proizvedenega železa ali načrpane nafte, ampak po njihovem prispevku h krepitvi vrednot miru v svetu, po tem, da pri razvoju upoštevajo naravne omejitve, in po njihovem prizadevanju za krepitev spoštovanja različnosti ver in kultur ter dialoga med njimi.
Poleg boja zoper terorizem je zlasti boj zoper revščino in lakoto v svetu del prizadevanj za boljšo skupno prihodnost vseh.
Razmere v evropski regiji tudi niso idealne.
Evropa je še zmeraj prostor različnih interesov, Evropska unija omahuje med poglabljanjem in širjenjem svojega integracijskega procesa in je eden pomembnejših donatorjev v mednarodni skupnosti, donator, ki pa nima ustrezne vloge v procesu odločanja o svetovnih zadevah.
Prav poseben problem so razmere na Balkanu.
Odnosi Slovenije s sosednjimi državami tudi niso idealni.
Najslabši so odnosi s sosednjo Hrvaško, toda boljše odnose bi si lahko želeli tudi z Italijo, Avstrijo in celo Madžarsko.
Slovensko-hrvaške odnose najbolj obremenjuje vprašanje meje in problematika varčevalcev Ljubljanske banke, z Italijo še nismo razrešili vprašanja o vračilu odnesenih umetniških del, prav tako se ne uresničujejo določila Zaščitnega zakona za slovensko manjšino (zamejce).
Tudi v slovensko-avstrijskih odnosih so vprašanja zaščite manjšine še vedno odprta, z Madžarsko pa je treba okrepiti infrastrukturne povezave.
Slovenija je premalo dejavna na področju reševanja mednarodnih problemov, kar je deloma mòč pripisati tudi strukturi zunanjepolitičnega delovanja in kadrovanja na področju zunanje politike.
Od nastanka samostojne in neodvisne države do leta 2004, ko je bil LDS vodilna politična sila v Sloveniji, smo si zastavili in tudi dosegli pomembne zunanjepolitične prioritete.
Slovenija je vstopila v Organizacijo združenih narodov (OZN) in postala nestalna članica Varnostnega sveta, postala je članica EU-ja in Severnoatlantskega zavezništva (NATO), predsedovala je Organizaciji za varnost in sodelovanje v Evropi (OVSE), takrat pa smo tudi dosegli slovensko predsedovanje EU-ju v prvi polovici leta 2008.
Seveda so za vse to zaslužni vsi državljani in državljanke Slovenije, a v prvi vrsti vendarle politične sile, med njimi tudi LDS, ki namerava nadaljevati táko politiko.
Vizija delovanja
LDS se bo v zunanjih odnosih države zavzemal za enake vrednote, kot jih promovira v notranji politiki.
V mednarodnih odnosih to pomeni, da bo podpiral prizadevanja in politike OZN-a, še posebej reševanje sporov po mirni poti in z upoštevanjem mednarodnega prava.
Zavzemati se je treba predvsem za mir, za sodelovanje med vsemi državami na vseh področjih, za varnost, blagostanje, varovanje okolja in trajnostni razvoj ter za človekove pravice.
Svet naj bo tak, da bo svoboda predpogoj za varnost ljudi.
V tem pogledu mora biti Slovenija dejavna in odgovorna članica OZN-a in se, kar svobodo in varnost zadeva, zavzemati za interese vseh, še posebej pa majhnih držav.
To pomeni, da naj Slovenija sodeluje v izbranih najpomembnejših dejavnostih OZN-a, vključno z mirovnimi operacijami, kot razvita država pa mora biti dejavna pri razvojni in humanitarni pomoči v svetu, pomagati manj srečnim od nas in tistim, ki so jih prizadele naravne ali druge nesreče.
Pri tem mora kot majhna država svoje dejavnosti racionalizirati in še bolj povezati svoja politična in gospodarska prizadevanja.
Zaradi političnih in gospodarskih razlogov mora ohranjati dobre odnose tako z Združenimi državami Amerike kot z Rusko federacijo,
prav tako pa razvijati odnose z obema nastajajočima velesilama, s Kitajsko in Indijo.
Dosedanjim dobrim političnim odnosom predvsem z eno od velesil ne sledijo ustrezni gospodarski odnosi.
Svojo navzočnost v svetu mora Slovenija na novo premisliti.
Sicer je prav, da je navzoča povsod tam, kjer meni, da ima najpomembnejše nacionalne, politične in gospodarske interese, vendar bi morala prav tako preučiti oz. ugotoviti, kje se ji še ponujajo priložnosti za uresničevanje političnih, kulturnih in gospodarskih interesov, pa tam še ni ali pa je premalo navzoča.
Razširitev njenih vsestranskih odnosov bo Slovenijo zaščitila pred nevarnostmi, ki grozijo vsem majhnim državam, in ji omogočila še večji zagon za gospodarsko rast.
Dejavno pa je treba sodelovati v evropski Skupni zunanji in varnostni politiki.
V EU-ju se mora Slovenija zavzemati tako za širitev kot za poglabljanje integracije, dokler bo to v interesu majhnih držav, še posebej Slovenije.
Poglabljanje integracije je doslej majhnim državam koristilo, zato naj si Slovenija še naprej prizadeva za uresničevanje Lizbonske (reformne) pogodbe, seveda z večjim poudarkom na odpravi demokratičnega deficita.
Budno je treba spremljati vse politike znotraj EU.ja, prav posebej pa si moramo, kot rečeno, prizadevati za uresničevanje Lizbonske strategije.
S pravilno politiko do izobraževanja, raziskav in razvoja si lahko Slovenija dolgoročno zagotovi nekatere prednosti, ki ji bodo koristile v prihodnosti.
Pogled je treba usmeriti v prihodnost.
Hkrati z zavzemanjem za poglabljanje evropske integracije se mora Slovenija zavzemati tudi za širitev EU-ja.
Zavedamo se, da je združena Evropa v mirnem času in na miroljuben način zgodovinska naloga, ki smo jo dolžni izpolniti našemu potomstvu.
Pri širitvi pa velja posebna pozornost širitvi na Balkan, kjer je treba državam pomagati, da čim prej in čim bolje izpolnijo merila za pristop.
Toda širitev se ne sme končati na Balkanu.
Razširjen EU s tesnejšim medsebojnim delovanjem je v interesu državljanov in državljank Republike Slovenije.
Slovenija mora v okviru širšega srednjeevropskega sodelovanja, kateremu ni namenjena zadostna pozornost, posebno pozornost namenjati svojim sosedom.
Pri tem gre v prvi vrsti za štiri sosednje države (Italija, Avstrija, Madžarska in Hrvaška).
Storili bomo vse, da bodo odnosi med Slovenijo in njenimi sosedami čim manj obremenjevali življenje ljudi.
Kot na svoje sosede pa je treba gledati tudi na države, s katerimi si delimo Jadransko morje. Slovenija je torej tako srednjeevropska kot tudi sredozemska država.
Kot članica EU-ja mora biti dejavna v barcelonskem procesu, natančneje: v  Uniji za Sredozemlje, nase pa lahko prevzame tudi del trgovinskih in drugih tokov iz Sredozemlja v središče Evrope, in obratno.
Potrebno skrb mora Slovenija namenjati slovenski manjšini povsod tam, kjer obstaja ali nastaja (zamejci, izseljenci, zdomci).
Kulturne in prosvetne stike velja obogatiti z gospodarskimi odnosi v korist manjšin, slovenskega gospodarstva in slovenske prepoznavnosti v svetu.
Narodnostno in jezikovno mejo je treba ohranjati, meja pa naj bo tam, kjer Slovenci živijo.
Zavzemali se bomo za táko zunanjo politiko, ki bo prinesla medsebojno dopolnjevanje politike, gospodarstva, znanosti, kulture, šolstva, razvojne pomoči in humanitarne dejavnosti.
Zavedamo se, da so viri Slovenije omejeni, zato je še toliko pomembneje, da v zunanjem okolju skušamo nastopati čim bolj usklajeno in dosežemo čim večji učinek glede na vložena prizadevanja.
V zvezi s tem se še posebej zavedamo omejenih kadrovskih virov, zato bomo pazili na to, da bo pozornost usmerjena na sposobne in izobražene kadre in da kadrovanje ne bo potekalo na podlagi političnih, sorodstvenih in prijateljskih kriterijev oz. vezi.
Načrtovanje in izvajanje zunanje politike mora biti sistemsko, jasno in odgovorno.
Kakovost pa mora nadomestiti primanjkljaj količine.
LDS se bo zavzel za skrbno načrtovanje zunanjepolitičnih dejavnosti in za boljšo povezavo političnih in gospodarskih prizadevanj v zunanji politiki.
LDS bo zunanjo politiko vodil s prenovljenim Ministrstvom za zunanje zadeve, ki ne sme biti kadrovski plen političnih strank, ampak mora postati področje popolne prevlade strokovnosti, svežih zamisli in usmerjenosti v promocijo slovenskih interesov v tujini.
Diplomacija je poklic kot vsak drug, in le poklicne diplomacije so lahko zares uspešne.
Slovensko diplomacijo je mogoče skrčiti na manjši, a zato visokousposobljen in učinkovit aparat, ki bo »servisiral« tako slovenske državljane kot tudi slovenska podjetja v tujini.
Da bi uresničil svoje cilje, se bo LDS povezoval tudi s sorodnimi strankami in njihovimi povezavami v Evropi in po svetu.
Predvsem velja to za evropsko politično stranko, ki se imenuje  Evropska liberalnodemokratska in reformistična stranka (ELDR -European Liberal Democrat and Reform Party), za Zvezo liberalcev in demokratov za Evropo (ALDE-ADLE The Alliance of Liberals and Democrats for Europe-Alliance des Démocrates et des Libéraux pour l'Europe) v Evropskem parlamentu in za Liberalno internacionalo (LI).
Povezovali se bomo z vsemi, ki bi utegnili pripomoči k razvoju naše države in k utrjevanju njenega ugleda v svetu.
Programski ukrepi
Slovenija bo dosledna zagovornica temeljnih vrednost svobode in demokracije in odgovoren dejavnik v mednarodni skupnosti;
znotraj EU-ja se mora zavzemati tako za proces poglabljanja kot za širitev EU-ja;
EU mora okrepiti svojo skupno zunanjo in varnostno politiko;
Slovenija mora pospešeno uresničevati politike iz Lizbonske strategije;
s srednjeevropskimi državami se je treba intenzivneje povezovati zaradi našega položaja pomorske države;
Slovenija mora bolje ovrednotiti svoj položaj pomorske in sredozemske države in poiskati svoje mesto v Sredozemski uniji.
Pospešili bomo graditev drugega železniškega tira Koper-Divača, kar bo Luki Koper omogočilo prevzeti vodilno mesto med vsemi jadranskimi pristanišči;
na Balkanu je treba intenzivno spremljati razvoj dogodkov in ščititi predvsem gospodarske interese.
Voditi velja dejavno politiko pomoči narodom iz nekdanje skupne države, da čim prej vstopijo v EU;
s sosednjimi državami moramo neprenehoma reševati odprta vprašanja;
problematiko z Republiko Hrvaško glede državne meje je treba najprej reševati z mediacijo ali s spravo;
večjo pozornost je treba nameniti javni diplomaciji;
na novo je treba analizirati slovensko navzočnost v svetu in po potrebi opraviti spremembe pri predstavljanju države v tujini;
okrepiti je treba konzularno mrežo, da bi bolje promovirala slovensko gospodarstvo;
LDS bo vložil dopolnilo k Zakonu o zunanjih zadevah, dopolnilo, ki bo zagotavljalo visoko profesionalnost zunanjepolitičnega aparata.
Informacijska družba
MED INFORMACIJSKO NAJBOLJ RAZVITE  ČLANICE EVROPSKE UNIJE
Vizija razvoja informacijske družbe v Sloveniji
V LDS želimo, skladno s politiko EU-ja in  njegovimi  strateškimi dokumenti, okrepiti pomen  razvoja informacijske družbe v slovenski  gospodarski  in  socialni politiki.
V mandatu od leta  2008 do 2012 želimo Slovenijo popeljati  med informacijsko najbolj razvite države EU-ja.
Zavedamo se, da so  tehnologije  informacijske družbe, tehnologije, znane tudi kot  informacijske  in komunikacijske tehnologije (IKT), močna gonilna sila rasti in z aposlovanja.
Silovit razvoj IKT industrije v zadnjem desetletju je bil gonilna sila razvoja evropskega,  pa tudi slovenskega gospodarstva.
V preteklih letih je  bila četrtina rasti BDP-ja EU-ja  in 40odstotna rast produktivnosti posledica uvajanja  in  uporabe IKT-ja.
Zavedamo se, da smo v Sloveniji imeli in še imamo močno domačo industrijo in storitve s področja IKT-ja.
Prispevek IKT-ja h gospodarski rasti in blaginji državljank in državljanovželimo še okrepiti.
Številne študije kažejo, da lahko razlike v gospodarski učinkovitosti industrijskih držav v veliki meri pojasnimo s stopnjo investiranja v IKT, z intenzivnostjo razvoja, raziskav in uporabe IKT-ja ter s konkurenčnostjo informacijske in komunikacijske ter medijske industrije.
Storitvene dejavnosti IKT-ja, mediji, vsebine in s tem povezani znanje ter veščine so tudi hitrorastoči deli gospodarstva in imajo velik vpliv na vso družbo.
V LDS smo temeljito analizirali razvoj informacijske družbe v Sloveniji v zadnjih osmih letih.
Zato se še kako zavedamo, da bomo morali za uspešen razvoj informacijske družbe spodbujati odprto in konkurenčno digitalno gospodarstvo.
Zato bomo oblikovali pravno okolje ter zagotovili kadrovsko, institucionalno in finančno neodvisnost nadzornih institucij.
Spodbujali bomo IKT kot gonilno silo vključevanja državljank in državljanov v delo, izobraževanje, vsakdanje življenje in procese odločanje.
Spodbujali bomo razvoj informacijske družbe na podeželju ter uporabo IKT-ja tudi pri doslej izključenih družbenih skupinah.
Okrepili bomo razširjenost in uporabo IKT-ja v šolah na vseh ravneh izobraževanja.
Zavzeli se bomo za sodelovanje gospodarstva ter državljank in državljanov pri oblikovanju proaktivne politike, ki bo sposobna odgovoriti na temeljite spremembe, ki so posledica uvajanja in uporabe IKT-ja.
Poseben izziv pomeni zbliževanje tehnologij, ki zahteva tudi politično zbliževanje in pripravljenost za prilagajanje pravnih okvirov, da bodo omogočili nemoten razvoj in rast nastajajočega digitalnega gospodarstva.
Da bi lahko učinkovito in uspešno odgovorili na te izzive, se bomo zavzeli za integriran pristop k informacijski družbi in avdiovizualni medijski politiki.
Okrepili pa bomo tudi področje informacijske družbe v vladi in se zavzeli za vnovično združitev zdaj razbitih funkcij.
VKLJUČITEV V ENOTNI EVROPSKI INFORMACIJSKI PROSTOR
Slovenija se po razvitosti informacijske družbe, merjeni z 52-imi indikatorji, uvršča v povprečje EU-ja.
S tem smo na splošno lahko zadovoljni, saj sledimo povprečju EU-ja.
Zlata sredina pa je lahko tudi varljiva, ker skriva odstopanja tako nad povprečjem EU-ja kot pod njim.
Zato se zgolj z ugotovitvijo, da smo v zlati sredini, ne smemo sprijazniti.
Pogledati moramo, na katerih področjih so naše razvojne usmeritve in politike dobre in nam omogočajo uspešen razvoj, in na katerih so neuspešne in lahko celo negativno vplivajo na druga področja ter s tem ogrozijo uspešnost našega nadaljnjega razvoja.
To je še zlasti pomembno, ker se razkorak med najrazvitejšimi članicami EU-ja in povprečjem oziroma manj razvitimi povečuje.
Izzivi zbliževanja tehnologij
Na področju enotnega informacijskega prostora se  je končno uresničilo dolgo napovedovano  zbliževanje digitalnih tehnologij, proces torej, ki pa še zdaleč ni  zaključen.
Zbliževanje  odpira številne priložnosti za inovacije in nove  poslovne pristope, hkrati pa zahteva visoke naložbe v infrastrukturo in razvoj novih tehnologij, produktov in storitev.
Politika  in zakonodaja, ki vplivata na zbližujoče se sektorje,  morata udeležencem  zagotoviti  pravno varnost, potrebno za inovacije in  naložbe.
Ob tem pa je za učinkovit tehnološki razvoj  treba spodbujati konkurenco, krepitev notranjega trga in koristi za uporabnike.
Pregled politik v članicah EU-ja je pokazal, da je sedanji pravni  in regulatorni okvir EU-ja naklonjen  zbliževanju tehnologij.
Slovenija je uspešno uvedla prenovljeno regulativo na področje elektronskih komunikacij in okrepila delovanje obeh regulatorjev – sektorskega in varuha konkurence
. Ima solidno razvito infrastrukturo, a se po večini kazalnikov presenetljivo uvršča pod povprečje EU-ja.
Najpresenetljivejše je zaostajanje na področju mobilnih komunikacij, medtem ko se pri širokopasovnem dostopu Slovenija uvršča tik pod povprečje EU-ja.
Premalo konkurenčen trg elektronskih komunikacij
Omenjeno zaostajanje je v veliki meri posledica šibke konkurence na slovenskem trgu elektronskih komunikacij, oba regulatorja pa še zmeraj ne delujeta dovolj neodvisno.
To ne nazadnje potrjujejo nedavni postopki in odločitve pri dodeljevanju frekvenc za storitve mobilne telefonije tretje generacije.
Neenakopravna naj bi bila tudi obravnava izpolnjevanja obveznosti operaterjev, obravnava, ki kaže morebitno vpletenost politike na odločanje regulatorjev.
Najbolj  skrb vzbujajoče pa je dolgotrajno reševanje upravnih postopkov  in sodnih sporov, ki  so pogubni  za razvoj konkurence.
Pri tem velja še  zlasti omeniti  izjave nekdanjega direktorja  Urada za varstvo konkurence, ki  je omenjal pritiske strank v postopkih, ki so s pritiski  na zaposlene želele  vplivati  na odločitve varuha konkurence.
Podobni pritiski  naj  bi  se  izvajali  tudi na pravosodne organe.
Neurejene razmere in neučinkovita regulacija ter počasni sodni postopki omogočajo vodilnemu operaterju v državni lasti ohranjati in izkoriščati prevladujoči tržni položaj.
S tem ovira razvoj konkurence in posredno tudi razvoj trga, s  čimer slabi razvoj  industrije  in  storitvenih dejavnosti IKT-ja ter škoduje koristim  uporabnikov.
Monopolna kultura ogroža vrednost državnega premoženja
Proti vodilnemu operaterju v državni lasti so ta hip vložene tožbe zaradi omejevanja konkurence, tožbe, katerih vrednost je 280 milijonov evrov, ker pa operater nadaljuje sporne poslovne prakse, se napovedujejo še nove tožbe z visokimi odškodninskimi zahtevki.
Številne vložene tožbe in opozorila strokovnjakov kažejo na neustrezno in monopolno kulturo vodilnega operaterja v državni lasti, kar mu sicer omogoča pobiranje monopolnih dobičkov, na dolgi rok pa ogroža njegovo poslovanje in zmanjšuje vrednost državnega premoženja.
Primerjave z drugimi operaterji kažejo na dolgoletno izjemno neučinkovito poslovanje in nizko donosnost v fiksnem, še zlasti pa v mobilnem delu.
Naložba je za lastnike, med njimi še posebej za državo kot največjega lastnika, nedonosna.
Položaj pa se lahko v prihodnje še poslabša.
V sodnih procesih se kaj lahko zgodi, da bo operater v državni lasti konkurenci moral plačati visoke odškodnine, zaradi zakoreninjene monopolne kulture pa se bo vse težje soočal z naraščajočo konkurenco.
Izkoriščanje prevladujočega tržnega položaja, ki ga  ima vodilni operater v državni  lasti,  ima  tudi druge negativne posledice.
Pri razvoju informacijske družbe  največjo skrb zbujajo  izjemno  nizka vlaganja v razvoj v podjetjih, vlaganja, ki so ne nazadnje tudi posledica  prešibke konkurence in zlorab prevladujočega položaja  vodilnega operaterja  v državni  lasti.
Nepredstavljiv  je zaostanek za skandinavskimi državami, kjer podjetja  v sektorju IKT-ja v  raziskave in razvoj vlagajo do šestkrat več kot slovenska podjetja.
V LDS se zavedamo, da konkurenčne razmere na slovenskem trgu elektronskih komunikacij  niso dobre, zato si bomo prizadevali za ureditev razmer.
Spodbujali  bomo konkurenco  in  razvoj  močnega domačega IKT gospodarstva.
Strategija
Prvi strateški cilj: Vključitev v enotni evropski informacijski prostor z dostopnimi in varnimi širokopasovnimi komunikacijami, bogatimi in raznolikimi vsebinami ter digitalnimi storitvami.
Pri vzpostavljanju enotnega evropskega informacijskega prostora je pri oblikovanju politike treba odgovoriti na štiri izzive digitalnega zbliževanja: hitrost: hitrejše širokopasovne storitve v Evropi za posredovanje obsežnih vsebin, kot je video z visoko ločljivostjo; bogata vsebina: večja pravna in gospodarska varnost za spodbujanje novih storitev in spletnih vsebin; interoperabilnost: graditev naprav in platform, ki »se medsebojno razumejo«, in storitev, prenosljivih na druge platforme; varnost: povečanje varnosti interneta pred goljufijami, škodljivimi vsebinami in tehničnimi napakami, da bi med investitorji in potrošniki ustvarili večje zaupanje.
Izzivi prihodnjih omrežij in interneta
Prvi objektni cilj: Vzpostaviti mednarodno konkurenčen trg elektronskih komunikacij.
Doseganje tega cilja bomo spodbujali s temi dejavnostmi:
razvijanje konkurenčnega trga elektronskih komunikacij; odločno se bomo zavzeli za preprečevanje omejevanja konkurence na trgu elektronskih komunikacij.
Vzpostavili bomo ustrezno pravno okolje ter zagotovili kadrovsko, institucionalno in finančno neodvisnost regulatorjev.
Zavzeli se bomo za učinkovito sankcioniranje vseh kršitev zakonodaje s področja varovanja konkurence.
Okrepili bomo tudi sposobnost pravosodnega sistema za hitro in učinkovito reševanje sodnih sporov, kar je pomemben element razvoja konkurenčnega gospodarstva;
zagotavljanje enakopravnega dostopa do infrastrukture; odločno se bomo zavzeli za ustvarjanje enakopravnih pogojev pri dostopu do infrastrukture za vse operaterje in ponudnike storitev.
Dosedanje zlorabe na trgu elektronskih komunikacij zahtevajo pregled alternativnih pristopov, ki bodo omogočili enakopravne pogoje za delovanje vseh operaterjev, zato bomo že takoj na začetku mandata preučili možnost uvedbe funkcionalne ločitve vodilnega operaterja v državni lasti in jo po sprejetju ustrezne zakonske podlage po potrebi tudi izpeljali
učinkovito upravljanje in privatizacija skupine Telekom Slovenije, d.d.; zavzeli se bomo za učinkovitejše upravljanje Telekoma Slovenije, d.d. in njegovih hčerinskih družb.
Prek pristojnih institucij se bomo zavzeli, da se bo politika umaknila iz upravljanja in nadzora družbe.
Za uresničitev tudi siceršnjega umika politike iz gospodarstva bomo sprejeli vse ustrezne ukrepe.
Hkrati se bomo zavzeli, da bodo predstavniki lastnikov od vodstva zahtevali bolj ambiciozne poslovne strategije in njihovo uresničevanje, večjo učinkovitost poslovanja, večjo donosnost ter spoštovanje konkurenčne zakonodaje.
Telekom Slovenije, d.d. se je v preteklih letih večkrat prepozno odzval na tehnološke in poslovne spremembe v panogi, zato bodo pristojne institucije v prihodnje morale zagotoviti, da bodo podjetje nadzirali strokovno in poslovno izkušeni nadzorniki, ki bodo lahko kompetenten sogovornik poslovodstva in ne bodo podlegali parcialnim interesom ter pritiskom.
Zavzeli se bomo za prekinitev pretesne povezanosti poslovodstva z dobavitelji.
Visoke naložbe v tehnologijo, ob hkratni izjemno slabi poslovni učinkovitosti, dodatno ogrožajo razvoj trga in slabijo konkurenco.
Zato si bomo prizadevali, da bo Telekom Slovenije, d.d. dobil ustreznega strateškega partnerja.
Zavzeli pa se bomo, da bo država dolgoročno ostala lastnik podjetja, pri čemer bomo vzpostavili mehanizme, ki bodo zagotovili umik politike iz njegovega upravljanja.
Drugi objektni cilj: Državljankam in državljanom omogočiti dostop do sodobne širokopasovne infrastrukture in storitev ter v obdobju od leta 2008 do 2012 preseči 50odstotno gostoto širokopasovnega dostopa med slovenskim prebivalstvom.
Doseganje tega cilja bomo spodbujali s temi dejavnostmi:
spodbujanje sodelovanja operaterjev pri graditvi infrastrukture;
povečali bomo učinkovitost graditve širokopasovnih fiksnih omrežij ter mobilnih omrežij naslednjih generacij.
Spodbujali bomo sodelovanje operaterjev pri graditvi omrežij, da bi zmanjšali njihove stroške in negativne vplive na naše okolje.
Zavzeli se bomo za učinkovitejšo gradnjo omrežij v mestih in za skupno rabo elementov infrastrukture.
Odpravili bomo administrativne ovire, ki danes preprečujejo skupno gradnjo infrastrukture in souporabo infrastrukturnih elementov.
Pomemben premik na tem področju bi lahko prinesla tudi funkcionalna ločitev vodilnega operaterja v državni lasti.
graditev širokopasovne infrastrukture na podeželju; okrepili bomo graditev širokopasovne infrastrukture na podeželju.
Med glavnimi ukrepi bosta razvijanje javnozasebnega partnerstva in
in graditvi infrastrukture.
Tudi na tem področju bi bistveni premik lahko dosegli s spodbujanjem sodelovanja operaterjev ter s funkcionalno ločitvijo vodilnega operaterja vdržavni lasti.
Širokopasovna infrastruktura na podeželju bo pomembno prispevala k enakopravnejšemu vključevanju državljank in državljanov, gospodarstva, institucij lokalne samouprave ter civilne družbe v informacijsko družbo, digitalno gospodarstvo in v procese odločanja.
pospešeno priključevanje javnih institucij na širokopasovna omrežja; nadaljevali bomo ukrepe za pospeševanje širokopasovnega dostopa javnih institucij, kot so šole, otroški vrtci, knjižnice, javni in zasebni zavodi s področja zdravstva, socialnega varstva, multimedijski centri, muzeji, lokalne skupnosti itd.;
Tretji objektni cilj: Spodbuditi prehod na dostopna omrežja prihodnjih generacij.
Doseganje tega cilja bomo spodbujali s temi dejavnostmi:
priprava priporočil za operaterje, regulatorje in javni sektor;
razvoj in prehod na dostopna omrežja prihodnjih generacij je pomemben zaradi vpliva, ki ga ima tako na gospodarski kot na družbeni razvoj.
Dejavno se bomo vključili v razprave in oblikovanje priporočil in regulative na ravni EU-ja ter organizirali javno razpravo doma.
Na tej podlagi bomo pripravili priporočila za operaterje, regulatorje in javni sektor za spodbujanje prehoda na dostopna omrežja prihodnjih generacij;
zagotavljanje javnih sredstev za graditev omrežij; v okviru državnega proračuna bomo zagotovili ustrezna sredstva za spodbujanje graditve dostopnih omrežij naslednje generacije, predvsem na podeželskih in odročnih območjih, kjer operaterji ne kažejo zanimanja za graditev oziroma nadgraditev omrežij.
Prav tako si bomo prizadevali za pridobitev sredstev EU-ja za ta namen.
Enotni evropski trg – priložnost za slovenska IKT podjetja
Četrti objektni cilj: Harmonizacija pravnega reda in zagotavljanje učinkovite regulacije
Doseganje tega cilja bomo spodbujali s temi dejavnostmi:
uveljavitev novega regulativnega okvira za elektronske komunikacije; dejavno bomo spremljali pripravo zakonodaje EU-ja s področja elektronskih komunikacij in jo po njenem sprejetju uveljavili v našem prostoru.
Naši predstavniki v evropskih organih se bodo zavzemali za odprte in protimonopolne rešitve.
Pri uveljavljanju zakonodaje je naš cilj biti med prvimi in najboljšimi v EU-ju;
poenotenje uveljavljanja regulativnih ukrepov; podprli bomo prizadevanja Evropske komisije za poenotenje uveljavljanja regulativnih ukrepov na trgu elektronskih komunikacij.
To je pomemben element razvoja enotnega evropskega informacijskega prostora in trga.
Zato bomo odločno podprli ustanovitev skupnega regulativnega telesa na ravni EU-ja, ki je ključni element harmonizacije uveljavljanja regulativnih ukrepov na ravni EU-ja.
Vseevropski regulator bo imel pomembno vlogo tudi pri zagotavljanju učinkovite regulaciji tistih trgov, kjer so nekdanji nacionalni operaterji deležni prevelike državne in institucionalne zaščite;
Peti objektni cilj: Razvoj vseevropskih javnih elektronskih storitev.
Doseganje tega cilja bomo spodbujali s temi dejavnostmi:
promocija slovenskih izkušenj na področju javnih elektronskih storitev; podprli bomo vključevanje slovenskih institucij in podjetij v evropske pilotne projekte ter njihovo prevzemanje vodilne vloge pri snovanju, razvoju in uvajanju javnih elektronskih storitev na regionalni in evropski ravni.
Prav tako bomo slovensko znanje in izkušnje promovirali v državah jugovzhodne Evrope in v manj razvitih državah, še zlasti prek mednarodnega razvojnega sodelovanja;
promocija varnega elektronskega poslovanja; podprli bomo dejavnosti za nadaljnjo promocijo uvajanja in uporabe digitalnega podpisa in potrdil, ki so temelj varnega elektronskega poslovanja; spodbujali  bomo večjo uporabo naprednih javnih  elektronskih storitev, pa tudi elektronskega  bančništva ter elektronskih računov in elektronskega plačevanja.
Šesti objektni cilj: Prehod z analogne na digitalno radiodifuzijo do leta 2012.
Doseganje tega cilja bomo spodbujali s temi dejavnostmi:
1.  izvajanje sprejete strategije prehoda z analogne na digitalno radiodifuzijo;
skladno s sprejeto strategijo, pripravljeno na temelju priporočil EU-ja in z usklajenimi priporočili prehoda, bomo podprli uresničevanje strategije, ki bo prinesla učinkovitejšo rabo frekvenčnega spektra, omogočila nove gospodarske priložnosti in nova delovna mesta, razvoj novih tehnologij ter novih storitev in vsebin.
Digitalna radiodifuzija bo omogočila tudi večjo konkurenčnost in pluralnost ponudnikov vsebin.
Potrošniki bodo deležni boljše kakovosti sprejema slike in zvoka ter večje izbire vsebin in več radijskih in televizijskih programov.
INOVACIJE IN NALOŽBE V RAZISKAVE NA PODROČJU IKT ZA  GOSPODARSKI IN DRUŽBENI RAZVOJ
Povečanje obsega raziskav in inovacij je bistveni cilj prenovljene Lizbonske strategije, katere namen je povečati naložbe v raziskave in razvoj na 3 % BDP-ja, od tega naj bi zasebni sektor prispeval 2 %.
Slovenija se temu cilju v zadnjih letih ni približala.
Nasprotno, njen zaostanek za najrazvitejšimi članicami EU-ja se je še povečal.
V prihodnje več za raziskave in razvoj na področju IKT-ja
V Sloveniji smo že vse od konca devetdesetih let prejšnjega stoletja priča visokim naložbam v infrastrukturo IKT-ja.
Te naložbe pa same po sebi ne pomenijo tudi inovacij in razvoja na področju IKT-ja.
Naložbe v razvoj, še zlasti v zasebnem sektorju, ostajajo sorazmerno nizke in celo med najnižjimi v EU-ju.
Naš zaostanek za najrazvitejšimi se povečuje.
V skandinavskih državah podjetja v industriji in storitvenih dejavnostih IKT-ja v raziskave in razvoj vlagajo do šestkrat več kot slovenska podjetja.
Slovenija za skandinavskimi državami krepko zaostaja tudi pri deležu za IKT v skupnih sredstvih za raziskave in razvoj.
Tako je Slovenija leta 2004 v razvoj in raziskave na področju IKT-ja vložila slabih 16 % skupnih sredstev za raziskave in razvoj, kar jo uvršča na rep EU-ja, Finska pa kar 63 %.
Ob tem je treba poudariti, da je delež za raziskave in razvoj v BDP-ju v skandinavskih državah tudi sicer mnogo višji kot v Sloveniji.
Naslednji problem, s katerim se soočamo v Sloveniji,  je šibko sodelovanje med gospodarstvom  in akademsko sfero.
Vzrok za takšno stanje  je  med drugim tudi  neustrezno  spodbujanje tovrstnega sodelovanja  in omogočanje kvazi-podjetniškega delovanja raziskovalcev  in  visokošolskih učiteljev, delovanja, ki ne temelji  na podjetniški pobudi.
Če  bi  želeli okrepiti sodelovanje, bi  morali ustvariti razmere, ki bi  bile spodbudne za podjetniško  delovanje, ki pa mora biti  ločeno od raziskovalnega oziroma pedagoškega procesa.
Med probleme, ki otežujejo sodelovanje med gospodarstvom  in akademsko sfero, sodi tudi  pretirano poseganje politike v upravljanje državnih raziskovalnih  in  visokošolskih organizacij.
Zato bi država  morala ohraniti  zgolj ustanoviteljsko vlogo in se umakniti  iz upravljanja.
Potrebujemo učinkovitejše mehanizme za podporo razvoju
Država je kot enega ključnih razvojnih mehanizmov spodbujanja razvoja na področju IKT-ja podprla tehnološko mrežo IKT-ja, ki pa se v zadnjih štirih letih ni uspela mednarodno uveljaviti in ni uspela pridobiti skupnih projektov iz okvirnih programov EU-ja.
Edina omembe vredna sredstva EU-ja, ki jih je pridobila, so bila sredstva Evropskega sklada za regionalni razvoj, sredstva, ki jih je dodelilo Ministrstvo za gospodarstvo.
Po štirih letih delovanja lahko ugotovimo, da zdajšnja tehnološka mreža ni izpolnila ambicioznih načrtov in pričakovanj.
Ni ji uspel razvojni preboj, ki bi bistveno prispeval k povečanju inovacij in naložb v raziskave na področju IKT-ja, še zlasti zasebnih vlagateljev.
Po številnih pokazateljih inovacijske in raziskovalne dejavnosti na področju IKT-ja se Slovenija še zmeraj uvršča med manj razvite članice EU-ja.
S podporo ene tehnološke mreže na področju IKT-ja je država vzpostavila monopol na področju razvoja in razvojnih spodbud.
Namesto tega bi država morala spodbujati tehnološke mreže, ki bi bile regionalno ali tematsko oblikovane in bi nastale iz primarnega razvojnega in podjetniškega interesa.
Nacionalna organizacija za podporo in promocijo tehnološkega razvoja bi se lahko razvila kot rezultat uspešnega delovanja teh mrež na temelju najboljših praks.
S takim načinom bi Slovenija sledila modelu drugih tehnološko visokorazvitih držav.
Sedanji način pa nadaljuje neuspešne administrativne pristope vladnega poseganja v razvojno in podjetniško delovanje ter ustvarjanja monopolov, od grozdov naprej, na kar so ob ustanavljanju tehnoloških mrež opozarjali predvsem tuji strokovnjaki.
Strategija
Drugi strateški cilj: Doseganje mednarodno odmevnih dosežkov v raziskavah in inovacijah v IKT-ju ter preboj med najbolj razvite članice EU-ja.
Slovenija mora krepko povečati naložbe v raziskave in inovacije v IKT-ju, če želi kratkoročno in dolgoročno zagotavljati rast in zaposlovanje.
Zaostanek Slovenije za najbolj razvitimi državami, ki vlagajo v raziskave in razvoj na področju IKT-ja več kot tretjino skupnih sredstev za raziskave in razvoj, je ogromen.
Zato mora biti cilj Slovenije povečati skupna vlaganja v raziskave in razvoj ter znotraj tega povečati delež vlaganj v raziskave in razvoj na področju IKT-ja.
Odločilno razvojno vlogo bi moral prevzeti zasebni sektor, ki se po vlaganjih v raziskave in razvoj prav tako uvršča na rep evropskih držav.
Okrepiti je treba uvajanje in prevzem IKT-ja.
Same raziskave namreč niso dovolj.
Prednost IKT-ja se pokaže šele z njegovo vgradnjo v izdelke in storitve, z njegovim uvajanjem in uporabo ter s sprejemom novih poslovnih modelov, z organizacijskimi spremembami ter s pridobljenimi znanjem in veščinami.
Z uvajanjem IKT-ja ob hkratnih organizacijskih spremembah in spremembah poslovnih procesov organizacije lahko povečajo produktivnost.
Povečati je treba tudi interoperabilnost – tako znotraj podjetja kot med podjetji oziroma med podjetji in javno upravo –, zanesljivost in varnost.
Obvladovati je treba tudi stroške podpore, ki so lahko velika ovira za razvoj in breme za podjetja.
Pri uvajanju IKT-ja je treba spodbujati zlasti majhna in srednjevelika podjetja in jim pri tem pomagati.
Sedmi objektni cilj: Povečanje izdatkov za raziskave in razvoj na 3 % BDP-ja do leta 2012 in povečanje deleža izdatkov za IKT na 30 %.
Doseganje tega cilja bomo spodbujali s temi dejavnostmi:
povečanje javnih izdatkov za raziskave in razvoj;  zavzeli se bomo za povečanje sredstev za raziskave in razvoj v državnem proračunu, ki naj bi dosegel 1 % BDP-ja.
Poseben poudarek bomo namenili raziskavam in razvoju na področju IKT-ja;
povečanje izdatkov za raziskave in razvoj v podjetniškem sektorju; z državnimi spodbudami in olajšavami bomo spodbujali podjetja, da bodo več vlagala v raziskavein razvoj ter prispevala preostalega 1,7 odstotka BDP-ja.
Še posebej bomo spodbujali vlaganja v raziskave in razvoj v sektorju IKT.
Ustvarjali bomo pogoje, v katerih bodo lahko majhna in srednjevelika podjetja, ki so gonilna sila razvoja v sektorju, odigrala še pomembnejšo razvojno vlogo;
spodbujanje raziskav in razvoja na področju nanoelektronike in industrijske mikroelektronike; zavzeli se bomo za oblikovanje javno-zasebnega partnerstva za razvoj visokih tehnologij na področju nanoelektronike in industrijske mikroelektronike.
Temu področju bomo kot enemu od prioritetnih namenili tudi ustrezna javna sredstva za raziskave in razvoj.
Osmi objektni cilj: Okrepitev inovacijske kulture v gospodarstvu, še zlasti v industriji in storitvenih dejavnostih IKT-ja.
Doseganje tega cilja bomo spodbujali s temi dejavnostmi:
promocija inovacij in tehnološkega vodstva; osredotočili se bomo na sodelovanje z zasebnim sektorjem in skupaj postavili prioritete na področju raziskav in razvoja.
Javni sektor in državljane bomo spodbujali, da bodo hitreje sprejemali in uvajali tehnološke novosti, razvite v domači industriji.
krepitev zavedanja o pomenu inovativnosti na področju IKT-ja; razvili bomo programe za ozaveščanja podjetij o pomenu inovativnosti, programe, ki bo poleg tehnoloških inovacij promovirali tudi druge oblike inovativnosti, kot so inovacijsko vodenje, nove oblike organiziranja, tehnike za spodbujanje kreativnosti ter oblikovanje novih proizvodnih postopkov, novih metod trženja, novih oblik povezovanja s partnerji in dobavitelji ipd.
Programi bodo poudarjali uporabo IKT-ja pri inovacijskem vodenju ter uvajanju sprememb, osredinjeni pa bodo predvsem na majhna  in srednjevelika podjetja.
Deveti objektni cilj: Okrepiti veščine za inoviranje na področju IKT-ja.
Doseganje tega cilja bomo spodbujali s temi dejavnostmi:
povečanje števila vrhunskih inovativnih kadrov s področja IKT-ja; zavzeli se bomo, da bodo učenci, dijaki in študentje že med šolanjem in študijem pridobili ustrezne znanje, veščine in izkušnje s področja inoviranja, da bodo po zaključku izobraževanja lahko uspešno inovirali in znanje prenašali v inovacije.
Spodbudili bomo vse udeležence, da bodo spoznali potrebne inovacijske veščine in tehnike upravljanja z inovacijami ter v skladu s tem prilagodili sedanje študijske programe.
Promovirali bomo vpis na naravoslovne in tehniške študije in skušali povečevati število mladih raziskovalcev in inženirjev, ki pomenijo pomemben temelj za inoviranje.
Za promocijo teh študijev bomo oblikovali partnerstvo med visokimi šolami, podjetji in pristojnimi državnimi institucijami.
krepitev veščin inoviranja v podjetjih, zlasti majhnih in srednjevelikih; oblikovali bomo ustrezno nacionalno politiko in spodbude za premoščanje ovir, s katerimi se srečujejo majhna in srednjevelika podjetja pri razvijanju svojih kompetenc, predvsem na področju izobraževanja in veščin.
Zagotovili bomo sredstva za sofinanciranje oziroma vzpostavitev mehanizmov za formalno vseživljenjsko izobraževanje.
Uvedli bomo spodbude in mehanizme za zaposlovanje strokovnjakov in raziskovalcev v podjetjih, predvsem v majhnih in srednjevelikih.
Deseti objektni cilj: Okrepiti veščine za inoviranje na področju IKT-ja.
Doseganje tega cilja bomo spodbujali s temi dejavnostmi:
promocija varnega elektronskega poslovanja; podprli bomo dejavnosti za nadaljnjo promocijo uvajanja in uporabe digitalnega podpisa in potrdil, ki so temelj varnega elektronskega poslovanja, in spodbujali večjo uporabo naprednih javnih elektronskih storitev, pa tudi elektronskega bančništva ter elektronskih računov in elektronskega plačevanja;
promocija IKT-ja v izobraževanju in raziskavah; podprli bomo pretekle uspešne programe graditve informacijske infrastrukture v akademskem sektorju, še zlasti delovanje Akademske raziskovalne mreže Slovenije (ARNES).
Prav tako bomo namenili več sredstev za uvajanje IKT-ja v šole in uvajanje IKT-ja v izobraževalni proces na vseh stopnjah izobraževanja.
VEČJA VKLJUČENOST V INFORMACIJSKO DRUŽBO, VIŠJA RAVEN KAKOVOSTI ŽIVLJENJA IN  BOLJŠE JAVNE STORITVE
V Evropi je leta 2007 polovica prebivalcev uporabljala internet.
Med gospodinjstvi z dostopom do interneta jih je 77 % uporabljalo širokopasovni internet.
V Sloveniji je stanje razširjenosti uporabe interneta primerljivo s povprečjem EU-ja.
Internet je redno uporabljala približno polovica Slovencev, širokopasovni internet je uporabljalo 79 % gospodinjstev z dostopom do interneta.
Vrzeli pri uporabi interneta
Uporaba širokopasovnega interneta je bistvena za ponudbo naprednih storitev IKT-ja.
Žal pa se vrzel med uporabniki interneta in tistimi, ki interneta ne uporabljajo, tako v EU-ju kot v Sloveniji, poglablja.
V EU-ju kar 40 % prebivalcev ne uporablja interneta in 46 % gospodinjstev pa nima dostopa do njega. Uporaba interneta pri ogroženih skupinah v Sloveniji je nekje v povprečju EU-ja, čeprav je največji razkorak v starostni skupini od 55 do 64 let.
Sledijo jim ekonomsko nedejavni državljani ter državljani z nizko izobrazbo.
Nad povprečjem EU-ja pa so ženske in prebivalci v kmečkem okolju.
Digitalna pismenost
Povprečna digitalna pismenost v Sloveniji je nekoliko nad povprečjem EU-ja.
Delež prebivalcev, ki so zelo vešči uporabe interneta, je nekoliko nad povprečjem EU-ja, delež prebivalcev, ki so povprečno vešči uporabe interneta, je enak povprečju EU-ja, delež prebivalcev, ki so nevešči uporabe interneta, pa je nekoliko nižji kot v EU-ju.
Slovenci smo v primerjavi z drugimi državami EU-ja povprečno vešči uporabe interneta in tehnologij informacijske družbe.
To pa nikakor ne zadošča za to, da bi postali vodilni na področju informacijske družbe.
Skrb še zlasti zbuja delež prebivalstva, ki ne zna uporabljati interneta, delež, ki je nad povprečjem EU-ja.
Problem digitalne (ne) pismenosti se pokaže pri uporabi javnih elektronskih storitev, saj te navkljub izjemno dobri dostopnosti in izpopolnjenosti uporablja zgolj dobrih 30 % prebivalstva.
Slovenija kljub solidni razširjenosti tehnologij zaostaja tudi pri uporabi komercialnih storitev.
Precej velik je tudi zaostanek na področju opremljenosti šol z IKT-jem in upri porabi IKT-ja v pedagoškem procesu, kjer se Slovenija uvršča v spodnjo tretjino članic EU-ja.
Dostopnost javnih elektronskih storitev
Po dostopnosti javnih elektronskih storitev je Slovenija na četrtem mestu v EU-ju, po zrelosti teh storitev pa na drugem mestu, takoj za Avstrijo.
Slovenija se tako uvršča med najbolj razvite članice EU-ja.
V zadnjih letih se je nekoliko izboljšala tudi uporaba javnih elektronskih storitev, ki je v preteklosti precej šepala za dostopnostjo.
Še vedno pa je znaten delež prebivalstva, ki ponudbe javnih elektronskih storitev ne more v celoti uživati ali pa je zanje povsem prikrajšan.
Za razliko od večine drugih članic EU-ja Slovenija ponuja boljše javne elektronske storitve za državljane kot za podjetja.
Nekoliko pa zaostaja pri personalizaciji javnih elektronskih storitev, saj se to področje šele razvija in Slovenijo čaka še nekaj razvojnih izzivov.
Zaradi vodilne vloge pri dostopnosti in izpopolnjenosti javnih elektronskih storitev ima Slovenija morda priložnost za razvoj tega področja v manj razvitih državah in pri snovanju javnih elektronskih storitev na ravni EU-ja.
Javne storitve so pomembne tudi z gospodarskega stališča.
Javna naročila pomenijo kar šestino evropskega BDP-ja.
Glavni izziv so boljše, dostopnejše in cenejše storitve.
Dosegli smo velik napredek pri izvajanju javnih storitev, ki temeljijo na IKT-ju.
Uspehi so že vidni pri davčnem poslovanju, ki vsako leto prihrani na milijone delovnih ur.
Vendar pa je za gospodarske učinke in družbeno sprejetje potrebno še veliko dela.
Javne storitve so lahko tudi pomemben generator razvoja in uvajanja novih, inovativnih tehnologij, ki temeljijo na IKT-ju.
Strategija
Tretji strateški cilj: Vseobsegajoča informacijska družba zagotavlja visoko vključenost v informacijsko družbo, visoko raven kakovosti življenja in kakovostne javne storitve
Naraščajoča uporaba IKT-ja povečuje tudi njegov vpliv na družbo.
Zato je treba v okviru nacionalnih strategij zagotoviti, da bodo koristi IKT-ja uživali vsi državljani, in da bo IKT prispeval tudi k dvigu kakovosti življenja vseh državljanov.
Prizadevali si bomo za boljše, cenejše in dostopnejše javne storitve.
Okrepili bomo družbene, gospodarske in teritorialne kohezije z zagotovitvijo večje dostopnosti izdelkov in storitev IKT-ja tudi v manj razvitih regijah, kar je gospodarska, družbena, etična in politična nujnost.
Zato se bomo zavzeli, da se osnovno digitalno usposobljenost zagotovi vsem državljankam in državljanom.
V LDS-u si bomo prizadevali, da bo IKT resnično prispeval k boljši kakovosti življenja.
IKT lahko izboljša zdravje naših državljanov s pomočjo novih zdravstvenih in socialnih storitev, ki temeljijo na IKT-ju.
Glede na demografske izzive, s katerimi se soočamo v Sloveniji in v Evropi nasploh, lahko IKT pripomore k večji učinkovitosti javnih zdravstvenih in socialnih sistemov.
IKT je lahko močno orodje za krepitev slovenske in evropske kulturne raznolikosti, saj na ta način naša dediščina in kulturne stvaritve postanejo dostopne večjemu številu državljank in državljanov.
IKT je tudi orodje za doseganje trajnostnega okolijskega razvoja, npr. s pomočjo spremljanja in varovanja v primeru nesreč in s pomočjo čistih, nizkoenergetskih in  učinkovitih proizvodnih procesov.
IKT lahko prispeva k varnejšemu, čistejšemu in energetsko učinkovitejšemu prevozu, kar je pomembno za ohranjanje našega okolja.
S tehnologijami IKT-ja bomo omogočili državljankam in državljanom vključevanje v informacijsko družbo ter v procese odločanja na vseh ravneh, kjer si želijo in kjer imajo njihova stališča lahko največji učinek v oblastnem odločanju – vse pa na način, ki je preprost, razumljiv in pravno varen.
Enajsti objektni cilj: Zagotoviti koristi informacijske družbe za vse državljanke in državljane.
Doseganje tega cilja bomo spodbujali s temi dejavnostmi:
spodbujanje vključenosti vseh državljank in državljanov v informacijsko družbo; sprejeli bomo ustrezno nacionalno politiko, s katero bomo vsem državljankam indržavljanom omogočili, da bodo uživali koristi informacijske družbe.
Še zlasti se bomo osredotočili na starejše, ekonomsko šibkejše in tiste z nižjo izobrazbo, pa tudi na druge družbene skupine, ki imajo zaradi objektivnih okoliščin težave pri vključevanju v informacijsko družbo in uživanju njenih koristi;
digitalna pismenost za vse; vsem državljankam in državljanom, ki niso vešči uporabe IKT-ja ali ga sploh ne uporabljajo, bomo omogočili, da bodo pridobili osnovno znanje in veščine uporabe IKT-ja.
V ta namen bomo zagotovili sredstva za izvajanje izobraževanja in usposabljanja, ki ju bodo opravljale javne institucije in javno dostopne točke do interneta;
promocija javnih elektronskih storitev; okrepili bomo promocijo javnih elektronskih storitev – zdajšnjih, že uveljavljenih, in novih na področju javne uprave, zdravstva, pravosodja in drugje.
Zavedamo se, da posamezniki danes še premalo uporabljajo nove storitve.
Dvanajsti objektni cilj: Zagotoviti večjo učinkovitost in kakovost javnih storitev.
Doseganje tega cilja bomo spodbujali s temi dejavnostmi:
centralno naročanje na zdravstvene preglede – e-naročanje; povečali bomo dostopnost do zdravstvenih storitev in stroškovno učinkovitost zdravstvenega sistema.
Povečali bomo varstvo in zaščito potrošnikov, ki sta na področju zdravstvenega varstva izjemnega pomena.
Bolnikom bomo zagotovili dostop do celovitih informacij, saj le tako lahko zares odločajo o svojem zdravju.
Z vzpostavitvijo enotnega informacijskega sistema bomo bolnikom omogočili vpogled do podatkov o ponudnikih storitev kot tudi podatkov o čakalnih dobah, ob tem pa zagotovili enotno urejenost postopka uresničevanja njihovih pravic.
Postavili bomo spletni portal, na katerem se bodo bolniki lahko informirali in se prek njega brez zamudnega čakanja naročili na izbrano storitev;
spodbujanje snovanja, razvoja , uvajanja in uporabe novih javnih elektronskih storitev; okrepili bomo dostopnost, prijaznost in kakovost sedanjih javnih elektronskih storitev.
Hkrati bomo spodbujali snovanje, razvoj in uvajanje novih javnih elektronskih storitev, ki bodo povečale učinkovitost in prijaznost javnih storitev.
Nove storitve bomo razvijali na področjih pravosodja, zdravstva, vključenosti v procese odločanja itd.
Spodbujali bomo razvoj celovitih analitičnih rešitev, ki bodo omogočale hitre odzive javne uprave na spremembe želja prebivalcev.
Zavzeli se bomo za vzpostavitev naprednega spletnega okolja za komunikacijo, koordinacijo in posredovanje ob naravnih nesrečah.
Štirinajsti objektni cilj: Zagotoviti večjo vključenost državljank in državljanov v procese odločanja.
Doseganje tega cilja bomo spodbujali s temi dejavnostmi:
1.  vključevanje državljank in državljanov v demokratične procese odločanja z uporabo IKT-ja: e-participacija; vzpostavili bomo sistem, podprt z IKT-jem, za vključevanje civilne družbe v procese odločanja, sistem, ki bo državljankam in državljanom omogočil smiselno in smotrno sodelovanje ter zagotavljal njihovo pomembno vlogo v vseh procesih odločanja.
S pomočjo IKT-ja bomo spodbudili tvorno vključenost na način, ki bo predvidljiv, preprost in učinkovit.
Z institucionalizacijo participativnih orodij in sprejemom jasnih pravil (tako o sodelovanju kot tudi o obravnavi participativnih prispevkov) bo vzpostavljena pravna varnost za vse udeležence.
Civilni družbi bo na ta način ponujena možnost, da zares zasede pomembno mesto v oblikovanju države po meri državljank in državljanov.
Petnajsti objektni cilj: Povečanje kakovosti življenja državljank in državljanov.
Doseganje tega cilja bomo spodbujali s temi dejavnostmi:
1.  projekti uvajanja IKT-ja za večjo kakovost življenja; inteligentni prevoz, zgraditev sodobne knjižnične infrastrukture, ohranjanje kulturne dediščine.
Politika enakih možnosti
PRIHODNOST JE  ŽENSKEGA SPOLA
Mladi pomenijo del prebivalstva, na katerega mora biti družba posebej pozorna, saj je od razvoja mlade generacije odvisen dolgoročni razvoj družbe.
Reševanje ključnih družbenih problemov, kot so negativna demografska gibanja in upad rodnosti, upad deleža dejavnega prebivalstva in težave pokojninskega sistema, je mogoče le z dejavno politiko, ki se nanaša na izboljševanje položaja mlade generacije in ustvarjanje priložnosti, v katerih bodo mladi lahko izkoristili svoje zmožnosti.
V LDS-u se bomo zato zavzemali za realizacijo politike, ki bo omogočala oblikovanje strokovne, izobražene, motivirane in odgovorne mlade generacije, ki bo dolgoročni temelj družbenega razvoja Slovenije.
Pri tem bo enako pomembno kot načelo medgeneracijske solidarnosti tudi načelo popolne enakopravnosti spolov.
Na področju doseganja enakih možnosti ima LDS izjemno tradicijo, zato je tudi v stoletju, za katerega futurologi pravijo, da bo v znamenju žensk, pred nami veliko novih izzivov.
Slovenija se srečuje z negativnimi demografskimi gibanji.
Po podatkih Statističnega urada Republike Slovenije je naravni prirast zadnji dve leti sicer pozitiven, vendar je dolgoročna napoved demografske slike Slovenije skrb zbujajoča.
Čeprav število prebivalstva sicerpočasi narašča, se število in delež mladih zmanjšujeta.
Število mladih je v obdobju med letoma 1989 in 2006 upadlo za skoraj 43.000 ljudi.
Napovedi kažejo, da bo v prihodnjih dvajsetih letih delež mladih upadel z današnjih dobrih 20-ih odstotkov na 14  %.
Odraz demografskih težav je viden tudi v vse  poznejšem odločanju mladih za začetek samostojnega življenja in za oblikovanje družine.
Slednje je povezano predvsem s težavami pri zagotovitvi prve in trajne zaposlitve ter s  stanovanjsko problematiko.
Povprečna starost matere  ob rojstvu otroka in povprečna starost  matere  ob rojstvu prvega otroka se je v Sloveniji  v  obdobju po  osamosvojitvi  bistveno zvišala.
Povprečna starost matere  ob rojstvu prvega otroka v obdobju prvih 7-ih  let 21. stoletja presega starostno mejo  mladih mater  – tj. starih do 29 let.
Če primerjamo ta podatek s podatkom  iz  leta 1991, ko je  bila povprečna starost matere 24,1  leta, lahko ugotovimo, da so se v slovenski  družbi zgodile  velike spremembe.
V Sloveniji mladi, stari od 15 do 29 let pomenijo 20 % vsega prebivalstva.
Potrebe znotraj te heterogene skupine populacije pa so zelo različne.
V zgodnjih letih je v ospredju potreba po zagotovitvi pogojev za pridobitev ustrezne izobrazbe, pozneje se pojavi potreba po pridobitvi zaposlitve in nato potreba po ustvarjanju pogojev za začetek samostojnega življenja in oblikovanja družine.
V vseh omejenih obdobjih so mladi izpostavljeni številnim pritiskom.
V LDS-u se bomo zavzemali za odpravo pritiskov na mlado generacijo, vendar to ne pomeni, da pozabljamo na pomen učenja prevzemanja odgovornosti za svoja dejanja vsakega posameznika.
Mladi se morajo naučiti soočanja z življenjem in težavami, glavno vlogo pri tem učenju pa imajo starši in nato šola.
Uveljavljanje državne avtoritete z uvajanjem ukrepov, ki onemogočajo svobodo gibanja določenemu delu populacije zgolj zaradi starosti, pomeni nezaupanje do vse mlade generacije in do starševske vzgoje.
Država mora ustvariti pogoje, ki bodo zagotavljali varnost mladih na javnih mestih in javnih prireditvah.
V obdobju šolanja je treba pri mladih spodbuditi motivacijo za učenje in pridobivanje novih znanj, ki bodo omogočala lažjo pridobitev zaposlitve.
Z opravljanjem kakovostnih javnih šolskih programov na vseh stopnjah šolanja, programov, dostopnih vsem mladim, je treba zagotavljati priložnosti za pridobitev izobrazbe in poznejši uspeh v življenju.
Vplive socialne ranljivosti mladih, ki so v prvi vrsti povezani s slabim socialnim položajem njihovih staršev, je treba odpravljati z mnogovrstno socialno politiko.
V LDS-u se bomo zavzemali za izvajanje politike, ki ustvarja enake priložnosti in omogoča prebijanje kroga revščine za vse člane družbe, predvsem pa za socialno ranljive mlade.
Uspeh na tem področju pa temelji na vključevanju mladih v izobraževalni sistem, ki ga morajo uspešno zaključiti.
Kako do prve zaposlitve
Na naslednji stopnji se mladi srečajo s težavami, povezanimi s pridobitvijo prve zaposlitve in ohranjanjem zaposlitve.
Statistični podatki kažejo, da je stopnja brezposelnosti najvišja med mladimi.
Negotovost na trgu dela je danes ena glavnih značilnosti položaja mladih.
Mladi so posledično izpostavljeni tudi večjemu tveganju socialne izključenosti in socialne neenakosti tudi na drugih področjih življenja.
V obdobju, ko si mladi želijo oblikovati družino, se srečujejo z novo težavo – stanovanjskim problemom.
Težave s pridobitvijo prve in trajne zaposlitve ter težave z dostopom do stanovanja, vplivajo na pojav t.i. podaljšane mladosti.
Iskanje vzrokov za ta pojav v ležernem življenjskem stilu mladih je zmotno in zavajajoče.
Glavni vzroki so v prvi vrsti  povezani s težavami z zaposlitvijo in z visokimi cenami za nakup ali najem stanovanja.
Posledice te podaljšane mladosti pa vključujejo odlaganja sprejemanja ključnih odločitev v življenju, kot so začetek samostojnega življenja in oblikovanje družine.
V LDS-u si bomo zato prizadevali za oblikovanje rešitev, ki bodo odpravljale vzroke podaljšane mladosti mladih in ustvarjale spodbudne pogoje za začetek samostojnega življenja in oblikovanje družine.
Podpiramo programe za čim boljše vključevanja mladih na trg delovne sile in programe za odpravo stanovanjske problematike predvsem mlade generacije.
Stanovanjska problematika mladih
Podatki raziskav kažejo, da v Sloveniji kar 57 % mladih, starih od 25 do 35 let še vedno živi pri starših, sorodnikih ali pri partnerjevih starših.
To pomeni, da kar 180.000 mladih v Sloveniji nima lastnega domovanja, s čimer ni izpolnjen prvi pogoj za začetek samostojnega življenja in oblikovanje družine.
V tej starostni skupini jih le približno tretjina živi v lastni hiši ali stanovanju.
Vzroki za táko stanje so zapleteni in povezani tako s specifiko nepremičninskega trga v Sloveniji ter vplivom dogajanja na začetku 90. let kot tudi z dejstvom, da tržni sistem sam po sebi ne rešuje stanovanjskega problema vseh družbenih skupin, pri čemer so v najslabšem položaju socialno ranljive kategorije.
Med slednje nedvomno sodijo tudi mladi z nizkimi osebnimi dohodki, nestalno zaposlitvijo in na začetku poklicne kariere.
Rešitve stanovanjskega problema mladih je mogoče zagotoviti z: nakupom stanovanja (za profitno ceno ali s pomočjo stanovanjskega sklada); dedovanjem; najemom stanovanja za neprofitno najemnino; najemom stanovanja za profitno najemnino.
Prva izmed omenjenih rešitev vključuje predpogoj, ki ga številni mladi ne morejo izpolniti – finančna sredstva, potrebna za nakup stanovanja.
Polog za kredit in mesečni obroki, ki jih je treba odplačevati, presegajo finančne zmožnosti številnih mladih, ki jim je že uspelo pridobiti prvo in trajno zaposlitev.
Nekaterim pri reševanju priskočijo na pomoč starši in celo stari starši.
Na drugi strani na ta način reševanja stanovanjskega problema ne morejo računati mladi, ki živijo v družinah z več otroki, in mladi, ki nimajo trajne zaposlitve, saj tako tudi nimajo zagotovila za plačevanje obrokov kredita.
Ob tem je treba upoštevati tudi dejstvo, da so cene nepremičnin na slovenskem trgu izredno visoke, število stanovanj, ki jih po neprofitni odkupni ceni ponuja stanovanjski sklad na lokacijah, kjer si mladi lahko najdejo zaposlitev, pa je bistveno premajhno glede na potrebe v družbi.
Dodatno težava je tudi dejstvo, da je tudi za nakup stanovanja v sklopu stanovanjskega sklada treba imeti določen delež lastnih finančnih sredstev, ki pa jih številni mladi nimajo.
V obdobju od leta 2003 do konca leta 2006 so se tržne cene stanovanj zvišale za 50 odstotkov, tržne cene družinskih hiš pa za 40 odstotkov.
Cene stanovanj v predmestju ali na drugih krajih sicer nekoliko nižje, vendar v številnih primerih še vedno previsoke za mlade družine.
Na drugi strani je večina razpoložljivih delovnih mest prav v mestih, do katerih so prometne povezave slabo urejene.
Posledice življenja v oddaljenih krajih, kjer je cena stanovanja sicer nižja, vendar se je treba vsak dan voziti na delovno mesto več kot eno uro, se kažejo v dodatnih potnih stroških, znižanju kakovosti življenja, obremenjevanju okolja, družinskih obremenitvah itd.
Ob prepuščanju reševanja stanovanjskega problema današnje mlade generacije z dedovanjem so, če zanemarimo moralni pomislek, navzoče tudi številne težave v praksi.
Prva težava je povezana z dejstvom, da je v primerih dedovanja po starih starših navadno več dedičev, ki si premoženje razdelijo.
Poleg tega je, če upoštevamo demografska gibanja v preteklosti in pričakovano življenjsko dobo dandanes, pričakovati, da bodo danes mladi dedovali šele pri njihovih poznih 30-ih ali 40-ih letih, torej v življenjskem obdobju, ki je bistveno prepozno za oblikovanje družine in začetek samostojnega življenja.
Reševanje stanovanjske problematike z najemom stanovanja za neprofitno najemnino je mogoč le za majhen delež mladih, saj ponudba takih stanovanj daleč zaostaja za povpraševanjem, poleg tega pa številni mladi niti ne poznajo vseh mogočih oblik najema stanovanj za neprofitno najemnino.
Večina mladih tako ostaja doma ali pri sorodnikih.
Tisti, ki se vendarle odločijo za samostojno življenje, so večinoma prisiljeni v najem stanovanja za profitno, v številnih primerih celo oderuško najemnino.
Najem profitnega stanovanja je bistveno dražji od najema neprofitnega, zato prvi gospodinjstvu odvzema precejšen delež prihodkov, kar znižuje kakovost življenja in onemogoča varčevanje za poznejši nakup stanovanja.
Za sistem najema zasebnih stanovanj je značilno tudi oddajanje stanovanj na črnem trgu, pri čemer nekateri posamezniki oddajajo celo več stanovanj.
V LDS-u se zavedamo, da urejeno stanovanjsko vprašanje in uspešna stanovanjska politika prinaša oziroma omogoča:
ugoden psihosocialni  vpliv  na  mlado generacijo, saj  je tako izpolnjen predpogoj za osamosvojitev  in ustvarjanje družine;
reševanje problema rodnosti prebivalstva;
oblikovanje pozitivnega družinskega vzdušja in kakovostnega življenja v družini;
povečanje motivacije na delovnem mestu - skrb za stalno zaposlitev;
zmanjšanje socialnih razlik, izvirajočih iz neenakega dostopa do stanovanj;
večjo kakovost življenja v družbi;
dodatno spodbudo gospodarstvu, saj se poveča potrošnja (nakup pohištva, bele  tehnike, življenjskih potrebščin  itd.).
Z upoštevanjem naštetih dejstev si bomo v LDS-u prizadevali za reševanje stanovanjske problematike mladih kot tiste, ki jo danes velika večina mladih sogovornikov in sogovornic najprej našteje kot ključni problem.
Reševanje stanovanjske problematike mladih vključuje tele konkretne ukrepe:
država mora preseči pasivno vlogo na področju reševanja stanovanjske problematike in zagotoviti graditev znatno večjega števila stanovanj, ki jih bodo vsi, ki želijo rešiti stanovanjski problem, lahko odkupili za neprofitno ceno oziroma najeli za neprofitno najemnino.
Zagotoviti je treba tudi graditev varovanih stanovanj za starejše, ki jih bodo lahko – seveda po načelu sorazmerne vrednosti – zamenjali za svoja, v številnih primerih prevelika stanovanja, slednja pa je mòč oddati za neprofitno najemnino mladim družinam;
sprememba Zakona o dohodnini in uvedba davčnega kredita za reševanje stanovanjske problematike (nakup prvega stanovanja ali zemljišča, na katerem se bo zgradila hiša);
določitev določenega deleža denarja, ki ga država ob vsaki prodaji državnega premoženja prenese v poseben sklad, namenjen graditvi stanovanj, ki bodo na prodaj po neprofitnih cenah oziroma ponujena v najem za neprofitne najemnine;
uvedba davka na nepremičnine, pri čemer ima vsak posameznik pravico do ene neobdavčene nepremičnine, vse druge nepremičnine pa so obdavčene proporcionalno glede na velikost nepremičnine.
Sredstva, pridobljena s tem davkom, bodo prenesena v poseben sklad za graditev novih stanovanj;
ureditev jasnega, javnega, razumljivega in centraliziranega sistema informiranja o možnostih za pridobitev stanovanja na različnih koncih Slovenije.
Z zakonom določiti obvezno objavo vseh razpisov in rezultatov razpisov na centraliziranem internetnem portalu, kjer so na voljo vse informacije; prav tako se na tem portalu zagotoviti jasen in razviden pregled vseh stanovanja v lasti države ali lokalnih skupnosti in njihovih najemnikov;
poenostaviti je treba sistem pridobitve gradbenega dovoljenja in drugih dovoljenj, potrebnih za gradnjo objektov, na drugi strani pa je treba nujno urediti zemljiško knjigo in oblikovati sistem, ki bo onemogočal prevare pri nakupu nepremičnin;
zagotoviti je treba dosledno spoštovanje davčne zakonodaje in z močnim nadzorom preprečiti možnosti utaj dobičkov, ki jih posamezniki pridobijo z oddajanjem stanovanj.
Po vzoru nekaterih tujih držav je treba v primerih, ko ni mogoče zagotoviti najema stanovanja za neprofitno najemnino, zagotoviti subvencioniranje najemnin za vse socialno šibke posameznike in mlade.
Sredstva za oblikovanje tega sklada bi pridobili z davkom na nepremičnine in z davkom, pridobljenim iz obdavčitve najemnin;
Centralizirano je treba izdelati celovit prostorski načrt, ki bo na ravni države, s sodelovanjem lokalnih skupnosti, omogočal oblikovanje novih gradbenih zemljišč in posledično znižal ceno zemljišč in nepremičnin.
Pri tem velja upoštevati resnične potrebe in povpraševanje, infrastrukturne zmogljivosti in obremenitev okolja.
ENAKOST SPOLOV
Ustava, zakoni in drugi dokumenti zagotavljajo ženskam in moškim v Sloveniji enake pravice.
Vendar pa pravno formalno opredeljen enak položaj moških in žensk še zdaleč ne zagotavlja tudi njihovega resničnega enakega položaja v družbi.
Prepovedi diskriminacije in zagotavljanje enakih pravic brez dejavne politike, ki bi vplivala na izenačevanje njihovega izhodiščnega položaja in ustvarjala pogoje, da bi moški in ženske imeli od rezultatov političnega, gospodarskega, družbenega in kulturnega razvoja tudi enake koristi, same po sebi ne morejo dati in ne dajejo želenih rezultatov.
Koncept enakosti spolov poudarja, da vsi ljudje svobodno razvijajo svoje osebne sposobnosti.
Enakost spolov pomeni zagotavljanje enakih pogojev pri uveljavljanju vseh človekovih pravic in celotnega potenciala, da prispevajo k nacionalnemu, političnemu, gospodarskemu, družbenemu in kulturnemu razvoju in so enako udeleženi tudi pri rezultatih.
Različno vedenje, težnje in želje ter potrebe žensk in moških imajo enako veljavo, so enakovredni in so jim enako v prid oziroma imajo zaradi njih enake ugodnosti in koristi.
Ocena stanja
Slovenska država je začela drugačen koncept obravnavanja enakosti moških in žensk postavljati po osamosvojitvi.
Najprej z ustanovitvijo parlamentarne Komisije za žensko politiko leta 1991, nato pa leta z leta 1992 oblikovanim Uradom za žensko politiko, ki se je preimenoval v Urad za enake možnosti.
Prav tako je začela sprejemati dokumente, ki zadevajo to področje, in sicer tako zakonodaje, oblikovane v Sloveniji, kot s sprejemom mednarodne zakonodaje – evropsko zakonodajo smo v svoj pravni red sprejeli predvsem v času približevanja Slovenije EU-ju.
Načelo enakosti je zapisano v mnogih mednarodnih dokumentih, med njimi tudi v Konvenciji o odpravi vseh oblik diskriminacije žensk.
Tudi EU je sprejel vrsto zavezujočih direktiv in manj obvezujočih dokumentov, ki zavezuje vse države članice k spoštovanju in zagotavljanju enakih pravic moških in žensk.
Zakon o enakih možnostih žensk in moških uvaja institut zagovornice oziroma zagovornika enakih možnosti žensk in moških, institut, ki deluje pri Uradu za enake možnosti.
Temeljna naloga zagovornice/zagovornika je obravnava primerov domnevne diskriminacije zaradi spola na vseh področjih družbenega življenja.
Neenako obravnavanje žensk in moških oziroma diskriminacija se pojavlja na različnih področjih; zaposlovanje in delovna razmerja, izobraževanje, politično, socialno, ekonomsko in druga področja.
Zagovornica/zagovornik vse tovrstne primere obravnava v skladu z zakonom.
Gre za izjemno pomemben institut za uresničevanja enakih možnosti, institut, ki pa je premalo znan in uporabljan.
Nekaj konkretnih podatkov o položaju žensk pri nas: pomenijo več kot polovico prebivalstva; pričakovana življenjska doba leta 2003/2004 je bila za ženske 81,1 leta (za moške 73,5 leta);44 % vsega delovno aktivnega prebivalstva, zaposlenih pa je 61 % žensk;ženske opravijo v gospodinjstvu v povprečju 24 ur več dela na teden kot moški, to pomeni  do 66 % vsega gospodinjskega dela; dohodkovna neenakost je v Sloveniji razmeroma nizka, nižja kot je povprečje v državah EU-ja, razlika v povprečni plači se giblje okrog 12-ih odstotkov v korist moških, a se v zadnjih letih zmanjšuje; ženske glede na vpis v sekundarnem izobraževanju prehitevajo moške, na visokih šolah in fakultetah je kar 30 odstotkov več žensk kot moških; leta 2002 je bilo med ustanovitelji novih podjetij 27 % žensk.
Ženske so kot ustanoviteljice podjetja  prevladovale le v gostinstvu;
dopust za nego in varstvo otroka, ki si ga lahko starša razdelita, še vedno večinoma izkoristijo matere. Delež staršev, ki si razdelijo ta dopust, je približno le 2 %;
v Državnem zboru je 12 poslank, kar pomeni približno 13 % delež. Gre za enega najnižjih deležev v Evropi;
zdaj imamo 3 ministrice v 15-članski Vladi Republike Slovenije..
Vizija
Še vedno smo torej priča neenakosti med spoloma, npr. v razlikah med plačo za enako delo, v nizki zastopanosti žensk na področju odločanja in najvišjih položajih v gospodarstvu;
posebej velja opozoriti na nasilje nad ženskami, ki šele zadnja leta izgublja oznako tabuteme oziroma »neteme«.
Kljub spremembam družbe, je ta v bistvu še vedno patriarhalna, v njej pa so trdno zasidrani stereotipi, ki zadevajo družino, izobraževanje, kulturo, medije, delovno okolje, vso družbo.
Zgoraj našteti podatki govorijo sami zase.
V LDS-u se zavzemamo za hitrejše udejanjanje enakih možnosti predvsem na dveh področjih: na področju večje zastopanosti in odločanja žensk v političnem življenju (t. i. participacija žensk v politiki) ter na delovnih mestih, ki so odločilna, saj postavljajo usmeritve in dolgoročne strategije v družbi.
Pri tem je največja ovira popolna asimetrična delitev neplačanega domačega dela.
Brez spremembe na tem področju bodo ženske težko več in bolj angažirano sodelovale v političnem življenju.
Če želiš postaviti v politični prostor vprašanja in reševanje določenih problemov, moraš imeti vzvode oblasti oziroma sodelovati pri njih.
Zastopanost žensk v procesu sprejemanja najpomembnejših političnih odločitev je, kljub deklarirani naklonjenosti političnih strank do vstopanju žensk v politiko, ena najnižjih v Evropi in celo pod svetovnim povprečjem.
Gibanja kažejo, da se je zastopanost ustalila pri razmeroma nizkem odstotku.
Doseganje 40-odstotne zastopanosti žensk (kot jo imajo npr. skandinavske države) zahteva resno zavezo družbe, da ta cilj doseže.
V LDS-u menimo, da je čas, da se tega projekta najresneje lotimo s šestimi sklopi ukrepov.
1.   Za večjo zastopanost žensk v območjih odločanja in na visokih položajih v gospodarstvu in javnih ustanovah
•  uveljavljanje kvot za enakomerno zastopanost obeh spolov;
kvote so začasni pozitivni ukrepi za popravo nesorazmerne zastopanosti družbenih skupin.
Na ravni volitev v lokalne skupnosti je Zakon o lokalnih volitvah uvedel 40 % kvoto ter sistem izmenične razporeditve po spolu na kandidatnih listah.
Izkazal se pozitivno (21,7 % svetnic v občinskih svetih s proporcionalnim volilnim sistemom na volitvah leta 2006).
Zakon o volitvah v Državni zbor iz leta 2006 je določil kvote, po katerih noben spol na kandidatnih listah za volitve 2008 ne bo smel biti zastopan z manj kot 25 % (na naslednjih volitvah pa 35 %).
LDS ima za volitve v Državni zbor določen kvotni sistem, ki se vsake 4 leta popravlja navzgor.
Zaradi tega že na letošnjih volitvah na kandidatni listi LDS-a noben spol ne bo smel biti zastopan z manj kot 31 %.
Volilni sistem bomo sproti preverjali, da bi zagotovili večjo možnost kandidiranja in izvolitve za oba spola, spremljali bomo kvotni sistem in ga po potrebi popravljali in dopolnjevali;
uveljavljanje drugih oblik pozitivne diskriminacije za slabše zastopan spol; npr. za mesta v komisijah, odborih, drugih organih, ki jih imenuje državna ali lokalna oblast.
Dajanje prednosti za vpis v izobraževalne ustanove spolu, ki je v manjšini in podobno;
zagotavljanje družbenega vzdušja in politične kulture brez predsodkov in stereotipov (vedênje, govor, nadlegovanje), ki bosta spodbujala ženske k vstopu v politiko;
spodbujanje političnih strank, da ženskam, ki so izvoljene prvič, omogočijo mentorstvo, kar pomeni, da jim ponudijo/zagotovijo možnost spraševanja in učenja veščin političnega odločanja, védenje, kako vlagati predloge, kako zastopati svoja stališča itd.;
•  omogočati vsem enako dostopnost do dodatnega izobraževanja in obiskovanja tečajev.
dejavno spodbujanje k udeležbi in zastopanosti v javnem življenju na državni in lokalni ravni.
Spodbujanje k sodelovanju žensk na področjih javnih podjetij in podjetij, katerih soustanoviteljici sta država ali lokalna skupnost;
preverjanje, ali so v politični obravnavi zastopane teme, ki zadevajo oba spola, ali je ena skupina v prednosti.
Vse naštete ukrepe je mòč uresničiti le, če imamo dobro sliko – posnetek stanja - resničnega stanja.
Zato je treba  dosledno uresničevati delovanje koordinatorjev na ministrstvih, kot to določa zakon, in nenehno preverjati stanje in konkretne ukrepe na tej ravni.
Prav tako si prizadevamo, da bi postali koordinatorji za enake možnosti obvezni v vseh lokalnih skupnostih – kajti vse naštete naloge se začnejo ravno v lokalni skupnosti.
2.  Ukrepi za lažje usklajevanje poklicnega ter družinskega in zasebnega življenja
Velik problem je neenaka razdelitev domačega dela med spoloma.
Asimetrična delitev neplačanega domačega dela je pri nas še vedno pravilo in ne izjema.
Večina žensk pri nas je zaposlena za poln delovni čas, potem pa doma opravijo še eno službo.
Gospodinjstvo, skrb za otroke in skrb za družinske člane, ki potrebujejo pomoč, ponavadi doleti ženske (obiski ostarelih staršev, sorodnikov, pomoč v njihovem gospodinjstvu, spremstvo k zdravniku, po opravkih …).
Poleg časa, ki ga namenijo naštetim opravkom, ženske doma opravljajo dela, ki jih ni mogoče ne izbirati ne časovno razporejati (kuhanje, skrb za otroke itd), medtem ko moški večinoma opravljajo dela, ki jih je mogoče časovno razporediti (nakupovanje, dela okoli doma, manjša popravila in podobno).
vsem dostopna, torej cenovno ugodna pomoč na domu za družine; pomoč naj bo organizirana prek zavodov za zaposlovanje ali drugih ustreznih služb.
Ankete kažejo, da družine, predvsem ženske, potrebujejo pomoč v gospodinjstvu.
Na ta način bi imele poleg službe in družine še čas zase in s tem tudi za politično in drugo družbeno udejstvovanje.
To hkrati pomeni tudi reševanje problemov zaposlovanja težje zaposljivih starejših žensk;
možnost izbire fleksibilne oblike varstva za otroke, varstva za starejše, subvencioniranja drugačnih oblik varstva, gradnje novih ali dograditve domov za starejše, vzpostavitev projekta negovalnih bolnišnic, okrepitev vse druge pomoči.
Sklepanje medgeneracijskega sporazuma na državni ravni in spodbujanje lokalnih skupnosti, da so pri tem dejavne;
nacionalne ozaveščevalne akcije za spreminjanje oblik vedênja/ravnanja v družini;
spodbujanje moških, da postopoma prevzamejo polovico gospodinjskih opravil, odpravljanje stereotipov, da je skrb za ostarele družinske člane in druge pomoči potrebne izključna odgovornost žensk;
fleksibilne oblike zaposlitev, ki pa hkrati omogočajo normalen zaslužek;
spodbujanje delodajalcev, da delujejo kot družbeno odgovorna podjetja, ki želijo imeti zadovoljne delojemalce in jim torej omogočajo normalno usklajevanje poklicnega in družinskega življenja, in sicer z ukrepi prilaganja delovnega časa, možnosti dela od doma, organiziranja varstva v njihovi bližini;
širše zastavljene akcije Do družine prijazna podjetja (Ministrstvo za delo, družino in socialne zadeve jih že pripravlja), akcije, v katerih se imajo podjetja možnost promovirati kot do družine prijazna; .
lokalne skupnosti bi morale poskrbeti za prilagajanje delovnega časa vrtcev potrebam staršev, spodbujati jih je treba k organiziranju skupine za medgeneracijsko pomoč (upokojenci – sosedi lahko gredo iskat otroka v vrtec, ga pospremijo iz šolo ali v šolo …), vključiti v svoje delovanje mladinske klube in vse lokalne skupine, ki lahko pomagajo pri skrbi za lažjo organizacijo podpornih storitev varstva otrok.
3.   Ukrepi na področju delovnega okolja in zaposlitev
V Sloveniji pomenijo ženske skoraj polovico delovno aktivnega prebivalstva.
Ženske tudi po tem, ko si ustvarijo družino, ostajajo zaposlene za polni delovni čas.
Delo v naši družbi pomeni eno najpomembnejših vrednot.
Ena od ključnih elementov enakosti ter samostojnega in neodvisnega položaja žensk je prav zaposlitev.
Ženske v povprečju dosegajo višjo stopnjo izobrazbe, pa vendar težje pridejo do zaposlitve,  zasedajo nižja delovna mesta (enako  zastopanost moških in  žensk je mòč zaslediti v  srednjem  vodstvenem kadru, bolj pa ko se vzpenjamo k najvišjim  vodstvenim položajem,  manj  je žensk – slabše karierne  možnosti), še vedno so slabše plačane kot moški.
Posebno določbo o enakem plačilu za enakovredno delo vsebuje novi  Zakon o delovnih razmerjih, ki poudarja načelo enakega plačila za enako delo in delo enake vrednosti ne glede na spol  – vendar tega pri nas še nismo dosegli.
Kljub prepovedi diskriminacije se ta dogaja pri zaposlovanju žensk.
Največkrat je povezana z materinstvom: mlajše ženske težje dobijo zaposlitev kot mlajši  moški, silijo  jih k podpisu  izjave, da določen čas ne bodo zanosile  in podobno, ko pa se vrnejo  s starševskega (porodniškega) dopusta, jih delovno mesto ne čaka več ali pa  jih razporedijo  na  nižje delovno mesto.
Državo bi  moralo tovrstno stanje skrbeti in  bi  morala ostro,  odločno  in  dejavno ukrepati na teh področjih  s temi ukrepi:
uvajanje kvot za vodilna delovna mesta, kjer je to izvedljivo, torej kjer država ali lokalna skupnost imenuje člane uprav svetov, zavodov, potrjuje direktorje/direktorice za vodilne položaje v javnih zavodih, agencijah in podobno (samo po sebi se razume, da morajo vsi kandidati/kandidatke izpolnjevati vse z zakonom oziroma z razpisom določene pogoje za delovno mesto);
upoštevanje bolniških odsotnosti daljših od šest mesecev v habilitacijsko dobo, ki se mora temu primerno podaljšati (to je nujen ukrep za enake možnosti žensk na področju znanosti in raziskovalne dejavnosti);
podpora politiki in programom za povečanje zaposlenosti žensk, predvsem tudi težje zaposljivih (starejše ženske, samohranilke, pripadnice etičnih skupnosti …);
usmerjene podpore v programe in možnosti sofinanciranja za ženske podjetnice; ustanavljanje podjetij, spodbujanje žensk, da se odločijo za to obliko zaposlitve;
zagotavljanje enakih možnosti in enake obravnave pri izbiri in zaposlovanju;
•  ozaveščevalne akcije proti diskriminaciji na delovnem mestu, pri izbiri za zaposlitev in pri delu;
spodbujati podjetja in ustanove, da imajo pregledno urejeno področje napredovanja; na ta način bo manj nejasnih postopkov: razbijanje t. i. "steklenega stropa" za napredovanje žensk;
skrb na področju izobraževanja, promocijske dejavnosti in akcije za poklice in izobraževalne programe, ki so po spolu zelo neenakomerno zastopani.
Spodbujanja deklet k vpisovanju na naravoslovne študije (sistem kvot/vpisnih mest, štipendiranje …);
dejavnosti za zaposlovanje žensk v poklicih, ki veljajo za izrazito moške, in obratno (spodbude za delodajalce …).
Na ta način skušamo preseči t. i. feminizacijo določenih poklicev in omogočamo enak dostop do vseh poklicev.
Veliko dela nas čaka na področju razbijanja stereotipov (uvajanje programov, delavnic že v vrtce, šole, pogovori s starši, izobraževanje strokovnih delavcev v šolah, opravljanje prakse v različnih organizacijah …);
strogo nadzorovanje in kaznovanje na področju diskriminacije enakega plačila za enako delovno mesto;
nadzor in kaznovalna politika tudi na vseh drugih področjih diskriminacije;
• ostri ukrepi in kaznovanje v primerih spolnega nadlegovanja na delovnem mestu.
4.   Ukrepi na področju preprečevanja nasilja nad ženskami
Nasilje nad ženskami je eden od najbolj bolečih kazalnikov neenakosti v družbi.
Zakon o preprečevanju nasilja v družini govori o nasilju v družini s širšega vidika, in tudi »pokriva« vse žrtve, ki utegnejo postati v družini.
Največkrat pa je žrtev nasilja v družini še vedno ženska.
Nasilje v družini je lahko fizično, psihično, ekonomsko, spolno.
Poleg tega pa se pojavljajo nasilne oblike vedenja tudi zunaj družine: spolno nasilje nad ženskami, spolno nadlegovanje, trgovina z ženskami in deklicami (trgovina z belim blagom), prisilna prostitucija in pornografija, prisilne poroke …
Pri nas je zadnja leta, predvsem zaradi dejavnosti ženskih skupin, pojem nasilja nad ženskami izgubil status tabuteme.
To ni več zgolj problem zasebnega področja, pač pa ga razumemo kot širši družbeni problem, ki zahteva ukrepe na nacionalni ravni.
Delni rezultat tega je tudi novi Zakon o preprečevanju nasilja v družini, ki vsebuje nekaj nastavkov dobrih rešitev.
na nacionalni in lokalni ravni je treba opravljati ozaveščevalne akcije za preprečevanje nasilja nad ženskami v vseh oblikah, izoblikovati je treba strateški načrt akcij za posamezne ogrožene skupine.
Prav tako je treba krepiti tudi zavedanje o problematiki trgovine z belim blagom in iskati možnosti za njeno rešitev;
podpora programom za pomoč žrtvam nasilja in zagotavljanje dovoljšnjih sredstev za delovanje varnih hiš, kriznih centrov, psihosocialne pomoči;
pripravljati je treba delavnice in seminarje o nasilju, njegovem prepoznavanju in preprečevanju, predvsem za mlade in otroke;
•  okrepiti je treba sodelovanje vseh pomembnih dejavnikov oziroma ministrstev, ki morajo sodelovati, če želimo uspešno preprečevati nasilje (policija, zdravstvo, pravosodje, šolstvo, centri za socialno delo, nevladne organizacije, lokalne skupnosti …);
skrbeti je treba za programe izobraževanja in ozaveščanja za vse javne uslužbence in člane nevladnih organizacij, ki se srečujejo s problemom nasilja in se ga lotevajo;
zagotavljati je treba pomoč žrtvam trgovine z belim blagom, žrtvam prostitucije (zdravstvena pomoč, namestitev, psihosocialna oskrba, možnost prevajalcev);
•  opozarjati je treba na problematiko prostitucije in izvajati ukrepe/ozaveščanje potencialnih uporabnikov storitev.
5.  Ukrepi na področju preseganja tradicionalnih družbenih vlog – stereotipov
Mediji in oglaševanje v današnjem svetu ustvarjajo in utrjujejo družbene vloge posameznikov in skupin.
Od njih (medijev in oglaševanja) je odvisno, kaj postavijo kot pomembno temo.
Če je v medijih in v oglaševanju ženska ves čas predstavljana v tradicionalni oziroma v stereotipni obliki, to njen tak položaj samo še utrjuje.
Zato so nujni tile ukrepi:
spodbujanje in financiranje (država, lokalne skupnosti, NVO) akcij, kampanj in izobraževanja za preseganje stereotipne miselnosti o vlogi moških in žensk;
spodbujanje novinarjev, medijev in strokovnih novinarskih društev, da obravnavajo oba spola in njune dosežke enakopravno in enakovredno;
spodbujanje pisanja in komentiranja o temah, ki odkrivajo diskriminatornost enega spola proti drugemu, spodbujanje raziskovalnega novinarstva na področju občutljivih ženskih tem, nasilja, trgovine z belim blagom, prostitucije in podobno;
pobude oglaševalskim organizacijam, naj s svojim delom odpravljajo stereotipe (ženske naj v oglasih ne nastopajo v le nekaterih tradicionalnih vlogah);
spodbujanje vseh družbenih okolij (kultura, izobraževanje, šport, mediji, znanost, raziskovanje …), naj skrbijo za odpravljanje tradicionalne miselnosti o vlogi ženske v družbi.
6.   Družbena blaginja in socialna vključenost žensk
Eden temeljnih ukrepov za izboljšanje položaja žensk in vzpostavitev razmer, v katerih bodo lahko ženske ob enakih pogojih kot moški uživale vse svoje pravice in s svojimi zmogljivostmi sodelovale v slovenskem nacionalnem, političnem, ekonomskem, družbenem in kulturnem razvoju in imele od svojega prispevka k razvoju enake koristi, je vključitev vidika enakosti žensk in moških v razvoj vseh politik, programov in zakonodaj.
Vse zakonske rešitve in politiko je treba presojati s stališča enakopravne obravnave moških in žensk.
Zato je morajo zagovornice/koordinatorke za enake možnosti delovati na vseh ministrstvih in v vseh lokalnih skupnostih.
Zdravstvo
Zdravje žensk in moških je treba spremljati ločeno, kajti zaradi različnih bioloških danosti, reproduktivnih funkcij, različnih načinov življenja in ne nazadnje zaradi različne skrbi za zdravje jih ne moremo primerjati.
raziskovanje različnih stopenj umrljivosti po spolu, pozornost posvetiti boleznim, ki ogrožajo ženske (rak na dojkah, rak materničnega vratu) in moški (rak prostate);
sprejemanje posebnih ukrepov za znižanje umrljivosti, povečati delež denarja za preventivne akcije in ozaveščanje (o varovanju zdravja in njegovi krepitvi) in s tem za zmanjševanje razlik v umrljivosti in sploh zagotoviti sorazmeren delež denarja iz zdravstvene blagajne za vse bolezni;
ukrepi za povečanja dostopnosti do primerne, sprejemljive in brezplačne kontracepcije,
ukrepi za povečanje različnih oblik pomoči in svetovanja v času nosečnosti,
poroda in obdobja po tem  (bližje okolju mater, nosečnic in otročnic);
ves čas krepiti zavest/zavedanje o svobodni izbiri pri vprašanju reprodukcije;
vprašanje prepovedi splava ali njegovo omejevanje ne prideta v poštev;
spodbujanje in razvijanje programov, ki krepijo duševno zdravje in pomagajo premagovati težave – programov, prilagojenih za vsak spol posebej, in hkrati enakopravno kar zadeva dostopnost in količino porabljenega denarja.
Socialna vključenost
Stopnja tveganja socialne izključenosti ali revščine je po vseh dosegljivih podatkih večja med ženskami - upokojenke, enostarševske družine (običajno so to družine z materjo), priseljenke, pripadnice manjšin, še  posebej so izpostavljene kmetice.
Zato je treba te skupine spremljati posebej in na drugačen način kot moško populacijo.
dobro sodelovanje predvsem lokalnih služb (socialnih, zdravstvenih, NVO, zavodi za zaposlovanje …), da pravočasno zaznajo te probleme, ocenijo njihov obseg in da lahko načrtujejo rešitve (na področju zdravstvene oskrbe, pomoči pri izobraževanju, pomoči za iskanje primerne zaposlitve …);
oblikovanje programov, prilagojenih vsaki ranljivi skupini posebej (katere so najbolj učinkovite oblike pomoči, s katerimi metodami najuspešneje dolgoročno rešujemo težave …);
ozaveščanje okolja, da se zaveda težav posameznih ljudi, da jih ne odriva na obrobje in tako še bolj izolira, ampak sprejema njihovo drugačnost in poskuša pomagati;
spodbujanje lokalnega okolja, ki mu pomaga tudi država, da zagotovi lažji dostop do najema stanovanja  (predvsem v primeru nasilja v družini) in lažji dostop do najemniških socialnih stanovanj;
učinkovitejša izterjava preživnin kot doslej (na tem področju bi morala država proti neplačnikom ukrepati odločneje).
