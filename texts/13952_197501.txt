Valget den 9 januar er alene statsminister Hartlings beslutning. Venstres ultimative og ensidige »helhedsplan« var ikke en indbydelse til samarbejde om at løse de alvorlige økonomiske og beskæftigelsesmæssige problemer Det var en kynisk afvisning af tilbuddene om samarbejde fra øvrige partier.  Vælgernes opgave er ikke at tage stilling til regeringens »helhedsplan«. Den er et åbenbart ubrugeligt grundlag for politisk beslutning, når valget og de efterfølgende forhandlinger om regeringsdannelsen er overstået. Vælgerne skal sammensætte et folketing, der klansamarbejde om at løse de politiske opgaver Arbejdsmarkedets parter skal beholde deres ret til at føre frie forhandlinger og deres ansvar for at nå til enighed, øm en brugbar løsning på deres del af opgaven med at genskabe erhvervenes konkurrenceevne og den fulde beskæftigelse  For Retsforbundet er de politiske hovedopgaver  1. At få standset inflationen og genskabt økonomisk stabilitet med fuld beskæftigelse.  Derfor må folketinget  - standse jordprisernes himmelflugt gennem en fornuftig og retfærdig jordreform.  Retsforbundet har til fri forhandling fremlagt forslag til en sådan l de senere år har jordbesidderne ved  prisstigning på jorden opnået næsten lige så stor en passiv og skattefri indkomst, som alle medarbejdere i Danmarks hovederhverv, industrien, i samme periode har modtaget i hårdt beskattet løn for deres produktive og velstandsskabende indsats. Omkring 15 milliarder kroner årligt. Det er uretfærdigt. De opskruede jordpriser har trukket kapital fra det produktive erhvervsliv, ført til overbelastning af lånemarkedet med store kurstab og alt for dyre boliger til følge.  - rydde op i de offentlige udgiftsbudgetter og på  den måde skabe grundlag for yderligere lettelser i skattetrykket. Septemberforliget om skattelettelser på 7 mia. kr. var en god begyndelse. Retsforbundet forhindrede den planlagte momsforhøjelse og garanterede den sociale balance i forliget, bl.a. ved skattelovenes udformning, indtægtsgraduering af børnetilskuddene m.m. Valget må ikke ødelægge mulighederne for at fastholde dette resultat. Men der er mange muligheder for yderligere skattelettelser i Retsforbundets store spareplan fra februar 1974, der løber op i over 5 milliarder kroner.  - fjerne byggekrisen.  Retsforbundets jordreform kan skaffe billige byggegrunde og rimeligere lånevilkår. Vort forslag om at fritage det private boligbyggeri for moms (genindføre momsrefusionen) vil gøre både nye og ældre boliger mindst 30.000 kr. billigere. Sammen med en indekslåneordning med lav rente og tilbagebetaling i låneårets kroneværdi vil disse forslag sætte gang i byggeriet og bane vej for en tiltrængt normalisering af hele boligmarkedet.  2. Sikre Danmarks selvstændighed.  Danmarks beslutning om at indtræde i EF var en  fejltagelse. Løfterne holdt ikke. Retsforbundet vil arbejde for at få medlemskabet erstattet af en frihandelsaftale som de øvrige nordiske landes. Vi vil  medvirke til at afbøde overgangsvanskeligheder,  som en udtræden af EF eventuelt måtte medføre for enkelte grupper. Danmark hører historisk, nationalt og folkeligt sammen med Norden, ikke med en centraleuropæisk supermagt, så længe Danmark befinder sig i EF, vil vi - som vi også har gjort det i det forløbne år i folketinget - kompromisløst modsætte os enhver yderligere suverænitetsafgivelse og integration. Hvis et flertal i folketinget alligevel vedtager forslag herom, vil vi medvirke til at sikre en folkeafstemning om forslaget.  3. At sikre et sundt og samarbejdende folkestyre. Danmark skal ikke vende tilbage til den blokpolitik, der tidligere har lammet Folketingets handlekraft. Det er ikke antallet af partier, men partiernes vilje og evne til samarbejde, der betinger et sundt folkestyre. Erfaringerne viser, at det ikke er alle de større partier, der opfylder disse betingelser. Efter valget ser Retsforbundet helst en regering, hvori alle udvalgsberettigede partier er repræsenteret i forhold til deres størrelse. Den konstante valgtrussel lammer Folketingets arbejdsmuligheder. En magistratsregering kan lægge sine forslag frem til fri forhandling i folketinget og til vedtagelse eller forkastelse af vekslende grupperinger. Den drager ikke anden konsekvens af et forslags forkastelse, end at den fremlægger et andet forslag i overensstemmelse med folketingsflertallets ønske.  Hvis en sådan regering ikke kan dannes, fordi et eller flere af de større partier ikke vil være med, foretrækker Retsforbundet en regering, udgået af et eller flere partier, der anerkender de ovennævnte betingelser for et sundt og reelt folkestyre.  Retsforbundet er ubundet af klasse- og særinteresser og har tilslutning fra alle befolkningsgrupper. Retsforbundet lader sig ikke binde, hverken til en socialistisk eller borgerlig blok.  Målet for Retsforbundet er et ligeretssamfund i social harmoni, med en retfærdig lovgivning, selvbestemmelsesret for den enkelte og frihed for nationen.
