Stortingsvalprogram - nynorsk  tor 30.08.01  Grunnsyn: Tenkje det, ville det og gjere det  •Grunnsyn: Tenkje det, ville det og  gjere det  •Folkestyrt utvikling  •Trygg kvardag  •Kunst, kultur, kyrkje og livssyn  •Miljø og energi  •Utdanning og forsking  •Økonomisk politikk og næringspolitikk  •Regionalpolitikk  •Samferdsle  •Forsvar, tryggleik og vernebuing  •Internasjonale utfordringar  •Nokre hovudpunkt i programmet  Gjennom Stortingsvalprogrammet ønskjer vi å gje svar på korleis  Senterpartiet vil møte utfordringane framover. I dette innleiande kapitlet  viser vi tenkinga som ligg til grunn for programmet, med utgangspunkt i  partiet sitt grunnsyn og ein analyse av seks dominerande samfunnstrekk.  Grunnsyn  Senterpartiet vil at Noreg skal byggje framtida si på dei kristne  grunnverdiane, humanistiske verdiar i pakt med desse, og eit levande  folkestyre. Målet for Senterpartiet sin politikk er å skape ein fellesskap av  frie, sjølvstendige menneske, der rettferd, tryggleik og likeverd er berande  prinsipp. Ramma om den personlege fridomen er det ansvaret og dei  pliktene den enkelte har som medlem av ein fellesskap. Senterpartiet vil ha  eit samfunn som forvaltar den rike natur- og kulturarven vår med respekt  og til beste for det sams livsmiljøet vårt.  Viktige grunnpilarar i Senterpartiet sin politikk er:  * desentralisering av makt, kapital og busetjing  * eit samfunn i økologisk balanse  * kulturelt rotfeste  * fridom for enkeltmennesket, med ansvar for seg sjølv og fellesskapen  * blandingsøkonomi  * privat eigedomsrett for dei mange  Senterpartiet ser heim og familie som ei grunnleggjande sosial eining i  samfunnet. Enkeltmennesket skal ha høve til å vere med og bestemme  over sin eigen livssituasjon. Det er viktig å sikre folk tilhøyrsle i  lokalsamfunnet sitt, anten dei bur i byen eller på bygda. For å få til dette er  det naudsynt å spreie makt og styrkje lokalsamfunnet.  Alle skal ha likeverdige moglegheiter, uavhengig av kjønn, alder, legning,  funksjonsnivå, sivilstand, bustad, livssyn og etnisk tilhøyrsle. Det er ei  hovudoppgåve å motkjempe alle former for rasisme.  Senterpartiet vil arbeide for å sikre alle økonomisk tryggleik. Vi må hindre  at dei økonomiske og sosiale skilnadene aukar i samfunnet. Retten til  arbeid gjeld alle.  Dei store naturrikdomane landet vårt har gjev oss eit grunnlag for  verdiskaping og sysselsetjing. Samstundes stiller dette krav til oss om å  vise forvaltaransvar i ei verd der skadar på natur og livsmiljø er eit aukande  problem.  Noreg må både gjennom den politikken som vert ført på heimebane og i  internasjonalt samarbeid vere med på å skape og oppretthalde varig fred.  Varig fred mellom folkeslag og nasjonar byggjer på gjensidig respekt og  toleranse. Difor må respekt for andre land sin kultur og eigenart vere  grunnlaget for ei vidare utbygging av det internasjonale samarbeidet.  Samarbeidet mellom nasjonar må utformast i samsvar med demokratiske  tradisjonar. Nasjonalt sjølvstende må vere grunnlaget for eit aktivt  utanrikspolitisk engasjement frå norsk side. Sentrale mål må vere å sikre  menneskerettane for alle og ei rettferdig fordeling mellom rike og fattige i  verda. Som eit lite land med demokratiske tradisjonar og institusjonar bør  Noreg vere aktivt med på å skape samarbeid og forståing mellom  sjølvstendige statar.  Senterpartiet arbeider for ei ansvarleg forvaltning av natur og  naturressursar. Vi vil arbeide for eit samfunn i sosial og økologisk balanse,  nasjonalt og internasjonalt. Vår generasjon har ansvar for å sikre det  økologiske mangfaldet for komande slekter. Vi vil fremje ein livsstil og ei  utvikling av samfunnet som respekterer dei rammene som naturen set.  Samfunnsplanlegginga må ta utgangspunkt i langsiktig forvaltning av  ikkje-fornybare ressursar og respekt for økologiske system og naturen sin  toleevne. Næringslivet må arbeide innanfor dei rammene som  ressurstilgangen og omsynet til komande generasjonar set.  Fridomssamfunnet  Aldri før har vi stilt større krav til sjøl å avgjere kva vi skal gjere og korleis vi  skal leve. Senterpartiet vil framelske det verdifulle mangfaldet. Men med  fridom følgjer det òg ansvar, både for seg sjølv og fellesskapen. Fridomen  må forankrast i verdiar og normer for at vi skal kunne vere gode  medmenneske og gode borgarar.  Verdiar og normer vert formidla i familie og nærmiljø, gjennom utdanning og  kulturell forankring. Barn og unge treng å vekse opp i eit nærmiljø som er  sosialt utviklande, og dei treng god ballast for å møte utfordringane i livet.  Hovudansvaret for dette ligg på foreldra, men barnehagar, skular, frivillige  organisasjonar, kulturinstitusjonar og media har òg svært viktige oppgåver å  vareta.  Sosial læring gjennom gode nærmiljø, utdanning og kulturell forankring er  avgjerande for at fridomsamfunnet ikkje endar opp i egoisme og  grådigskap. Egoisme og grådigskap ser vi diverre alt for mange utslag av.  Ønsket om fridom kjem òg til uttrykk gjennom behov for å vere med og  bestemme. Det er eit paradoks at mens demokratiet aukar på dei fleste  samfunnsarenaene innan familien, i skulen og ikkje minst i arbeidslivet, vil  somme parti innskrenke folkestyret i storsamfunnet gjennom å lage større  kommunar, fjerne det folkevalde fylkesnivået og melde Noreg inn i EU.  Senterpartiet vil gje folkestyret betre kår gjennom å gje dei lokale  styringsnivåa langt vidare fullmakter og auka ressursar.  For å møte fridomssamfunnet vil Senterpartiet:  * styre i stort og gje fridom i smått.  * gje enkeltmennesket større fridom gjennom avbyråkratisering.  * la kommunane få ein større del av skatteinntektene og gje dei meir  handlingsrom.  * gje foreldre som ønskjer det, stønad og rettleiing til å utvikle seg i  foreldrerolla.  * leggje vekt på sosial læring, verdi- og normdanning i skulen, og gje  skulen auka ressursar.  * satse tungt på oppvekstmiljø for barn og unge.  * styrkje kulturaktivitet og frivillig arbeid.  Skilnadssamfunnet  Diverre aukar skilnadene i landet vårt. Det er uverdig og unødvendig at barn  lever under så dårlege økonomiske kår at dei ikkje kan ha eit normalt  sosialt liv. Det er naudsynt å ta eit krafttak mot nyfattigdomen. Dette krev  vilje til å ta større kontroll over samfunnsutviklinga og i større grad temje  marknaden. Velstandsgapet mellom generasjonane er ein trugsel mot  samfunnssolidariteten og velferdsstaten.  Gode offentlege tenester er viktig for å sikre likeverd. Kvaliteten på  offentlege tenester innanfor skule, helse og omsorg må vere så god at folk  ikkje vel private løysingar. At alle bruker dei same basistenestene, verkar  som lim i samfunnet vårt. Auka privatisering og eit dårlegare offentleg  tenestetilbod vil føre til auka skilnader, redusere samfunnssolidariteten og  skape større spenningar mellom grupper, noko som igjen fører til høg  kriminalitet. Auka vald, kriminalitet og rusmisbruk reflekterer òg tap av  rotfeste i samfunnet.  Dei globale skilnadene aukar. Den største utfordringa i vår tid er  fattigdomsproblema, som er sterkt og direkte knytte til miljøproblema. Det  er viktig å styrkje verdsomspennande organisasjonar som har legitimitet  både hjå rike og fattige land, og utvikle dei til effektive reiskapar som kan  motkjempe fattigdom, sjukdom, skeiv fordeling og miljøproblem.  Økonomiske blokkar som EU er eit problem av di nokre få vert rikare, mens  svært mange vert fattigare. Utgangspunktet til Senterpartiet er at rikdom  forpliktar, og at Noreg har eit ansvar for å yte meir til internasjonal  solidaritet.  For å møte skilnadssamfunnet vil Senterpartiet:  * motkjempe nyfattigdomen.  * sikre høg kvalitet på offentlege tenester innan skule, helse og omsorg.  * ha eit skattesystem der folk betaler etter evne.  * straks auke U-hjelpa til 1 prosent av BNI, og ha eit langsiktig mål om 1,5  prosent.  * arbeide for ei internasjonal avgift på valutatransaksjonar og eit meir  rettferdig handelssystem.  Endringssamfunnet  Samfunnet endrar seg raskare enn nokon gong, og endringane vil halde  fram. Endringar ber i seg positive moglegheiter, men kan òg opplevast som  vanskelege.  Ikkje minst er endringane store for barn og unge. Teknologien har invadert  barnerommet. Mange foreldre har pengar, men ikkje tid; andre foreldre har  tid, men er nyfattige. Kulturlivet slit, det frivillige barne- og  ungdomsarbeidet slit, skulane lever med ressursmangel. Dette gjer det  vanskelegare å vere barn.  Mange vaksne opplever òg dei raske endringane som vanskelege, ikkje  minst innanfor arbeidslivet. Talet på uføre aukar dramatisk, mellom anna  av di mange ikkje handterer dei raske og dramatiske omstellingane.  Store omstellingar i næringslivet vil forsterke krava til kompetanse og  omstellingsevne ytterlegare i åra framover. Senterpartiet meiner difor det er  naudsynt å styrkje studiefinansieringa, betre etterutdanninga og ta eit  krafttak for forsking og utvikling. Havbruk er eit opplagt satsingsområde for  forsking. Dette vil etter alt å dømme verte ei ny hovudnæring etter olja.  For å møte endringssamfunnet  vil Senterpartiet:  * gje folk identitet og rotfeste gjennom gode nærmiljø, frivillig arbeid og  kulturtiltak.  * auke medvitet i arbeidslivet om konsekvensane for arbeidstakarar av  raske omstellingar.  * styrkje skulen og utdanningsinstitusjonane, inkludert etterutdanninga.  * betre studiefinansieringsordningane.  * gje forsking og utviklingsarbeid eit kraftig løft.  Reparasjonssamfunnet  Senterpartiet vil gå frå reparasjon til førebygging. Dette inneber å setje inn  ressursane for å hindre at problem oppstår, i staden for å vente til krisa er  eit faktum. I dag er det det motsette som skjer; vi kuttar i førebyggjande  tiltak og får rekninga i form av ein veldig auke i justis-, helse- og  sosialbudsjetta.  Vi veit at eit godt skule- og fritidstilbod gjev mindre sjanse for at ungdom  fell utanfor og får eit kriminelt livslaup. Vi veit at psykiatriske pasientar kan  kome ut av klientrolla ved å få utfalde seg kunstnarleg. Vi veit at eldre som  har ein sosial fellesskap treng mindre offentlege tenester. Vi veit at  miljøinvesteringar er naudsynte for å hindre dramatiske klimaendringar i åra  framover.  Det er gale å kutte på dei budsjetta som representerer førebygging, både  av di vi skaper menneskelege lidingar, og av di det skaper ein ovstor  utgiftsvekst på sikt. Førebygging må på dagsordenen ikkje berre i  festtalane, vi må snu tankegangen og pengestraumen. Førebygging er  viktig overfor alle grupper, men det er aller viktigast overfor barn og unge.  For å møte reparasjonssamfunnet  vil Senterpartiet:  * styrkje dei sektorbudsjetta som representerer førebygging, slik som  kultur, miljø og skule.  * omprioritere innanfor sektorbudsjetta, og gje førerang til førebyggjande  tiltak, som førebyggjande helse- og politiarbeid.  Informasjonssamfunnet  Teknologiutviklinga gjer det mogleg å spreie makt, kunnskap og  produksjon, men ber samstundes i seg ein fare for sentral kontroll, auka  makt til multinasjonale selskap og kunnskapsmonopol. Styring av  teknologiutvikling og teknologibruk er difor ei av dei største utfordringane vi  står overfor.  Informasjons- og kommunikasjonsteknologi (IKT) vil prege  samfunnsutviklinga i åra frametter. IKT vil i seg sjølv utgjere ein viktig  sektor i økonomien og vil inngå i dei fleste produksjonsprosessane. Vi må  utvikle tradisjonelle norske næringar som landbruk, fiske, havbruk og andre  naturressursbaserte næringar, samstundes som vi satsar sterkare på  IKT-næringar. Senterpartiet meiner det er viktig å satse i dag, slik at Noreg  kan vere ein leiande IKT-nasjon når oljealderen er over.  Dataliner med tilstrekkeleg kapasitet må verte ein integrert del av  samferdslestrukturen. Difor er det naudsynt å byggje ut snøggnett til alle  delar av landet, og prisen for tenester må vere lik over heile landet.  Marknaden vil åleine ikkje kunne sikre nett med tilstrekkeleg kapasitet til  heile landet, og Senterpartiet meiner difor at staten skal gå inn med midlar  for å sikre dette. Utbygging av breiband vil vere viktig for å oppretthalde og  skape arbeidsplassar i distrikta, og dimed gjere det mogleg for dei som  ønskjer det å bu utanfor byar og tettstader.  Teknologiutviklinga har mykje å seie for tilhøvet vårt til tid. På somme  område verkar teknologien tidssparande, men teknologien opnar òg fleire  moglegheiter som tek tid. Resultatet kan dimed verte at tida vert endå  knappare. Vi må kvar og ein og som samfunn verte meir medvetne på kva  følgjer informasjonssamfunnet har for tidsbruken, for at det skal verte eit  godt samfunn. Senterpartiet vil difor leggje vekt på tidspolitikk.  IKT-samfunnet kan lett verte eit flyktig samfunn. Informasjonen strøymer  over oss i mengder og i eit tempo som gjer det vanskeleg for oss å setje  han i system. For å motverke dette er det naudsynt å gje folk tryggleik,  identitet og rotfeste gjennom ein solid kulturell bakgrunn. Senterpartiet  ønskjer difor ei styrking av kulturen, – fyrst og fremst den folkelege  kulturen som vert skapt gjennom eigenaktivitet.  For å møte informasjonssamfunnet,  vil Senterpartiet:  * realisere den digitale allemannsretten gjennom omfattande offentleg  satsing  * styrkje dei teknologiske forskingsmiljøa, og særleg grunnforskinga.  * styrkje forskinga omkring teknologien sine konsekvensar for samfunnet,  særleg for barn og unge.  * auke medvitet omkring tid og hjelpe til at vi kan ta tida attende.  * leggje til rette for kulturell eigenaktivitet og verne om tradisjonar som  krev tid, slik som dei tradisjonelle handverksyrka.  Det globaliserte samfunnet  Globaliseringa har både positive og negative verknader. For å dra nytte av  dei positive sidene ved globaliseringa, må vi motverke dei negative. Dei  negative verknadene er fyrst og fremst knytt til dette:  * miljøtap  Den globaliserte økonomien har fått utvikle seg utan at dei internasjonale  mekanismane for å sikre miljøomsyn har vore sterke nok. Ureinaren har  ikkje betalt dei reelle miljøkostnadene, slik internasjonale miljøavtalar krev.  Difor har transporten av varer fått det omfanget han har i dag. Vi har heller  ikkje følgd opp føre-var-prinsippet på miljøområdet, slik dei same avtalane  krev. Dette har ført til at vi etter alt å dømme står overfor enorme  menneskeskapte klimaproblem. For at vi skal greie å få miljøproblema  under kontroll, må den globale økonomien temjast gjennom sterkare  regulering.  * sentralisering og maktkonsentrasjon  Gjennom fusjonar innan næringslivet vert stendig meir makt samla på færre  hender og utøvd i lukka styrerom. Handelsnæringane, bank- og  finansnæringane og media er gode døme på dette. Næringslivet er styrt av  ein liten og snever maktelite som fjernar seg meir og meir frå folk.  Skjerpa konkurranse har ført til større produksjonseiningar på færre stader.  Sentraliseringa aukar.  Trass i at talet demokrati i verda aukar, får folket mindre innverknad, ved  at andre miljø enn dei folkevalde får meir makt. Dette fører til at staten får  mindre å seie og enkeltmennesket får mindre høve til å påverke sine eigne  omgjevnader.  * at dei fattige vert fattigare både nasjonalt og internasjonalt  Dei rike vert rikare og dei fattige vert fattigare. Dette gjeld både i tilhøvet  mellom land og innetter i land. Noreg er mellom vinnarane i  globaliseringsprosessen. Dette forpliktar oss til å hjelpe dei som taper. Vi  har alt vore inne på at skilnadene aukar i vårt eige land òg. Tiltak for  utjamning er naudsynte.  I det globaliserte samfunnet aukar dei globale fellesproblema. Dette viser  at vi treng sterkare globale organisasjonar som vert oppfatta som legitime  og som lagar sams køyrereglar for alle land. Senterpartiet meiner at SN må  styrkjast og at WTO må inngå i SN-systemet. Dette er naudsynt for å sikre  at WTO vert underlagt SN sine målsetjingar og at handelsregelverket vert  utvikla meir rettferdig.  * at offentlege budsjett vert sette under press  Sjølv om Noreg framleis er eit land med ganske små skilnader mellom folk  og ein relativt sterk offentleg sektor, går utviklinga i feil retning. Presset på  offentlege budsjett fører til krav om privatisering. Mens næringslivsleiarar  sikrar seg store lønstillegg, får folk melding om å vise moderasjon, og  helsevesenet og andre delar av det offentlege må stramme inn. Det skjer  samstundes som Noreg har pengar på bok som aldri før. Det vert ein  stendig meir dramatisk kontrast mellom den feite bankboka staten har og  den offentlege fattigdomen som brukarane av skular, helsevesen og  eldreomsorg dagleg kjenner på kroppen. Senterpartiet meiner at bruken av  oljefondet skal avgrensast, men det går gale dersom vi ikkje tek oss råd til  å investere i framtida.  Etter Senterpartiet sitt syn har den frie flyten av kapital gått for langt.  Marknadsliberalisme og privatisering framstår i dag som ei naturlov som vi  ikkje kan gjere anna med enn å tilmåte oss. Sjølvsagt er dette feil. Politiske  vedtak kan snu utviklinga, slik det var politiske vedtak som sette i gang  utviklinga. Senterpartiet vil ta denne kampen.  Føre-var-prinsippet og prinsippet om at ureinar skal betale, må utviklast  både nasjonalt og internasjonalt, og verte sentrale verkemiddel til vern om  miljø, sosiale tilhøve og rettferdig handel.  For å møte det globaliserte samfunnet, vil Senterpartiet:  * ha ein aktiv stat, for å motverke dei negative utslaga av globaliseringa.  * styrkje SN, for å utvikle globale køyrereglar som vert oppfatta som  legitime av alle land.  * skape eit meir rettferdig og miljøvenleg handelssystem underlagt SN.  * leggje til rette for konvensjonell og digital samferdsel.  * sikre nasjonal eigarskap innanfor strategisk viktige område.  * Avvise internasjonale politiske og økonomiske blokkdanningar og dimed  framleis seie nei til EU.  Mange seier at det ikkje er noko å kjempe for i det rike landet vårt, at dei  som ønskjer å byggje landet ikkje trengst lenger .  Dette er feil. Vi har svært mykje å kjempe for, sjølv om dei politiske  utfordringane endrar seg etter kvart som den materielle standarden aukar.  Utfordringa er ikkje lenger å gje oss fleire ting og auke den materielle  velstanden. Utfordringa er no å dele goda meir rettferdig, verne om miljøet,  byggje opp ein økonomi som kan sikre trygg mat og velferd etter  oljealderen, og skape eit samfunn der folk kjenner tilhøyrsle og har identitet  og rotfeste.  Utfordringa er å sikre livskvaliteten, meir enn å auke den materielle  velstanden.  Stortingsvalprogram - nynorsk  tor 30.08.01  Folkestyrt utvikling  •Grunnsyn: Tenkje det, ville det og  gjere det  •Folkestyrt utvikling  •Trygg kvardag  •Kunst, kultur, kyrkje og livssyn  •Miljø og energi  •Utdanning og forsking  •Økonomisk politikk og næringspolitikk  •Regionalpolitikk  •Samferdsle  •Forsvar, tryggleik og vernebuing  •Internasjonale utfordringar  •Nokre hovudpunkt i programmet  Senterpartiet vil ha sterkare folkevald kontroll og styring over  samfunnsutviklinga for å sikre viktige samfunnsinteresser. Svaret på auka  skilnader, sosiale spenningar, kriminalitet og tendensar til eit kaldare  samfunn er ikkje privatisering og meir stordrift, men meir fellesskap,  desentralisering og ein framleis sterk offentleg sektor. Eit desentralisert  samfunn med spreiing av makt, kapital og eigarskap er eit vilkår for eit  reelt folkestyre.  Dugnadsarbeid og frivillig innsats har solide røter i norske lokalsamfunn.  Senterpartiet støttar opp om frivilligsentralar og samvirketiltak innanfor  kyrkje, kultur, nærmiljø og oppvekst. Vi vil heller fremje lokal idérikdom enn  straumlineforme aktivitetar ved hjelp av rigide stønadsordningar.  Senterpartiet vil auke det kommunale sjølvstyret og styrkje kommunane si  rolle som utviklingsaktør. Den fremste oppgåva til kommunane er å leggje  til rette for gode og trygge lokalsamfunn, der folk trivst. Eit reelt kommunalt  sjølvstyre krev at kommunane kan velje ulike løysingar og skape lokale  tilpassingar, ikkje berre passivt gjennomføre oppgåver pålagde av staten.  Mengda med føresegner og øyremerkte tilskot må reduserast. På særleg  viktige område vil det vere naudsynt med nasjonale standardkrav. Dette  gjeld helse- og sosialsektoren, miljø, utdanning og likestelling.  Senterpartiet meiner at dei tre forvaltningsnivåa vi har i dag er sentrale for å  utvikle gode fellesskapsløysingar best mogleg tilmåta lokale tilhøve. Kort  avstand mellom dei som fattar vedtaka og dei som vedtaka vedkjem er eit  sjølvstendig mål, av di dette gjev større høve for den enkelte til engasjere  seg og påverke si eiga framtid. Senterpartiet ønskjer ei avbyråkratisering av  det offentlege Noreg. Det skal verte enklare for næringslivet, kommunane  og folk flest å forhalde seg til byråkratiet.  Ei internasjonal utvikling bygd på prinsippa om fri flyt av varer, tenester,  kapital og arbeidskraft set grenser for eit levande lokaldemokrati.  Lokalsamfunna opplever auka rovdrift på naturressursane og press mot  livsmiljøet. Avgjerder som direkte eller indirekte vedkjem fellesskapen, vert  overlatne til marknaden, samstundes som dei styringsverktya vi har igjen  verkar svakare. Svaret er ikkje å gje meir makt til marknaden, men å ta att  den nasjonale styringsevna, utvikle nye globale styringsmekanismar og gje  meir makt til det lokale nivået. EØS-avtalen bryt med viktige føresetnader  for ei folkestyrt utvikling i Noreg. Senterpartiet vil arbeide for at ein  handelsavtale med supplerande samarbeidsavtale vert lagd til grunn for  Noreg sitt tilhøve til EU.  Ved inngangen til eit nytt hundreår står vi overfor store utfordringar når det  gjeld demokratiet si evne til å handtere krava til ei berekraftig utvikling.  Utfordringa er å utvikle prosedyrar, institusjonar og teknikkar som tryggjer  ei berekraftig utvikling utan å bryte med demokratiske normer.  Deltaking og demokrati  Aktiv deltaking i demokratiske prosessar er eit viktig vilkår for å  oppretthalde folkestyret. I dag bruker for få røysteretten sin ved val, og for  få engasjerer seg i politiske prosessar og vedtak mellom vala. Senterpartiet  vil gje folk høve til i større grad å delta direkte i avgjerder som vedkjem  fellesskapen.  Det skal vere enkelt for folk flest å kome fram med synspunkta sine, vere  med i avgjerdsprosessar og ha innsyn i den offentlege forvaltninga. Vi vil at  flest mogleg avgjerder skal takast på lågast mogleg nivå, og at dei politiske  partia skal ha høve til å vere ein pådrivar i samfunnsdebatten. Framtida for  demokratiet er avhengig av at vi styrkjer barn og unge sine moglegheiter til  å verte høyrde.  Senterpartiet vil:  * grunnlovsfeste rådgjevande folkerøystingar. Slike røystingar bør brukast i  spørsmål av stor nasjonal vekt.  * opne for folkeinitiativ, det vil seie at ein viss del av innbyggjarane skal  kunne krevje at ei sak vert handsama av eit politisk organ, eller at ei sak  vert teken opp til rådgjevande folkerøysting. Folkeinitiativ er særleg aktuelt  på kommunenivå.  * auke deltakinga og innverknaden for innbyggjarane mellom val ved bruk  av Internett, auka informasjon og openheit om politiske vedtak.  * ta vare på veljarane sine høve til personval ved kommuneval, men fjerne  retten til å stryke på listene.  * auke høvet til veljarinnverknad ved fylkestings- og stortingsval.  * sikre betre fordeling mellom partia i valsystemet ved Stortingsval gjennom  å justere tilhøvet mellom distriktsmandat og utjamningsmandat. Ved ei  eventuell geografisk justering av mandatfordelinga må det takast omsyn  både til folketal og avstand til sentrale maktsentra.  * gå imot at Stortinget skal kunne oppløysast, og at regjeringa får høve til å  skrive ut nyval.  * innføre direkte val til bydelsstyre. Desse utvala må få avgjerdsmakt i fleire  saker.  * sikre ungdom innverknad på avgjerdsprosessen. Dette kan til dømes  organiserast gjennom barne- og ungdomsfora i kommunar og fylke. Barne-  og ungdomsforaa bør finnast i alle kommunar, og bør forvalte eigne midlar.  Dei skal ha tale- og framleggsrett i folkevalde organ.  * bruke bygdelag, velforeiningar og andre lokale og regionale  organisasjonar som høyringsinstans eller referansegrupper i større grad.  * at det framleis skal gjennomførast direkte val til alle tre forvaltningsnivåa.  * oppretthalde røysterettsalderen.  * gå imot framlegg om røysteplikt.  * betre arbeidsvilkåra for dei folkevalde, slik at folk i ulike livssituasjonar  har reelt høve til å delta i folkevalde organ. Folkevalde må få økonomisk  kompensasjon som gjer at dei kan skjøtte verva sine på ein  tilfredsstellande måte.  * auke den økonomiske stønaden til partia monaleg, gjennom auka vekt  på grunnstøtte og aktivitet.  * gje dei partipolitiske ungdomsorganisasjonane stønad etter aktivitet og  medlemstal, på lik line med andre barne- og ungdomsorganisasjonar.  * handheve regelen om at båe kjønn skal vere representerte med minst  40% i kommunale råd og utval.  * opne skulen for politiske organisasjonar for å betre kontakten mellom  ungdom og det politiske miljøet.  Kommunane  Kommunane er grunnlaget for eit aktivt og levande folkestyre. Kommunane  er nærast innbyggjarane og har best føresetnad for å føre ein politikk som  er tilmåta lokale tilhøve. Senterpartiet vil styrkje kommunen si rolle innan  mellom anna næringsutvikling, og meiner at kommunane ikkje bør vere  større enn at dei gjev oversyn og fremjar lokalt engasjement. Ein  desentralisert kommunestruktur er eit viktig bidrag til spreiing av makt og  innverknad i samfunnet.  Senterpartiet vil ha eit langt sterkare kommunalt sjølvstyre. Vi vil ha meir  fokus på lokale løysingar og tilpassingar, der kommunane i større grad kan  utvikle sin eigen politikk. Dei beste løysingane på lokale problemstellingar  finst som regel lokalt. Dette krev mindre detaljstyre frå staten og ein friare  økonomisk situasjon for kommunane. For Senterpartiet er det viktig å sikre  rettferd og likeverd i det offentlege tenestetilbodet. Kommunane har  ansvaret for det mest grunnleggjande tilbodet, og må få økonomiske  rammer som gjer dei i stand til å utføre oppgåvene sine til beste for  innbyggjarane.  Senterpartiet vil:  * grunnlovsfeste det kommunale sjølvstyret.  * styrkje kommunane gjennom meir frie midlar, mellom anna gjennom  auke av kommunane sin del av skatteøyre.  * treffe naudsynte tiltak for å fjerne det kommunale underskotet frå og  med 2002.  * arbeide for ei kommunal gjeldsaneringsordning.  * store statlege reformer må kompenserast fullt ut av staten.  * at Staten framleis skal gjennomføre ei «løpande» inntektsutjamning  mellom skattesterke og skattesvake kommunar.  * la kommunane behalde skatteinnkrevjinga.  * gje kommunane eit friare skatteøyre. Dette inneber eit alternativ til  dagens kommunale eigedomsskatt for personar og at kommunen i periodar  kan auke skattlegginga for å gjennomføre viktige politiske prioriteringar.  * sikre kommunane tingingsrett med staten om iverksetting og utvikling av  den offentlege politikken.  * redusere omfanget av føresegner og øyremerkte midlar i staten si styring  av kommunane.  * at samanslåing eller oppdeling av kommunar berre skal kunne hende  dersom eit fleirtal av innbyggjarane i kvar av dei aktuelle kommunane  ønskjer det.  * overføre lønstingingane for lærarane til kommunesektoren.  * gje lokale styresmakter utsetjande veto ved store naturinngrep.  * fremje fleire forsøk med å fjerne skilje mellom ulike sektorar. Det statlege  regelverket bør endrast slik at alle kommunar kan dra nytte av gode  røynsler frå slike forsøk.  * at kommunar som går føre med gode løysingar, ikkje skal straffast ved å  verte haldne utanfor nasjonale stønadsordningar når slike vert innført.  * leggje tilhøva til rette for interkommunale løysingar.  Fylkeskommunen  Senterpartiet vil oppretthalde fylkeskommunane som eit regionalt folkevalt  nivå. God næringsutvikling og arealbruk krev regional samordning og  styring. Ei rekkje velferdsoppgåver kan løysast mest effektivt på regionalt  nivå, slik som sjukehustenester, vidaregåande opplæring og drift av  kollektivtrafikk. Dersom ansvaret for desse oppgåvene vert lagt til statlege  styresmakter, vil innbyggjarane sitt høve til innsyn og påverknad verte klart  svekka. Samstundes er dei fleste kommunane for små til å overta ansvaret  for slike regionale oppgåver. Kommunal overtaking vil dimed presse fram  kommunesamanslåingar som folk lokalt er imot.  Regional eigenutvikling og mobilisering er viktig for å møte dei nye  utfordringane i kunnskapssamfunnet. Senterpartiet vil styrkje og  vidareutvikle fylkeskommunen som ein viktig regionalpolitisk aktør. Alle dei  viktigaste oppgåvene som inngår i det regionale utviklingsarbeidet må  sjåast under eitt og leggjast under folkevald styring.  Ansvaret på fylkesnivået er i dag delt mellom fylkeskommunen, som er  styrt av folkevalde, og ulike statlege regionale etatar, der fylkesmannen er  den mest sentrale. Dagens regionale organisering er byråkratisk og prega  av uryddig arbeidsdeling mellom ulike instansar. Senterpartiet går inn for ei  forvaltningsreform der vi held på fylkeskommunen, samstundes som  folkestyret vert styrkt på kostnad av embetsverket. Kontroll- og  rapporteringssystema innanfor det offentlege må forenklast, slik at meir  ressursar kan brukast til tenesteproduksjon.  Senterpartiet vil:  * at samanslåing eller oppdeling av fylke berre skal kunne hende dersom  eit fleirtal av folket i kvart av dei aktuelle fylka ønskjer det.  * byggje ned den regionale staten gjennom å flytte oppgåver over til  fylkeskommunen og leggje dei under politisk styring.  * overføre Fylkesmannen sine miljø- og landbruksavdelingar, samt Statens  Vegvesen til fylkeskommunen.  * leggje ned Statens utdanningskontor. Kontrolloppgåver og klagesaker  skal overførast til fylkesmannsembetet, andre skulesaker og ansvaret for  kompetansereforma vert lagde til fylkeskommunen.  * at spesialisthelsetenesta framleis skal vere styrt av fylkeskommunen.  Fylkeskommunane må som sjukehuseigarar sørgje for god økonomistyring  og effektivitet, m.a. gjennom sterkare samordning mellom primær- og  spesialisthelsetenesta og eit tettare regionalt helsesamarbeid.  * samle den næringspolitiske tilrettelegginga på fylkesnivå, med  fylkesplanen som det strategiske politiske styringsinstrumentet.  * gje fylkesplanen ein generell forpliktande verknad og bindande status  overfor offentlege organ når det gjeld arealforvaltning av regional karakter.  Fylkeskommunen bør overta avgjerdsmakta i samband med innvendingar til  kommunale arealplanar.  * la fylkeskommunen overta ansvaret for all regional samferdsle, for å  oppnå samordna og effektiv samferdsleplanlegging.  * leggje miljøvernoppgåvene på regionalt nivå i hovudsak til  fylkeskommunen. Regional Agenda 21 bør utviklast vidare.  * at vidaregåande opplæring framleis skal vere ansvaret til  fylkeskommunen. Samordningsfunksjonen for kompetansereforma må  leggjast til dette nivået.  Stortinget  Stortinget skal som det øvste folkevalde organet i landet styre utviklinga og  vareta omsynet til menneske, miljø og ei fornuftig økonomisk utvikling.  Arbeidet på Stortinget bør konsentrerast om prinsipielle og langsiktige  spørsmål.  Stortinget si rolle i handsaminga av utanrikspolitiske spørsmål må styrkjast  og gjerast meir open. Dei seinare åra har eit politisk fleirtal på Stortinget  omgått grunnlova si § 93 gjennom å gje frå seg suverenitet til overnasjonale  organ bit for bit. Senterpartiet vil arbeide for at mindretalet sitt  grunnlovsfesta vern vert styrkt.  Det juridiske innslaget i arbeidet for berekraftig utvikling bør forsterkast,  med grunnlag i slutterklæringa frå SN-konferansen om miljø og utvikling og  berekraftig utvikling.  Senterpartiet vil:  * gå i mot framlegg til endringar i Grunnlova som vil gjere det enklare for  Stortinget å melde Noreg inn i EU.  * sikre nasjonal råderett over forvaltninga av naturressursane våre.  * at grunnlagsdokument for alle nye prosjekt som vert sette i gang i  forvaltninga, skal innehalde klare målframstellingar som gjev grunnlag for  forsvarleg evaluering og parlamentarisk kontroll.  * styrkje det juridiske grunnlaget for ei berekraftig utvikling  * ha ein nasjonal plan for berekraftig utvikling/Agenda 21  Sametinget  Den norske staten har ei plikt, bygd på folkeretten og Grunnlova, til å gje  samane høve til å sikre og utvikle kulturen sin. Sametinget må få reell  politisk innverknad på fleire saksområde, særleg innanfor næringsutvikling i  samiske område og andre saker av spesiell interesse for samane.  Sametinget bør vere representert i utval, styre og råd som handsamar saker  der samiske interesser er berørte.  Det nordiske samarbeidet for samane og mellom samane må førast vidare,  særleg for å samordne lov- og regelverk som gjeld vern og utvikling av  samisk kultur og naturressursar i samiske område.  Senterpartiet meiner at arbeidet til Samerettsutvalet må føre til at samane  og den andre befolkninga i Finnmark får reell innverknad på forvaltninga av  land og vatn i fylket. Yrkestradisjonar og bustad skal sikre lokale rettar  uavhengig av etniske kriterium. Senterpartiet vil arbeide for at staten si  forvaltning av land og vatn i Finnmark vert overført frå staten til andre  forvaltningsmodellar. Det er viktig å sikre samane og den andre befolkninga  i dei berørte områda innverknad over forvaltninga. Forvaltninga skal sikre  økologisk berekraftig bruk. Reindriftsnæringa må framleis kunne utnytte  beiteareala over kommune- og fylkesgrensene, i samsvar med sedvane og  lovverk.  Openheit og offentlegheit og grenser for ytringsfridomen  Eit viktig grunnlag for demokratiet er ytringsfridom. Senterpartiet vil arbeide  for at denne fridomen skal vere reell, både i arbeidslivet og i privatlivet. For  å vareta personvernet og omsynet til privatlivet sin fred trengst det ein klår  grensegang i lovverket for kva ytringar som kan tillatast og kva som skal  sensurerast/verte forbode. Offentleggjering av det private er prinsipielt  uheldig og er framand for den offentlege sfæren og samtalen. Ei  offentleggjering av det private bør berre hende i avgrensa grad og ut frå det  generelle behovet for å tene openheit og kontroll.  Ingen skal kunne stillast rettsleg til ansvar for påstandar framsette i aktsam  god tru, sjølv om påstanden i ettertid viser seg å vere usann. Det bør  innførast eit skilje mellom faktapåstandar og verdivurderingar. Det kan ikkje  krevjast sanningsprov for verdivurderingar. Hovudregelen må vere at sanne  ærekrenkingar er tillatne, men visse unntak kan tenkjast når ytringa er  utilbørleg.  Høve til open debatt og meiningsbryting er grunnleggjande i eit demokrati.  Retten til å vere informert er avgjerande for moglegheita folk har til å delta i  samfunnsdebatten. Retten til innsyn i offentlege dokument kan aldri bli  erstatta av styrt informasjon frå styresmaktene si side. Retten til innsyn er  nedfelt i offentleg-prinsippet og i den norske offentleglova.  Senterpartiet vil grunnlovsfeste staten sitt ansvar for å leggje tilhøva til rette  for ein open og opplyst offentleg samtale. Staten sitt ansvar for det faktiske  ytringshøvet til individ og grupper vert dimed gjort synleg. Vedlikehald og  utvikling av det offentlege rommet vert løfta fram som eit viktig offentleg  ansvar. Dette er i tråd med det som lenge har vore erkjent av den norske  staten. Offentleg finansiering av allmennskulen og universiteta, offentleg  stønad til kunst og media på norsk og på minoritetsspråk og offentleg  stønad til organisasjonar er døme på ein slik tradisjon. Det same gjeld dei  særlege oppgåvene og pliktene til allmennkringkastinga, og reglar mot  monopolisert eigarskap av massemedium.  Senterpartiet vil arbeide for at offentleglova vert praktisert i tråd med  intensjonane. Arbeidet i folkevalde organ og offentleg forvaltning skal gå  føre seg så ope som mogleg. Offentleg forvaltning skal hjelpe til med å  oppfylle kravet den enkelte borgaren har til innsyn, mellom anna gjennom  rettleiing om rettar og om korleis innsyn kan oppnåast.  Senterpartiet ønskjer å oppretthalde ei streng pornografilovgjeving.  Senterpartiet ønskjer å auke straffenivået for produksjon, distribusjon og  eige av kjønnslege skildringar med bruk av barn, dyr og vald. Aldersgrensa  for å delta ved framstelling av pornografi må setjast til 18 år. Senterpartiet  vil innføre eit utstellingsforbod mot pornografisk materiale. Vi vil berre tillate  formidling av seksuell aktivitet i levande bilete i den grad det ikkje strider  mot definisjonen av pornografi i straffelova sin § 204, dvs. kjønnslege  skildringar som verkar støytande eller på annan måte er eigna til å verke  menneskeleg krenkjande eller forråande, medrekna kjønnslege skildringar  med bruk av barn, dyr, vald, tvang og sadisme.  Senterpartiet vil:  * grunnlovsfeste borgarane sitt informasjonskrav overfor forvaltning og  domstolar. Unntak frå dokumentoffentlegheit og møteoffentlegheit kan  berre vedtakast når særleg tungtvegande omsyn gjer dette naudsynt.  * revidere offentleglova. Retten til innsyn må utvidast, ved at unntaka i lova  blir stramma inn.  * utvide retten og høvet til innsyn i saker som vedkjem internasjonale  tilhøve, mellom anna ved at internasjonale avtalar skal liggje føre på norsk  til same tid. EØS-prosessane må verte opnare.  * utvide retten til å klage over avslag på innsyn.  * at Stortinget skal praktisere dokumentoffentlegheit på line med  forvaltninga.  * gjere reglane i offentleglova gjeldande òg overfor offentleg verksemd som  vert endra til statsføretak  * at kommunane skal vere så opne som mogleg, både når det gjeld  dokument og møte.  * leggje postjournalar frå statleg forvaltning ut på Internett, for å betre  tilgjenget. Det bør vere direkte tilgjenge til dokument som ikkje er  unnatekne offentlegheit og høve til å krevje innsyn i dokument som er  unnatekne offentlegheit.  * ha ein nasjonal handlingsplan for å motarbeide nynazisme og  framandfrykt.  Rettstryggleik og personvern  Senterpartiet ser på retten til likeverdig handsaming i rettsapparatet og  forvaltninga, og enkeltmennesket sin rett til vern om eige privatliv, som  grunnleggjande prinsipp i ein rettsstat. Dersom dei lovene og reglane  samfunnet har sett som ramme om livet til den enkelte skal verke etter  føremålet, må folk ha likeverdige høve til å få prøvd saka si for  rettsapparatet, uavhengig av evna til å tale eiga sak og personleg økonomi.  Handsaminga i rettsapparatet skal ikkje vere vilkårleg eller forskjellig. Med  utvida bruk av offentleg regulering og fullmaktslover er det vorte meir  naudsynt å etterprøve at forvaltninga sitt skjøn vert utøvd på rett måte.  Offentleg sørvis og tilgjenge må verte betre og handsamingstida kortare.  Personvern er viktig i eit samfunn der moglegheitene til overvaking og  kontroll er sterkt aukande. Det må setjast klare grenser for kor langt  offentlege styresmakter og andre kan gå i retning av innsyn i eller kontroll  av den enkelte sine gjeremål. Senterpartiet erkjenner likevel at kampen  mot kriminalitet avgrensar den enkelte sin fridom, og at det alltid må  gjerast ei avveging mellom målet om ein effektiv kriminalpolitikk og  omsynet til eit godt personvern.  Høvet til å opprette og bruke persondataregister må praktiserast strengt.  Senterpartiet vil  * utvide ordninga med fri rettshjelp til å gjelde fleire saksområde og gjere  henne tilgjengeleg for alle låginntektsgrupper.  * arbeide for at folk får betre informasjon, oppfølging og rettleiing når saker  som vedkjem dei vert handsama i rettsapparatet.  * gje instansar som driv frivillig juridisk rettleiing gode arbeidsvilkår, og  gjere dei i stand til å hjelpe fleire.  * oppretthalde konsesjonsplikta for personregister, og framleis gje høve til  å stille vilkår ved konsesjon.  * avvise all overvaking og registrering av lovleg politisk verksemd, og  styrkje kontrollen med at dette ikkje skjer. Det må utarbeidast strenge  reglar for bruk av overskotsinformasjon som er innhenta gjennom legal  avlytting og overvaking.  * avvise all romavlytting.  * innskjerpe gjeldande reglar for telefonavlytting og kontrollen med  domstolsavgjerder i slike saker.  * avgrense rutinemessig videoovervaking av butikkar, kjøpesenter, gater og  torg.  * ikkje tillate videoovervaking av sjuke og pleietrengande utan særleg  definert grunnlag.  * gjere reglane for oppføring i dataregister strengare, og avgrense høvet til  samkøyring eller krysskøyring av dataregister. Dette må ikkje vere til hinder  for etterforsking av dokumentert kriminalitet.  * gje Datatilsynet større høve til å kontrollere at innhaldet i konsesjonane  vert overhalde.  Trygg kvardag  •Grunnsyn: Tenkje det, ville det og  gjere det  •Folkestyrt utvikling  •Trygg kvardag  •Kunst, kultur, kyrkje og livssyn  •Miljø og energi  •Utdanning og forsking  •Økonomisk politikk og næringspolitikk  •Regionalpolitikk  •Samferdsle  •Forsvar, tryggleik og vernebuing  •Internasjonale utfordringar  •Nokre hovudpunkt i programmet  *A lle skal kunne kjenne sosial tryggleik. Den enkelte skal vere trygg ved  sjukdom, arbeidsløyse, uførleik og alderdom, same kva personleg økonomi  han har.  * Barn skal sikrast gode oppvekstvilkår. Barn som er råka av omsorgssvikt  eller som treng ekstra hjelp p.g.a. sjukdom, funksjonshemming eller  åtferdsproblem må få tidleg og individuelt tilmåta hjelp.  * Gode sosiale nettverk har særs mykje å seie for folk i kvardagen.  Organiseringa av samfunnet bør ta utgangspunkt i lokalsamfunnet både i  bygd og by. Då vil folk lettare kunne ta omsorg for kvarandre og kjenne  tilhøyrsle.  * Førebyggjande arbeid, både når det gjeld oppvekstvilkåra for barn og  folkehelsa, vil spare kvar enkelt for plager og bekymringar og samfunnet  for store utgifter.  Utjamningsmeldinga som sentrumsregjeringa la fram dokumenterte at  skilnadene i Noreg auka på 90-talet. Ulikskapar i levekår er framleis ei stor  utfordring, og særleg er nyfattigdommen og situasjonen til dei fattige barna  i Noreg alvorleg.  Det verkar no som om mange tek dei sosiale velferdsordningane våre for  gjevne. Ropet på skattelette og privatisering av offentlege omsorgstenester  kan truge velferdsordningar som er bygde opp over lang tid. Resultatet kan  verte dårlegare tenester og større uvisse for grupper som ikkje har økonomi  til å kjøpe tenester på ein privat marknad.  Avfolking av distrikta og sterk folkeauke i byar, tettstader og bynære strok  gjev dårlegare kår for å byggje gode lokalsamfunn og sikre likeverdige  tenester over heile landet.  Senterpartiet vil:  * rette opp tilhøvet mellom privat overflod og offentleg fattigdom, og  avskaffe nyfattigdommen.  * prioritere førebyggjande arbeid.  * ha eit rettferdig skattesystem og eit skattenivå som sikrar gode  offentlege tenester.  * at pleie framleis skal vere i offentleg regi, og ikkje privatiserast.  * drive ein aktiv distriktspolitikk som sikrar gode offentlege tenester over  heile landet.  * utgreie garantert minsteinntekt.  * utgreie levekåra til einmannshushald, og setje i verk tiltak for å utjamne  økonomiske ulemper for desse gruppene.  * gjennomføre tiltak for å utjamne levekårsskilnadene mellom  generasjonane.  Oppvekst  Barn og unge er den viktigaste ressursen i samfunnet. Gjennom sosial  læring, utdanning og deltaking skal barna lære å ta ansvar, vise omsorg og  utvikle kritisk sans og sjølvtillit. Opne og inkluderande lokalsamfunn er den  beste ramma rundt eit godt oppvekstmiljø.  Barnehagen og skulen er svært viktige arenaer for sosial læring. Positive  rollemodellar har særs mykje å seie for ei god utvikling hjå ungane.  Ungdom speler ei viktig rolle for å skape gode og levedyktige  lokalsamfunn. Det er viktig at ungdom får ansvar og kjenner at dei vert  tekne på alvor, både i folkevalde organ på alle nivå og på alle arenaer der  ungdom utfaldar seg. Dette er naudsynt for å skape samfunnsengasjerte  medborgarar og for å gjere lokalsamfunna attraktive for framtidige  generasjonar.  Ungdom har sjølv eit ansvar for å skape sitt eige fritidstilbod. Oppgåva for  det offentlege er å leggje til rette for eit godt fritidstilbod for alle  aldersgrupper i samarbeid med barn og unge. Ungdom søkjer til rusmiddel  av di det framstår som tøft og spanande, og av di dei vert utsette for sosialt  press. Senterpartiet meiner at ungdom må få høve til ein annan type  »kikk», til dømes gjennom organisert ekstremsport. Dei kommersielle  fritidstilboda er òg svært viktige.  Ei av dei vanlegaste dødsårsakene mellom unge norske jenter i dag er  matforstyrringar, og ei av dei vanlegaste dødsårsakene mellom unge menn  er sjølvmord. Ungdom møter ei rekkje motstridande krav frå vener, skule og  familie, og dette presset utgjer ein trugsel mot helsa til mange unge.  Ungdom vert òg råka av tidsklemma. Kommersialiseringa og reklamen har  snevra inn normalitetsomgrepet, og det er mindre rom for mangfald og  individualitet.  Senterpartiet vil:  * styrkje foreldra sin rett til å utsetje skulestart for barn som ikkje er 6 år.  * at barneskulen særleg dei tre fyrste åra skal leggje stor vekt på sosial  læring, i tillegg til å formidle kunnskap. Barneskulen si utfordring må vere å  gjere ungane til «gagns menneske».  * gje hjelp med ein gong nokon oppdagar at barnet eller familien treng det.  Det må setjast i verk tiltak som kan betre samarbeidet mellom ulike  sektorar og ulike profesjonar i kommunar og fylkeskommunar.  * gjere skulemekling obligatorisk ved alle grunnskular, slik at barn kan lære  konfliktløysing utan bruk av vald og utvikle evna til forståing og innleving.  * utvikle gode skulefritidsordningar (SFO), der ute- og inneareal og  mannskapsnorm er vald ut frå omsynet til at SFO er ein viktig del av  oppvekstmiljøet for svært mange barn mellom 6 og 10 år.  * at den statlege ytinga til skulefritidsordninga skal vere stabil og dekkje  ca. 1/3 av kostnadene. Dei barna som treng oppfølging, må få dette  behovet dekt når dei er i SFO òg.  * oppmode alle barneskular til å etablere eit fast punkt (helsesyster e.l.)  der barn kan gå når dei treng å snakke med ein vaksen. Den eller dei  ansvarlege skal ha open kontakt til PP-tenesta, barnevernet,  helsestasjonen, politiet eller andre aktuelle instansar, og ansvar for  oppfølging av barna og kontakt med foreldra.  * gje dei frivillige organisasjonane som driv arbeid mellom barn og ungdom  betre økonomisk grunnlag for verksemda.  * gje ungdomen tilbod om variert aktivitet gjennom fritidsklubbar eller  former for «Ungdommens Hus».  * oppmode alle kommunar til å etablere oppsøkjande, sosialt arbeid, til  dømes gjennom ein utekontakt.  * gje betre fagleg hjelp og oppfølging til fosterheimar og tettare oppfølging  av private barnevernsinstitusjonar.  * sikre framleis drift av barn og unges kontakttelefon.  * avvikle helsekøane for barn.  Tiltak for barnefamiliane  I dag er mange barnefamiliar vortne fangar av tida. Det er naudsynt å «ta  tida attende». Både arbeidsgjevarar og offentlege sørvistilbod som  barnehagar og skulefritidsordningar har eit medansvar for å leggje til rette  for meir fleksible løysingar, slik at foreldre og barn kan vere meir saman.  Tilhøva i heimen er ofte heilt avgjerande for korleis barn utviklar seg. I  tilfelle der heimen ikkje maktar å løyse omsorgsoppgåvene sine, er det  samfunnet si plikt å sikre at barn og unge får fullverdige omsorgstilbod og  gode oppveksttilhøve. Det er svært viktig at barn som vert utsett for  omsorgssvikt får tidleg hjelp.  Ulik familieorganisering stiller sterkare krav til fleksibilitet, toleranse og  samvere. Vi må respektere at folk vel ulikt. Sambuande, homofile og andre  husstandsfellesskap må ha høve til å leve innanfor eit lovregulert samliv.  Det er viktig at lovverket tek inn over seg at far er like viktig som mor i eit  barn sitt liv. Senterpartiet ønskjer difor å endre lovverket slik at sams  ansvar skal vere utgangspunktet for barnelova. Senterpartiet ønskjer ikkje  ei lovpålagd ordning med «delt bustad».  Senterpartiet vil:  * avgrense kontantstønaden til å gjelde foreldre der ein er heime med barn  under 3 år. Ei inntekt på inntil 100.000 kroner skal vere tillaten. Ordninga  må fortløpande evaluerast og vurderast i høve til andre tiltak for  barnefamiliane.  * auke utbetalinga av fødselspengar til heimearbeidande og studentar.  Beløpet må justerast i takt med prisstiginga.  * gje fedrar sjølvstendig oppteningsrett til svangerskapspermisjon og  adopsjonspermisjon.  * utvide farskvoten når mor er student.  * doble farspermisjonen og auke den samla permisjonstida med 4 veker.  * gå imot behovsprøving av barnetrygd.  * arbeide for redusert arbeidstid for småbarnsforeldre, til dømes 30 timars  veke med delvis lønskompensasjon.  * gje rett til uløna omsorgspermisjon fram til barnet er 3 år.  * lovfeste rett til forlengd og uløna ferie/permisjon for småbarnsforeldre.  * at homofile skal ha høve til å adoptere barn på same vilkår som  heterofile.  * leggje mindre vekt på utdanning og økonomi ved adopsjon, samt auke  adopsjonsstønaden til 1G.  * leggje til rette for ein raskare prosess for adopsjonssøkjarar.  * styrkje oppfølginga rundt fosterheim og adopsjon.  * styrkje arbeidet til helsestasjonane overfor foreldre, barn og unge,  gjennom til dømes å lage samtalegrupper for foreldre.  * at sams omsorg skal vere utgangspunktet for barnelova.  * ha sterkare vern mot sabotering av samversretten.  Fattige barn i Noreg  Senterpartiet ønskjer å gje alle barn eit best mogleg utgangspunkt i livet.  Då er det særleg viktig å sikre alle barn tilgang til utdanning, høve til  deltaking i det frivillige organisasjonslivet og ha råd til å vere med på  aktivitetar saman med andre.  Granskingar viser at vi har barn som lever under fattigdomsgrensa i Noreg.  Mest alvorleg er det for dei som har dårleg råd over lengre tid. Fleire barn  lever under så knappe økonomiske kår at det går på helsa laus. Mange  familiar har knapt råd til mat, og fleire barn har ikkje høve til å delta i  fritidsaktivitetar saman med andre barn. Senterpartiet vil prioritere tiltak  som kan hjelpe til med å betre dei økonomiske tilhøva til barn og foreldra  deira som lever under særleg vanskelege økonomiske kår. For å hjelpe  desse barna til ein betre situasjon, må hjelpa som oftast kanaliserast  gjennom foreldra.  Senterpartiet vil:  * auke barnetillegget til folketrygdpensjonen primært for uføre med  forsørgjaransvar for barn.  * gje stønad til barnetilsyn for einslege forsørgjarar med funksjonshemma  barn.  * betre bustønaden for vanskelegstelte barnefamiliar, ved å heve  buutgiftstaket for barnefamiliar i dei største byane.  * auke aktiviseringa av den enkelte sosialhjelpsmottakaren.  * innføre ei mjukare arbeidsline, med auka bruk av lønstilskot, og ei meir  fleksibel uføretrygd.  * forlengje stønadstida på overgangsstønad for einslege forsørgjarar.  * sikre ein kommuneøkonomi som gjev rom for å hjelpe dei vanskelegast  stilte.  * halde barnetrygda utanom ved utrekning av sosialhjelpstønad.  Barnehage og førskuletilbod  Barnehagen er ein viktig arena for sosialisering og læring. Det er eit mål å  sikre eit variert og brukartilmåta barnehagetilbod, der det vert lagt størst  mogleg vekt på det barna treng og foreldra ønskjer. Det er naudsynt å  utdanne nok førskulelærarar og andre faggrupper, slik at barn får det trygge  og fagleg gode tilbodet dei treng i barnehagane. Gode løns- og  arbeidsvilkår er vesentleg.  Familiebarnehagar kan vere godt eigna som tilbod til dei yngste barna.  Opne barnehagar er eit positivt tilbod, særleg for foreldre med  framandspråkleg bakgrunn, heimearbeidande og dagmammaer.  Tilsette i barnehagane kan alt når barna er veldig små sjå kven som treng  ekstra hjelp for å kunne utvikle seg godt. Det er svært viktig at desse barna  får tidleg hjelp. Førebyggjande arbeid lukkast aller best når det startar mens  problema enno ikkje er for store.  Senterpartiet vil:  * arbeide for full barnehagedekning innan 2003. Tilbodet må vere fleksibelt  og brukartilmåta.  * at det statlege driftstilskotet skal dekkje minst 50% av kostnadene.  * fremje etablering av fleire opne barnehagar.  * oppmuntre til døgeropne barnehagar tilknytte arbeidsplassar med vakt /  turnusordningar.  Nærmiljø  Stabile nærmiljø og stabil busetjing er viktig for å gje tilhøyrsle og sikre det  uformelle nettverket. Levande lokalsamfunn i by og bygd gjev oversyn,  tryggleik og tilhøyrsle.  Ulike grupper har forskjellige verdiar og røynsler som må utnyttast for å  skape ein rikare kvardag for alle. Utfordringa er å skape lokale fellesskap  der alle kjenner at dei er til nytte. Difor er det viktig med medverknad og  deltaking frå lokalsamfunnet i saker som berører og påverkar nærmiljøet, til  dømes ved folkemøte og gjennom lokale foreiningar og  interesseorganisasjonar.  Omsynet til kva bebuarane og brukarane treng, må vege tungt ved all  planlegging og utbygging. Difor må lokalsamfunnet trekkjast med i slike  prosessar heilt frå starten av. I nye, større bustadområde må det leggjast til  rette for naturlege møteplassar og samlingsstader, slik at dei som flytter  dit, lettare kan verte kjende med kvarandre, og dimed skape miljø og  samhald. I byane er det særleg viktig å bevare løkker og opne friareal, slik  at barna kan ha høve til fri leik og ballaktivitetar i sitt eige lokalmiljø, og  bebuarane kan treffast på tvers av generasjonar.  Senterpartiet vil:  * leggje vekt på heilskap og samarbeid på tvers av sektorar i  samfunnsplanlegginga. Ikkje minst gjeld dette på statleg nivå, der arbeidet  i dei ulike departementa bør samordnast.  * at buområde skal innehalde meir enn reine bufunksjonar.  * at buområde skal planleggjast med tanke på å vere attraktive for ulike  aldersgrupper, familieeiningar, buformer og folk med ulik sosial og kulturell  bakgrunn.  * sikre barn tryggleik og utfalding i buområda. Naturopplevingar i nærmiljøet  er viktig.  * sikre ungdom innverknad i avgjerdsprosessen, som framtidige brukarar  og forvaltarar av nærmiljøet og lokalsamfunnet. Ungdomen må verte teken  med på råd om korleis dei ønskjer framtida i heimkommunen eller bydelen  skal vere.  Tidspolitikk  Mange er vortne fangar av tida. Dagane er ein ilter slåstkamp med klokka.  Alle lid når tidsklemma vert for stor, både dei som spring døgret rundt og  dei som sit igjen og ikkje får den omsorga dei fortener. Det gjeld barn så  vel som eldre og sjuke. Lokalsamfunna taper av di ingen har tid til å yte til  fellesskapen. I det lange laupet taper òg arbeidslivet av di folk vert  utbrente. Mange har det som sitt største ønske å ta tida attende.  Mange har trudd at teknologien skulle løyse tidsklemma for dei. Di meir  tidssparande teknologi, til meir tid. Teknologien verkar likevel ikkje på den  måten. Vi må erkjenne at teknologien ikkje gjev oss meir tid, men fleire  moglegheiter som krev tid. Vi må difor bryte med myten om at teknologien  frigjer tid.  Mykje vil vere avhengig av korleis den enkelte prioriterer, men det finst  politiske grep som vil kunne hjelpe folk med å ta tida attende. Senterpartiet  vil difor innføre omgrepet tidspolitikk. Tidspolitikk går ut på å auke medvitet  omkring bruk av tid og konsekvensane av den teknologiske utviklinga,  setje i verk samfunnstiltak som kan hjelpe til i ein tidsklemt kvardag, og  vurdere konsekvensane av vedtak for tidsbruk, slik vi etter kvart har utvikla  system for å gjere i høve til miljø og likestelling.  Senterpartiet vil:  * vidareutvikle tidskontoordningane, slik at folk i periodar av det  yrkesaktive livet sitt kan velje å jobbe mindre for å fylle omsorgsoppgåver.  * leggje til rette for at dei som vil, kan velje fritid framfor lønsauke.  * styrkje omsorgslønsordningane.  * utnytte eldre arbeidskraft betre.  * styrkje pensjonsrettane for dei som utfører omsorgsarbeid i heimen.  * leggje til rette for aktivt lokalt kulturarbeid.  * verne om tradisjonane våre som organisasjonssamfunn.  * auke medvitet i arbeidslivet om konsekvensane av tilgjengelegsyndromet  og problema knytte til utbrentheit.  Likestelling  Målet er eit likestelt samfunn, der kvinner og menn har sams ansvar for  familien og like høve til å delta i utviklinga av demokrati, samfunns- og  næringsliv. Kvinner må få større plass i samfunnsdebatten, gjennom betre  representasjonen i forum som fattar viktige avgjerder. Lik løn for likt arbeid  og arbeid av lik verdi er grunnleggjande likestellingsprinsipp. Høve til eit  økonomisk sjølvstendig liv har alltid vore sentralt i kvinnekampen. Her står  det framleis att ein del, ikkje minst har bustadkrisa gjeve eit tilbakeslag. All  den tida kvinner tener og eig mindre enn menn, er slike grunnleggjande  sosiale og økonomiske problem viktige likestellingspolitiske spørsmål.  Senterpartiet vil:  * likestelle 3-delt turnus i helse- og omsorgssektoren med tilsvarande  skiftarbeid i industrien.  * at statsbedrifter og SND skal ha 40% av kvart kjønn i styra sine.  * at likestellingslova skal følgjast opp i det kommunale og  fylkeskommunale arbeidet.  * motkjempe venleikstyranniet gjennom ein lovheimel som gjev  styresmaktene høve til å gripe inn overfor reklame som kan vere  helseskadeleg.  * motkjempe vald mot kvinner ved å tilføre auka ressursar.  * auke stønaden til krisesentra.  * oppmuntre båe kjønn til å velje utradisjonelle yrke.  * at kjønnsperspektiv og likestelling skal vere ein viktig del av  undervisninga i skulen.  * handheve Genevekonvensjonen, slik at seksuelle overgrep mot kvinner i  krig og konflikt vert handsama som krigsbrotsverk.  * motkjempe handel med kvinner og barn (trafficing) i den internasjonale  porno- og prostitusjonsindustrien.  Levevilkår for homofile kvinner og menn  Situasjonen for homofile er kraftig betra i det norske samfunnet dei siste 30  åra. Homofile har oppnådd likehandsaming på viktige område, men er  framleis utsette for neddyssing, usynleggjering, fordomar og trakassering.  Usynleggjeringa er ein av dei sterkaste faktorane som opprettheld  undertrykkinga. Ho skjer gjennom samfunnet si neddyssing av  homoseksualitet og gjennom at mange homofile undertrykkjer seg sjølv ved  å teie om den seksuelle orienteringa si. Fleire lever i frykt for å verte  «avslørt» som homoseksuell. Granskingar viser at sjølvmordsraten og  rusmisbruket mellom homofile er høgare enn for innbyggjarane generelt.  Dette må sjåast i samanheng med den generelle livskvaliteten til homofile  og den undertrykkinga, usynleggjeringa og neddyssinga gruppa møter i  samfunnet.  Difor trengst det framleis haldningsskapande arbeid for å betre den reelle  livskvaliteten til denne gruppa. Målet må vere å få eit samfunn der  spørsmålet om legning skal vere uvedkomande i arbeid, skule, omsorg og  fritid, med like høve for alle til å oppnå personleg stadfesting og livskvalitet.  Difor er det avgjerande at haldningsskapande arbeid vert prioritert overfor  ungdom, og at styresmaktene set i verk tiltak for å spreie informasjon om  homofili.  Senterpartiet vil  * arbeide for tiltak som aukar aksepten for homofili nasjonalt og  internasjonalt.  * auke stønaden til organisasjonar som arbeider for rettane og levevilkåra  til homofile.  * leggje større vekt på informasjon om homofili i grunnskulen og den  vidaregåande skulen.  * at homofile skal ha høve til å adoptere barn på same vilkår som  heterofile.  Velferd og pensjon  Trygdesystemet skal sikre alle grunntryggleik og vere føreseieleg, og speler  ein viktig rolle i fordelingspolitikken. Alle som er busett i Noreg skal vere  sosialtrygda med lovgjeven rett til kontantstønader ved sjukdom,  omsorgspermisjon, arbeidsløyse, uførleik, alderdom og tap av forsørgjar.  Alderspensjonen er ein sentral del av velferdsstaten. Folketrygda er ein  samfunnskontrakt mellom staten og den enkelte, og mellom  generasjonane.  Folketrygdordninga av i dag er ikkje økonomisk berekraftig på lang sikt. På  dei komande femti åra kan talet yrkesaktive bak kvar pensjonist gå ned frå  2,5 til 1,75. Vi får òg ei sterk velstandsøkning mellom pensjonistane, m.a.  på grunn av at stendig fleire har opptent større pensjonsrettar. Samstundes  ser vi at sjølv om folk lever lenger enn før, er den reelle pensjonsalderen på  veg ned mot 59 år.  For å unngå brå endringar bør Stortinget setje i gang arbeidet med ei reform  i komande periode. Det bør vere brei politisk semje om å innføre ei ny  ordning. Systemet må sameine verdiane solidaritet og individuelt ansvar.  Målet med ei omlegging av pensjonssystemet må vere større utjamning  mellom ulike inntektsgrupper i samfunnet.  Senterpartiet vil:  * at pensjonsalderen framleis skal vere 67 år, men med høve for  avtalefesta pensjon frå 62 år. Avtalefesta pensjon må ikkje oppmuntre folk  til å jobbe kortare, men må samstundes ha ei utforming som gjer at  ordninga fungerer godt for personar som vel det av helsegrunnar.  * at arbeidstakarane ikkje skal misse avtalefesta pensjonsordningar ved  skifte av arbeidsstad.  * gjennom ein aktiv seniorpolitikk bidra til at folk står lenger i arbeidslivet.  * arbeide for at sjølvstendige næringsdrivande skal få like gode  pensjonsrettar og sosiale velferdsordningar som lønsmottakarar.  * nedsetje ein pensjonskommisjon for å utgreie ei pensjonsordning som  kan vere økonomisk berekraftig og fremje solidaritet mellom grupper og  generasjonar. Grunnpensjonen skal framleis vere offentleg finansiert, mens  tilleggspensjonen delvis skal opparbeidast gjennom individuell sparing i  fond i statleg regi. Grunnpensjonen må vere relativt høg, mens  tilleggspensjonane til ein viss grad må spegle den inntekta den enkelte har  opparbeidd.  * styrkje samarbeidet mellom trygdeetaten, arbeidsmarknadsetaten og  sosialkontora, med sikte på eit meir heilskapleg og fleksibelt tilbod.  * sikre alle som bur i Noreg trygderettar gjennom ei ny stønadsordning for  innbyggjarar med kort butid.  * styrkje det internasjonale trygdesamarbeidet, slik at det vert lettare å  flytte trygderettar mellom land.  * arbeide for at dei som har hatt store omsorgsoppgåver i familien kan få  overgangsstønad til utdanning og tilpassing i arbeidslivet.  * arbeide for at gravide kvinner og småbarnsforeldre ikkje vert diskriminerte  i arbeidslivet.  * sikre tilgjenge til butikkar, offentleg kommunikasjon, offentlege kontor,  kulturinstitusjonar, skular osb. for funksjonshemma.  * at retningslinene for fiskarpensjon vert endra, slik at han ikkje fell vekk  ved uførleik. Fiskarpensjonen vert utbetalt mellom 60 og 67 år.  Arbeidsliv  Styresmaktene er gjennom Grunnloven bundne til å leggje tilhøva til rette  for at alle arbeidsføre menneske kan tene til sitt eige livsopphald.  Arbeidslivet har både sjølvstendige næringsdrivande og arbeidstakarar. For  båe gruppene er den økonomiske politikken avgjerande for høvet til å  skaffe seg tilstrekkeleg inntekt og trygge arbeidstilhøve.  Sjølvstendige næringsdrivande er avhengige av utforminga av  næringspolitikken for bransjen sin. Konkurransetilhøva vert stendig tøffare,  og marknadskonsentrasjonen sterkare. Senterpartiet vil arbeide for å jamne  ut maktbalansen i næringslivet til fordel for dei mange mindre sjølvstendig  næringsdrivande.  Stendig aukande nasjonal og internasjonal kapitalmakt og omfattande  samfunnsendringar gjer det stendig naudsynt å vurdere lover og regelverk  for lønsmottakarar. Lover, regelverk og avtalar mellom partane i arbeidslivet  har stor verdi for livsvilkåra til arbeidstakarane og deira høve til å utfalde  seg. Senterpartiet er oppteke av å ha ei sterk fagrørsle som medverkar til  eit godt organisert arbeidsliv i ein slik endringsprosess.  Aukande konkurranse og presset frå marknaden gjer arbeidsmarknaden  stendig hardare. Utstøyting frå arbeidslivet er eit aukande problem. For  mange yrkesgrupper er no uføretrygding og førtidspensjonering den mest  vanlege måten å gå ut av arbeidslivet på. Arbeidsmarknaden vert spalta i  eit A-lag med trygge tilsetjingsvilkår, eit B-lag med kronisk utrygg tilknyting  til arbeidslivet og eit C-lag som i beste fall har sporadisk tilknyting. Den  tradisjonelle faglege solidariteten vert undergraven og det vert vanskelegare  for arbeidstakarar å samle kreftene når arbeidsgjevaren er eit fleirnasjonalt  konsern. Prosjekt som tek sikte på å styrkje arbeidstakarane sine høve til  samarbeid over landegrensene bør difor støttast. Politiske vedtak og  offentlege budsjett som legg opp til auka bruk av konkurranseutsetjing og  privatisering i det offentlege kan føre til at dei svakaste gruppene blir  ytterlegare utstøytte frå arbeidslivet.  Den raske utviklinga innanfor informasjonsteknologi opnar nye høve for  organisering av verksemda, både innan industri, tenesteyting og  primærnæringane, og fører til framvekst av nye yrke. Tilhøvet mellom  individuell fridom til utvikling, livsorganisering, kollektiv tryggleik og  solidaritet blir sett på prøve.  Effektivitets- og omstellingstrykket aukar, noko som stiller større krav til  den enkelte arbeidstakaren si evne til å utvikle seg, lære og styre seg sjølv.  Dette kan vere stimulerande og utviklande, men samstundes føre til at folk  vert tidleg utbrent, og det skaper større grad av stress, uvisse og fare for  utstenging frå arbeidslivet.  Hovudproblemet for stendig fleire menneske er mangel på tid til å løyse  naudsynte oppgåver i dagleglivet. Dette stiller den tradisjonelle  samankoplinga mellom arbeid, tid og stad overfor store utfordringar. Faren  er at den «uregulerte arbeidsmarknaden» får leggje premissane for  arbeidsorganiseringa i framtida og dimed truge etablerte rettar og vern.  Forkjemparane for det frie marknaden ønskjer ei utvikling der lover og  avtalar får mindre å seie. Det gjer ikkje Senterpartiet.  Enkle revisjonar av gjeldande lover og avtalar kan til ein viss grad møte  utfordringane, men no trengst det heilt klart å starte arbeidet med ei meir  samla og heilskapleg lovregulering av arbeidslivet i framtida.  Ny arbeidslivslovgjeving  Senterpartiet ser det som naturleg å vurdere ei samling av lovgjevinga på  arbeidslivsområdet i ei ny lov, der heile eller delar av dagens lovverk i  Arbeidsmiljølova, Ferielova, Sysselsetjingslova og Lov om lønsplikt ved  permitteringar vert innarbeidd. I dette arbeidet må samspelet mellom  lovregulering og partsavtalar stå sentralt.  Senterpartiet vil ha eit lovverk som gjev tryggleik for arbeid og inntekt,  hindrar diskriminering på jobben og sikrar arbeidstakarane demokrati og  medverknad på eigen arbeidssituasjon. Lovverket må gje arbeidstakarane  rett til å samordne fagforeiningsarbeidet på konsernnivå, og sikre  arbeidarane tryggleik ved omstelling. Det bør vurderast å innføre krav om  sluttvederlag ved nedlegging av lønsame bedrifter, for å hindre  konkurransevriding til fordel for land som allereie har slike føresegner.  Bruken av mellombelse tilsetjingar og inn- og utleige av arbeidskraft bør  avgrensast. Det er ikkje eit mål å hindre bruk av slike tilsetjingsformer, men  å hindre misbruk.  Alle skal ha rett til eit arbeid som er mogleg å kombinere med eit aktivt  samfunnsliv, fritid og omsorgsoppgåver. Lovverket må difor slå ring om  normalarbeidsdagen frå 07.00 til 17.00, og må sikre arbeidstakarar som må  jobbe utanom normal arbeidstid skikkeleg kompensasjon. Det må vere rom  for fleksible arbeidstidsordningar for dei som ønskjer det.  Senterpartiet vil:  * vurdere å innføre ei samla ny arbeidslivslovgjeving til erstatning for dei  spreidde lovreglane vi har i dag.  * jamne ut maktbalansen i næringslivet til fordel for dei mange mindre og  sjølvstendige næringsdrivande, til dømes gjennom konkurranselovgjevinga.  * Styrkje arbeidstakarane sine rettar ved tilbakekomst frå permisjon.  * omstelle offentleg sektor utan å kommersialisere velferdsordningane.  * ikkje svekkje faglege rettar. Bruk av tvungen lønsnemnd må berre  brukast når det er velgrunna fare for liv og helse.  * hegne om retten til fri og uavhengig fagorganisering. Det kan vurderast å  setje ei minstegrense for medlemstal for at organisasjonane skal ha  forhandlingsrett.  Sjukeløn og uførepensjon  Arbeidslivet vert stadig meir hektisk, og krava til arbeidstakarane aukar.  Dette fører til både fysiske og psykiske lidingar. Mange vert pressa ut av  arbeidslivet etter ein kort og hektisk yrkeskarriere. Arbeidslivet må  organiserast på ein slik måte at folk som hovudregel kan stå i jobb til dei  når pensjonsalderen. Arbeidsgjevarane har eit stort ansvar for å leggje til  rette for eit trygt og godt arbeidsmiljø. Den norske velferdsstaten byggjer på  at alle skal sikrast ved inntektsbortfall, og at alle får tilbod om helse- og  omsorgstenester når det trengst.  Den norske sjukepengeordninga er ei sams offentleg ordning for alle med  inntektsgjevande arbeid, med likt kompensasjonsnivå for alle. Det er viktig  å redusere sjukefråveret og bruken av uførepensjon, både ut frå omsynet til  enkeltpersonar og samfunnet som heilskap.  Senterpartiet vil arbeide for ordningar som opprettheld høg yrkesdeltaking,  gjer det mogleg for den einskilde å utnytte arbeidsevna si, hindrar  utstøyting frå arbeidslivet og gjev tryggleik ved inntektsbortfall. Dei  svakaste gruppene i arbeidslivet skal skjermast mest.  Senterpartiet vil:  * halde på ordninga med 100% sjukeløn frå fyrste fråversdag for  lønsmottakarar.  * betre sjukelønsordninga for sjølvstendig næringsdrivande.  * betre sjukeløns- og pensjonsrettar for deltidsarbeidande.  * styrkje førebyggjande innsats mot høgt sjukefråvere, m.a. gjennom  variasjon i arbeidsoppgåver, trim og avspenning i arbeidstida, fleksibel  arbeidstid og generell betring av arbeidsmiljøet.  * bruke funksjonsvurdering, slik at det heile tida vert lagd vekt på at folk  skal kunne arbeide.  * motverke at stadig fleire vert permanent uføretrygda. Dette kan skje ved  at personar som ikkje klart treng 100% varig uføretrygd, berre vert  uføretrygda for ein periode og så vert vurderte på nytt.  * gjere det mogleg å verte uføretrygda mindre enn 50%.  * betre høve til å kombinere arbeid og trygd for dei som treng det. Det må  leggjast opp til fleksible ordningar, slik at det løner seg å arbeide, og slik at  arbeidsgjevaren ikkje taper på å tilsetje folk med nedsett arbeidsevne.  * betre tilrettelegginga av arbeidssituasjonen for funksjonshemma.  Arbeidsinnvandring  Samfunnet sitt behov for arbeidskraft bør fyrst og fremst dekkjast gjennom  omskulering og kvalifisering av innanlands arbeidskraft, og gjennom tiltak  som oppmuntrar folk til å stå lenger i arbeidslivet. Arbeidskraftinnvandring  må ikkje brukast som eit skjult verkemiddel for å halde løns- og  arbeidsvilkåra på eit kunstig lågt nivå innan enkelte sektorar, eller for å få  utført arbeid som nordmenn ikkje vil gjere.  Det er positivt med ei viss utveksling av arbeidskraft mellom land. Det at  nordmenn kan reise ut for å ta arbeid og utlendingar kan kome hit for å ta  arbeid, gjev folk nyttig kompetanse, fører til auka kulturforståing, og gjer at  dei kan tilføre nye impulsar og kompetanse når dei kjem heim.  Arbeidskraftinnvandring må difor byggje på likehandsaming av personar frå  ulike land, og ikkje berre vere for statsborgarar av privilegerte statar innan  OECD- og EØS-området. Lovverket må praktiserast meir fleksibelt for  arbeidssøkjarar frå land utanfor EØS-området som allereie oppheld seg i  landet, slik som utanlandsstudentar, flyktningar og asylsøkjarar.  Senterpartiet vil opne for jobbsøkjarvisum. Storleiken på  arbeidsinnvandringa må avgjerast i samarbeid med partane i arbeidslivet.  Det er eit vilkår at «norske» løns- og arbeidsvilkår skal gjelde. Det må  stillast krav om norskopplæring innan bransjar der dette er naudsynt ut frå  tryggleiksomsyn.  Trygg og aktiv alderdom  Eldre menneske har mykje å tilføre, både i arbeids- og organisasjonslivet.  Det er ei utfordring å leggje til rette for treffpunkt mellom den eldre  generasjonen og barn for å formidle faktisk kunnskap, historie, etikk og  sosial læring. Besteforeldregenerasjonen har ofte betre tid enn  foreldregenerasjonen.  Pleietrengande eldre skal ha tilgang på eit variert omsorgstilbod. Dette  omfattar hjelpetenester for heimebuande, omsorgsbustader med tilpassa  pleietilbod og sjukeheimsplassar med heildøgnspleie. Solidaritet med  enkeltmennesket og respekt for integritet og sjølvstende er grunnverdiar  som omsorgstilbodet må kvile på.  Omsorgstenestene i Noreg er eit samspel mellom den offentlege, familien  og frivillige. Private interessentar gjer seg gjeldande i stadig sterkare grad.  Dette er ofte selskap som er del av store multinasjonale selskap. Desse har  høve til å underprise tenester i ein startfase for å vinne tilbod. Røynsler frå  andre land viser at fleire kommunar no vender tilbake til kommunale  omsorgstenester etter å ha funne ut at privatisering ikkje vart så billig og  bra som førespegla.  Senterpartiet vil:  * at kommunane skal kunne gje ei heilskapleg og fleksibel eldreomsorg.  Skalaen må ha mange steg og spenne frå ei god open omsorg til  sjukeheimsplass for dei aller mest pleietrengande.  * arbeide for at omsorgstenester ikkje vert privatiserte eller  konkurranseutsette.  * styrkje rolla til dei frivillige organisasjonane i omsorgsarbeidet.  * arbeide for at det vert sett klare kvalitetsmål for omsorgstenestene.  * styrkje kunnskapen om og tilbodet til personar med aldersdemens og  deira pårørande.  * leggje til rette for private bustadløysingar for eldre menneske med  bustadkapital, som vert knytt til offentlege omsorgstenester.  * byggje ut fleire frivilligsentralar og yte større offentleg stønad til kvar  enkelt.  * betre samarbeidet mellom skular og eldresenter for å byggje bru mellom  generasjonane.  * gje omsorgsløn for pleie av eldre, sjuke og funksjonshemma.  * at staten skal dekkje 50% av utgiftene til omsorgsløn.  * oppjustere dei statlege tilskota til bygging av sjukeheimar og  omsorgsbustader.  * opprette eldreombod.  Helse- og sosialtenester  Alle skal ha tilgang til gode og likeverdige helsetenester, uavhengig av  personleg økonomi og bustad. Eit helsevesen under offentleg styring er den  beste garantien for å nå dette målet.  Behandling skal kunne tilbydast på lågast mogleg omsorgsnivå, så nært  pasienten som mogleg. Eit helsevesen med ein desentralisert  sjukehusstruktur er mest føremålstenleg, og vil gjere samarbeidet mellom  sjukehusa og primærhelsetenesta betre, og det same mellom sjukehus.  Innanfor ramma av eit likeverdig helsetilbod er det naturleg med ulike  struktur- og driftsformer landsdelane mellom. Fylka bør oppmuntrast til i  sterkare grad å organisere helsetilbodet sitt ut frå dei ulike regionale  tilhøva.  Private helsetilbod kan vere eit supplement til det offentlege. Slike tilbod  skal likevel inngå i dei offentlege helseplanane. Privatisering av  helsetenester vil føre til sterkare konkurranse om helsepersonell og  helsekroner og skape eit aukande skilje mellom pasientar med god og  dårleg økonomi, og mellom pasientar i by- og distriktskommunar.  Det er viktig å gjere klare prioriteringar når det gjeld kva oppgåver det  offentlege helsevesenet skal ta seg av og kva som kan overlatast til andre.  Dette gjeld òg kva tenester som skal vere gratis for alle og kva tenester  folk bør betale sjølve.  Den medisinske utviklinga går svært raskt. Dette gjer at vi i stadig sterkare  grad vert stilte overfor etiske spørsmål og må ta stilling til vanskelege  prioriteringar. Ny kunnskap opnar vegen for nye behandlingsmåtar. Desse  kan på den andre sida vere svært kostbare og vil fortrengje tradisjonelle  helseoppgåver dersom dei økonomiske rammene ikkje vert auka.  Senterpartiet vil:  * at fylka skal få inntekter som står i høve til dei oppgåvene som skal  løysast. Fylkeskommunen har fått ansvar for tilbodet om  spesialisthelsetenester, og må òg ha høve til å finansiere tilbodet.  * ikkje auke delen innsatsstyrt finansiering frå staten ut over 50%, for å  unngå at det oppstår vridingar mot «lønsame» behandlingar på kostnad av  kronikarar og samansette lidingar.  * at det vert oppretta eit nasjonalt råd for prioritering i helsevesenet. Rådet  skal gje forvaltning og politikarar råd om prioritering innan alle område av  helsetenesta.  * betre behandlingstilbodet til ungdom som lir av matforstyrringar.  * gje sosialhjelpsmottakarar hjelp til å kome ut i arbeid.  * auke kjennskapen til grøn omsorg og arbeide for at dette skal vere eit  tilbod i alle kommunar.  Førebyggjande helse  Livsstilssjukdomar har lenge vore eit problem mellom vaksne. Eit  stillesitjande liv, kombinert med eit feitare kosthald, røyking og bruk av  alkohol har ført til ein auke i livsstilsrelaterte sjukdomar. Det er ei stor  utfordring å stoppe utviklinga i retning av lågare fysisk aktivitet og usunne  matvanar mellom barn og unge. Særleg mellom tenåringar utgjer mat frå  gatekjøken og sukkerhaldig brus ein urovekkjande stor del av kosthaldet.  Mange barn bruker svært mange timar framfor datamaskinen og skulane  melder om dårlegare motorikk og fysiske dugleikar i barne- og  ungdomsgruppene.  Eit sunt kosthald og større fysisk aktivitet er viktig for å avverje helseplagar.  Det er viktig å leggje til rette for fysisk aktivitet i skule og arbeid.  Helseopplysning og auka kunnskapar kan føre til endra åtferd og dimed gje  betre helse. Ei viktig utfordring er å gjere folk medvitne om ansvar for eiga  helse. Naturopplevingar og kulturell aktivitet er viktig både i førebyggjande  helsearbeid og rehabilitering. Rein mat, rein luft og reint vatn er sjølvsagde  krav. Ernæringspolitikken er ei viktig side ved førebyggjande helsearbeid.  Senterpartiet vil:  * kartleggje samanhengen mellom livsstil og samfunnskvalitet.  * kartleggje betre kva samanhengar det er mellom organiseringa av  arbeidslivet og helsesituasjonen.  * setje i verk ein 3-årig kampanje for ernæring og fysisk aktivitet, i  samarbeid mellom skulen, idretten og ernæringsstyresmaktene.  * at kommunane skal auke innsatsen sin for helseopplysning.  Kunnskapane til ulike grupper av helsepersonell må utnyttast betre.  * setje inn førebyggjande tiltak for å redusere bruk av rusmiddel, då dette  er ei hyppig årsak til vald, ulukker og psykiske problem.  * arbeide for ei offentleg satsing for å betre inneklimaet i offentlege  bygningar, særleg i skular og barnehagar.  * redusere ureininga frå vegtrafikken.  * at miljøretta helsevern skal prioriterast i kommunane og på  arbeidsplassane. Utforminga av det ytre miljøet, så vel som det  psykososiale miljøet, er viktig i det førebyggjande arbeidet.  * gje alle barn tilbod om all-idrett i samarbeid mellom idrettslaga, skulen  og kommunen.  * gje alle skular tilbod om abonnement på frukt og grønsaker til  skulebarna.  Sjukehus  I eit rikt land som Noreg må det stillast store krav til sjukehusvesenet. Folk  må kjenne seg trygge på at dei får rask og god hjelp. Enkle inngrep og  kreftpasientar må kunne behandlast utan at pasienten må vente månadsvis  i kø.  Tidleg hjelp til menneske med psykiske plagar vil spare mange menneske  for store lidingar, gjere vegen tilbake til eit vanleg liv kortare og spare  samfunnet for store utgifter.  Senterpartiet ønskjer ein modell for sjukehusdrift som sikrar nærleik til og  samarbeid med primærhelsetenesta, motverkar statleg byråkrati og hindrar  profesjonskamp. Desse måla vert best tekne vare på ved at sjukehusdrift  framleis er eit fylkeskommunalt ansvar.  For kvart år som går vert stadig fleire pasientar behandla. Lækjevitskapen  har nådd svært langt, og inngrep som tidlegare var svært alvorlege, vert i  dag ordna ved hjelp av enkle inngrep og kort liggjetid.  Trass i at vi har eit godt utbygd sjukehusvesen og god tilgang på fagfolk, er  mange frustrert over korleis sjukehusa vert drivne. Overbelegg, framleis  noko gamalt utstyr, lange køar og rask heimsending av nyopererte  pasientar er somme av grunnane.  Senterpartiet vil:  * la staten behalde eit overordna ansvar for å sikre eit desentralisert  helsetilbod, gjennom fordeling av medisinsk teknologi, spisskompetanse,  forsking og utdanning til alle regionsjukehus.  * at samarbeidet mellom fylka om regionalsjukehus og spesialiserte  funksjonar skal vidareførast gjennom helseregionane. Fylkeskommunane  skal, som ansvarleg for spesialisthelsetenesta, ha ansvaret for utviklinga av  dei regionale helseplanane.  * bidra til å skape klårare ansvarsliner mellom fylkeskommunen som tingar  og sjukehusa som utførar av helsetenester gjennom organiseringa av  sjukehusa. Fylkeskommunane som sjukehuseigar bør utvikle  styringsmodellar som tydeleggjer sjukehusleiinga sitt ansvar for drifta og for  å levere dei tenestene som er etterspurde.  * gje fylkeskommunen som sjukehuseigar tilstrekkeleg inntektsgrunnlag til  å sikre forsvarleg utbygging og drift av sjukehusa.  * prioritere innkjøp av moderne og effektivt utstyr til sjukehusa i landet.  * auke utdanningskapasiteten for legar, sjukepleiarar og anna  helsepersonell. Særleg i pleieyrka må løns- og arbeidstilhøva leggjast betre  til rette for å fremje rekrutteringa og oppmuntre folk til å verte i yrket.  * opprette utdanningsstillingar for legar ved dei mindre sjukehusa òg, for å  sikre rekruttering til slike sjukehus. Staten må finansiere  utdanningsstillingar.  * utnytte ressursane på sjukehusa betre. Det er naudsynt med eit skarpare  skilje mellom planlagd aktivitet og akuttfunksjon, betre planlegging av  operasjonsverksemd samt frigjering av helsepersonell frå administrative  oppgåver. Meir av tida til legane må brukast til pasientbehandling.  * at staten skal yte like stor støtte til dei psykiatriske sjukehusa som til dei  somatiske. Løyvingane til barne- og ungdomspsykiatrien bør aukast.  * utnytte informasjonsteknologien målretta for å betre tilbodet innan helse  og omsorg. Utbygginga av telemedisin må fortsetje.  * at IKT i sterkare grad vert teke i bruk både i sjukehusa og elles i  helsevesenet for å betre informasjonsflyten og betre oversikta både internt  og overfor pasientane.  * styrkje ambulansetenesta som fyrste del av akuttmedisinsk vernebuing  og behandling. Avstanden mellom stasjoneringsstad for ambulanse og dei  han skal hjelpe, bør vere kortast mogleg  * vurdere kriteriet for innsatsstyrt finansiering og ikkje auke delen  innsatsstyrt finansiering frå Staten ut over 50%  Kommunehelsetenesta  Tilbodet av helsetenester på kommunenivå må utformast ut frå lokale  tilhøve og føresetnader.  Kommunehelsetenesta har mykje å seie for førebygging, behandling,  oppfølging, rehabilitering, pleie og omsorg. Hovudtyngda av behovet for  helsetenester skal dekkjast i nærmiljøet. Eit betre og meir differensiert  helse- og omsorgstilbod i kommunane vil vere ein føresetnad for eit godt  tilbod til den einskilde, og gje høve til ein meir fornuftig bruk av noverande  sjukehuskapasitet. Sjukeheimane vil framleis spele ei viktig rolle i dette  arbeidet, og må vere i stand til å ta imot pasientar som vert skrivne ut av  sjukehusa for rehabilitering eller rekonvalesens.  Sjukeheimane skal dessutan fungere som ressurssenter for den opne  omsorga.  Mange av problema i helsevesenet kjem av mangel på økonomiske  ressursar. Kommunesektoren står framfor nye oppgåver innan  helsesektoren som tilseier auka ressursar, både når det gjeld økonomi og  personell.  Senterpartiet vil:  * styrkje kommuneøkonomien, slik at kommunane kan byggje ut ei  tilstrekkeleg god primærhelseteneste.  * arbeide for ei betre samordning av primærhelsetenesta og  sekundærhelsetenesta.  * utforme systemet for eigendelar slik at det skjermar dei som bruker  helse- og sosialtenester mest, heimesjukepleien medrekna.  * sikre ekstra ressurskrevjande klientar eit forsvarleg tilbod gjennom minst  å refundere lønskostnadene til kommunane.  * betre rekrutteringa av legar til distriktskommunar, gjennom å fremje  interkommunalt samarbeid om legesenter og legevakt.  * leggje til rette for interkommunalt samarbeid i oppfølginga av reforma for  psykisk utviklingshemma. Fleksibilitet er viktig, både ved omsorg i heimen,  i eigen bustad og i institusjon.  * utdanne fleire jordmødrer for å oppfylle kravet om at alle kommunar skal  ha tilbod om jordmorteneste.  * at gratis tannhelseteneste skal omfatte fleire økonomisk svake grupper.  Rusmiddelbruk  Haldningsskapande arbeid og førebygging er viktig for å møte den sterke  auken i rusmiddelmisbruk mellom ungdom. Særleg er auken sterk når det  gjeld nye narkotiske stoff, med omfattande psykiske lidingar mellom  ungdom som resultat. Samarbeid mellom ungdom, foreldre, skule og politi  er ein føresetnad for å kartleggje og førebyggje rusmiddelmisbruk.  Førebygging gjennom gode oppvekst- og livsmiljø må kombinerast med rett  behandling, streng lovgjeving og sterk kontroll.  Senterpartiet vil ikkje liberalisere narkotikalovgjevinga. Det er viktigare å slå  hardt ned på langarane og bakmennene enn på den einskilde brukaren.  Ungdom som vert teken for å bruke narkotiske stoff må oppleve  reaksjonar, og foreldra og skulen skal så snøgt som råd kome inn.  Førstegongsbrot skal ikkje registrerast på rullebladet.  Ungdomspsykiatrien, PP-tenesta og barnevernet må i samarbeid med  foreldra og skulen vere med og førebyggje og drive ettervern overfor  ungdom. Denne typen vaksenkontakt vert stadig viktigare, difor må desse  institusjonane verte tilførde større ressursar enn i dag. Det same gjeld  skulen.  Ungdom som har hamna på skråplanet må ikkje handsamast som vaksne,  sjølv om dei allereie kan ha fått eit kriminelt rulleblad. Institusjonar som  t.d. Tyrilikollektivet har vist til gode resultat med den alternative  behandlinga si. Dette er eitt av mange tilbod Senterpartiet meiner det  framleis må støttast opp om.  Mange av dei ekstreme valdstilfella vi ser i dag er kombinert med rus.  Anabole steroid og andre former for doping er eit omfattande problem i  samfunnet. Forsking har vist at bruk av slike middel skaper psykisk  ubalanse og er med på å framprovosere vald. Senterpartiet ønskjer å  forsterke arbeidet mot bruk av slike middel, både innan organiserte og  uorganiserte idrettsmiljø.  Reklame har stor makt. I Noreg er det forbod mot alkoholreklame. Dette  forbodet vert uthola av bryggjeria som driv skjult reklame for vanleg øl  gjennom lettøl-reklame.  Reklame som framhevar medikament som reine lukkemedisinen, er eit  aukande problem. Senterpartiet meiner at ein skal ha respekt for  lækjemiddel, og ikkje drive reklame for å auke bruken.  Senterpartiet vil:  * arbeide for eit sterkare samarbeid lokalt og sentralt mellom skule, heim,  sosialkontor, helsepersonell, politi og frivillige organisasjonar om  førebyggjande tiltak. Dette bør nedfellast i ruspolitiske handlingsplanar i  den einskilde kommunen.  * at ungdomsproblem som til dømes matforstyrringar, vald og  rusmiddelbruk skal fokuserast på i lærarutdanninga.  * informere foreldra om teikn på narkotikamisbruk. Foreldre og  yrkesgrupper som arbeider med barn og unge bør få tilbod om kurs om  narkotikabruk minst ein gong annakvart år. Skulehelsetenesta bør brukast  aktivt i skulen sitt opplysnings- og haldningsarbeid.  * inkludere tobakk og tobakksskadar i det rusførebyggjande arbeidet.  * styrkje arbeidet mot doping i idrettsmiljøa.  * styrkje behandlingstilbodet for misbrukarar. Behandlingstilbod må møtast  med kvalitetskrav og verte følgt opp med jamlege kontrollar.  * i større grad bruke andre behandlingsformer enn fengsel for ungdom med  rusproblem.  * setje inn auka ressursar for å få fengsla fri for narkotika.  * at tvangsinnlegging kan gjennomførast i tilfelle der det ikkje finst andre  alternativ. Særleg må gravide narkotikamisbrukarar tvangsbehandlast  dersom dei ikkje klarer å stanse misbruket på annan måte. Gravide  rusmisbrukarar skal ikkje ha metadon.  * byggje ut ettervernet.  * vidareføre tilbod om skadereduksjon for heroinmisbrukarar (metadon og  liknande) og følgje opp om det verkar etter føremålet.  * vidareføre strenge straffer ved narkotikalovbrot, og oppretthalde  lovforbodet mot cannabis.  * gje stønad til pårørandesenter.  * innføre strengare kontroll av skjenkjestader og hardare reaksjonar ved  brot på skjenkjelova.  * forsterke kampen mot illegal omsetnad og smugling av alkohol.  * vidareføre restriksjonar i alkoholpolitikken i form av sals- og opningstider,  relativt høge avgifter og reklameforbod.  * at vin og brennevin berre skal omsetjast gjennom Vinmonopolet.  Utsalsstadene skal liggje innanfor akseptabel reiseavstand.  * avklare tilhøvet mellom teieplikt og informasjonsplikt for å sikre naudsynt  tverretatleg samarbeid.  Etiske konfliktar  ved byrjinga og slutten på livet  Eit befrukta egg er spiren til eit nytt liv. Samfunnet har plikt til, gjennom  lovgjeving og på annan måte, å gje fostret og kvinna eigna vern.  Døden er ein naturleg del av livet. Hovudutfordringa er å sikre god og aktiv  livshjelp i sluttfasen i form av pleie, omsorg og smertelindring.  Bio- og genteknologien må møtast ut frå den grunnhaldninga at alle  menneske har rett til liv, uavhengig av utviklingsmoglegheiter og evner.  Lovverket innanfor bio- og genteknologien må ta vare på dei positive  sjansane som ligg innanfor dette feltet, samstundes som det vert sett klare  grenser for kva som er etisk, medisinsk og ressursmessig akseptabelt. Bruk  av stamceller og terapeutisk kloning kan verte ein ny måte å lækje  alvorlege sjukdomar på. Det er nødvendig med klare grenser for kva som er  etisk forsvarleg.  Senterpartiet vil:  * gå imot bruk av og forsking på befrukta egg, fostervev og levande og  aborterte foster hos mennesket.  * at fostervatndiagnostikk fyrst og fremst skal tilbydast risikogrupper.  * at det vert forska vidare på bruk av «vaksne» stamceller frå fødde individ.  * byggje på hospice-filosofien som tilbod til døyande. Det inneber å gje all  behandling som kan lindre, og pleie og omsorg som rettar seg mot dei  fysiske, psykiske, sosiale og åndelege behova til pasienten.  * vidareføre dagens abortlovgjeving.  * seie nei til aktiv dødshjelp.  * lovregulere bruk av organ og vev frå døde personar.  * betre informasjonen om organdonasjon, slik at folk kan ta eit standpunkt  så tidleg som mogleg  * berre tillate bruk av genteknologi ved diagnostikk, men vurdere å bruke  det ved behandling av alvorlege sjukdomar dersom dette kan gjerast på ein  trygg måte. Med den rivande utviklinga som skjer innan bioteknologisk  forsking, er det viktig at nye problemstellingar og kunnskap vert gjort  tilgjengeleg og lagt fram for open debatt.  * at forbod mot bruk av opplysningar om DNA skal omfatte offentlege  styresmakter, arbeidsgjevarar, utdannings- og kredittinstitusjonar og  forsikringsselskap. Det må vere forbode å be om, ha og bruke slike  opplysningar, samt å spørje om DNA-gransking har vore utført.  Samane  Samane er eit urfolk på Nordkalotten, bunde saman av felles språk, kultur  og historie. Av di det bur flest samar i Noreg, har Noreg eit særskilt ansvar  for utvikling av samane sin kultur og levekår. Samane sine kår i Sverige,  Finland og Russland vil avhenge av levekåra til dei norske samane.  Ratifiseringa av ILO-konvensjonen og det arbeidet Noreg gjer for andre  minoritetar og urfolk, gjev òg Noreg eit særleg ansvar internasjonalt  Senterpartiet vil gje samane høve til kulturell og materiell utvikling på eige  grunnlag, og dei ulike samiske språk- og kulturgruppene høve til å utvikle  eigne særtrekk. Vi er imot inngrep i bruksområda dersom dei svekkjer  samiske primærnæringar. Gjennom Sametinget og andre organ må samane  få større innverknad over planlegging og tiltak som vedkjem samane.  Det er særleg viktig å oppretthalde og utvikle samisk busetjing og  næringsliv i dei samiske områda og i andre lokalsamfunn med samisk  busetjing, for å vidareføre og styrkje samisk språk, kultur og næringsliv.  Fornorskinga har ført til at det no er nødvendig å styrkje samisk språk og  kultur, særleg i kystområda.  Senterpartiet har som mål å utvikle reindrifta innanfor naturen si toleevne,  slik at nye generasjonar får høve til inntekt og næringa vert sikra  rekruttering i framtida. Næringspolitikken må ta sikte på at det skal vere  interessant og attraktivt å drive med rein.  Senterpartiet  Kunst, kultur, kyrkje og livssyn  •Grunnsyn: Tenkje det, ville det og  gjere det  •Folkestyrt utvikling  •Trygg kvardag  •Kunst, kultur, kyrkje og livssyn  •Miljø og energi  •Utdanning og forsking  •Økonomisk politikk og næringspolitikk  •Regionalpolitikk  •Samferdsle  •Forsvar, tryggleik og vernebuing  •Internasjonale utfordringar  •Nokre hovudpunkt i programmet  Kunst og kultur  * Hovudmålet for den nasjonale kunst- og kulturpolitikken er å gje  enkeltmennesket auka livskvalitet og utvikle vår identitet.  * Senterpartiet vil oppvurdere kunsten og kulturen si rolle i samfunnet  kraftig, basert på eigenverdien til kunsten. Dette vil samstundes bidra til å  sikre kulturelt mangfald.  * Alle skal ha høve til sjølv å delta i kulturelle aktivitetar og oppleve kunst  på høgt kvalitetsnivå.  Kunst og kultur har ein verdi i seg sjølv, men kan òg brukast som  verkemiddel til å nå andre samfunnsmål. Det ligg inga motsetning i dette.  Det er mangel på evne til innleving i samfunnet vårt. Kunsten og kulturen  inneheld alle dei uttrykksformene som skal til for å auke innlevinga vår i  situasjonen til andre menneske. Ulike kunstnarlege uttrykk påverkar oss  ulikt. Difor må alle dei kunstnarlege uttrykksformene få gode kår;  biletkunst, musikk, dans, teater, opera, kunsthandverk, diktarkunst og  talekunst. Kunsten og kulturen representerer òg ei motvekt til flyktigheit og  materialisme.  Fleirkulturell toleranse er avgjerande for stabilitet og førebygging av  konfliktar, både i og mellom nasjonar. Respekt for kvarandre sine særtrekk  hindrar utvikling av rasisme og hat. Kunst og kultur representerer ein  ressurs når det gjeld å utvikle det fleirkulturelle Noreg, og styrkje  sjølvkjensla for alle grupper.  Kulturell forflating gjev ei fargelaus verd. Alle land må ta ansvar for å sikre  globalt kulturelt mangfald. Vi må arbeide medvite med å ta vare på og  dyrke det kulturelle særpreget vårt. Senterpartiet vil arbeide for dette i  Verdas Handelsorganisasjon, og avviser dimed å handsame kultur som ei  tradisjonell handelsvare.  Teknologien har opna for kommunikasjon i former og eit omfang som aldri  har vore mogleg tidlegare. Dette reduserer likevel ikkje menneska sine  behov for samvere og fysisk nærleik. Kulturen samlar folk - noko som i seg  sjølv underbyggjer behovet for auka kultursatsing.  Språk utgjer ein viktig del av identiteten til folk. Å oppretthalde det norske  språket som eit levande tale- og skriftspråk vert stadig meir krevjande. Det  er difor naudsynt å styrkje innsatsen på dette feltet.  Kunsten og kulturen hjelper til å gje oss visjonar og utløyse kreativitet.  Satsing på kunst og kultur er ein føresetnad for eit nyskapande samfunn.  Kinoane er viktige kulturinstitusjonar og norskprodusert film er eit viktig  bidrag til å oppretthalde norsk språk og kultur. Stønad til filmproduksjon bør  framleis vere ei statleg oppgåve, mens ulike tiltak for å fremje kinotilbodet  til innbyggjarane må forankrast i kommunane og den lokale  kulturpolitikken.  I ei tid der barn og unge sitt aktivitetsnivå er minkande, er det avgjerande å  leggje til rette for idrett. Senterpartiet vil difor sikre eit høgt nivå på  stønaden til idretten. Midlane skal hovudsakleg kome det lokale, frivillige  idrettsarbeidet til gode.  Kommuneøkonomi og kulturlov  Kommuneøkonomien må styrkjast for at kulturarbeidet skal verte vareteke  på ein god nok måte i kommunane. I dag ser vi at kulturarbeidet ofte vert  skadelidande, av di andre lovpålagde oppgåver går føre. For å sikre større  medvit om kulturarbeidet, vil Senterpartiet arbeide for ei enkel, generell  kulturlov. Lova skal ikkje gje kommunane pålegg om kor mykje midlar som  skal setjast av til kulturføremål, men ho skal påleggje kommunane eit  kulturelt ansvar overfor innbyggjarane. Dette ansvaret skal m.a. innebere at  alle får høve til å få kunnskap om lokal kultur og identitet.  Endring av dagens kulturpolitikk  Senterpartiet ønskjer ein sterk nasjonal kulturpolitikk. Vi vil oppretthalde  både solide nasjonale og regionale kulturinstitusjonar og eit levande og  mangfaldig lokalt kulturliv. Når Senterpartiet ønskjer ei kraftig styrking av  kultursektoren, skal dette kome all type aktivitetar til gode, men vi ønskjer  ei relativt sterkare satsing på lokalkulturen. Dette tyder at aktivitetar  baserte på frivillig innsats, slik som amatørteater, korps, kor, festivalar,  folkemusikk- og folkedansgrupper, historiske spel og musikk av ulike  sjangrar skal ha høgare prioritet. Barne- og ungdomskultur skal prioriterast  innanfor alle typar aktivitetar.  Senterpartiet vil at det skal leggjast større vekt på det estetiske miljøet i  utforminga av det offentlege rommet. Arbeidet med arkitektur og design  må i større grad verte ein integrert del av kulturpolitikken.  Kulturengasjement er helsebringande. Senterpartiet vil støtte tverrfaglege  tiltak der kulturaktivitetar inngår som ein komponent, slik som kultur og  helseprosjekt og natur-, kultur- og helseprosjekt.  Noreg sine forsømingar på kulturminneområdet er store. Kulturminnevernet  må styrkjast monaleg for å ta igjen det forsømde. Mange har store verdiar i  verna bygningar. Dette er kostnadskrevjande. Senterpartiet vil innføre betre  skatteordningar for å vareta vernearbeidet på ein best mogleg måte.  Norske mattradisjonar er under press. Mat er ein viktig del av kulturarven  vår som må varetakast mellom anna gjennom utdanning. Samstundes er  mattradisjonar viktige i t.d. turisttiltak.  Senterpartiet vil:  * auke dei samla løyvingane til kultur i løpet av neste stortingsperiode med  1 milliard. Satsinga skal hovudsakleg gå til å styrkje det frivillige  kulturarbeidet og anna lokal og regional kulturverksemd.  * arbeide for ei enkel, generell kulturlov. Kulturlova må følgjast opp med  økonomiske midlar som sikrar at ho kan gjennomførast på ein  tilfredsstillande måte.  * sikre mangfald i bokbransjen, m.a. ved å oppretthalde gjeldande  innkjøpsordning til ei ny ordning er på plass.  * utvikle og fremje tverrfaglege tiltak, der kulturaktivitetar inngår som ein  komponent, slik som natur-, kultur- og helseprosjekt.  * styrkje arbeidet med estetikk, design, arkitektur og stadsutforming  gjennom betre samordning av noverande institusjonar på området. Det bør  utviklast nye stønadsordningar for utvikling av det offentlege rommet.  * sikre at alle offentlege bygg bruker minst 1 % av kostnadene til  utsmykking.  * oppretthalde ein livskraftig norsk filmproduksjon, og opprette eit eige  film- og TV-fond. Stønadsordningane må innrettast slik at kreative  produksjonsmiljø får arbeide samanhengande og på ein måte som  stimulerer både kunstnarleg kvalitet og brei publikumsappell.  * styrkje kulturutvekslinga med utlandet gjennom ein eigen  organisasjonsstruktur.  * gjennomgå dei nasjonale stønadsordningane på kunst- og kulturområdet  med sikte på auka fleksibilitet og kraftig forenkling.  * sikre gode arbeidstilhøve for utøvande kunstnarar og kulturarbeidarar.  * auke stønaden til norsk filmproduksjon.  Kulturminnevern  * etablere Norsk Kulturminnefond i eit samarbeid mellom staten og private  interesser.  * betre skatteordningane for eigarar av verna bygningar, og kompensere for  meirkostnader ved vernetiltak  * at ein del av avkastninga frå Opplysningsvesenet sitt fond vert nytta til å  finansiere vern og sikring av eldre kyrkjer og kyrkjeinventar.  Lokalkulturen  * betre stønadsordningane for utbetring og bygging av lokale fleirbruksbygg  og regionale kulturbygg.  * styrkje arkiv-, bibliotek- og museumssektorane.  * sikre utviklinga av folkebiblioteka som lokale ressurs- og  informasjonssentrum.  * vidareutvikle regionteatra, regionoperaene og symfoniorkestra, og sikre  dei gode økonomiske kår, samstundes som det vert stilt krav til  formidlingsansvar i regionen.  * styrkje dei regionale institusjonane og gradvis overføre aktivitet og ansvar  til det regionale nivået gjennom dialog med Riksteatret, Rikskonsertane og  Riksutstillingar.  * styrkje kulturskulane, m.a. gjennom utdanning av nok fagpersonale.  * auke stønaden til frie sceniske grupper og stille krav til formidling i  lokalmiljøet.  * prioritere høgare å oppretthalde og utvikle handverkstradisjonar og  kunsthandverk.  Nasjonale institusjonar  * sikre at bygginga av Den Norske Opera vert fullført i 2008. Bygginga av  Operaen skal i tråd med Stortingets vedtak skje uavhengig av den vidare  byutviklinga i Bjørvika.  * utvikle eit nasjonalt kunstmuseum på Tullinløkka i Oslo og samorganisere  Nasjonalgalleriet, Museet for samtidskunst, Kunstindustrimuseet, Norsk  Arkitektmuseum, Henie Onstad-sentret og Riksutstillingar.  * sikre kunsthøgskulane betre arbeidstilhøve.  * utvikle Beaivvas Sami Teahter til eit fullverdig nasjonalt teater for  samane.  Språk  * at reglane for språkleg likestelling skal følgjast opp i skulane og i  offentleg administrasjon og i offentleg åtte verksemder.  * sikre samisk og kvensk språk.  * vidareutvikle språksentret på Voss, og arbeide for at sentret inkluderer  både nynorsk, bokmål og samisk i arbeidet.  * oppretthalde obligatorisk undervisning i sidemål.  * at dialektkunnskap skal inngå som ein del av norskfaget, og at elevane  skal oppmuntrast til å ta vare på sin eigen dialekt. Lærarane skal ved  medviten haldning til sine eigne og andre sine dialektar gje elevane  tryggleik ved å oppmuntre dei til å bruke talemålet sitt.  * auke medvitet omkring bruken av utanlandske ord og uttrykk, slik at  fullgode norske ord vert brukte der slike finst.  * auke tilskotet til Norsk Ordbok, slik at det nasjonale ordbokverket kan  fullførast innan rimeleg tid.  Idrett  * Sikre eit høgt nivå på stønaden til idrett og friluftsliv.  * setje i verk ein 3-årig haldningsskapande kampanje i samarbeid mellom  skulen, idretten og ernæringsstyresmaktene for å styrkje medvitet om fysisk  aktivitet og ernæring.  * prioritere stønad til idrettskrinsane og idrettslaga for å sikre midlar til  skulering av leiarar til barne- og ungdomsidretten (barneidrettsskular).  * vidareutvikle arbeidet mot doping.  Media  * Grunnleggjande mål for Senterpartiet sin mediepolitikk er å sikre ei fri og  uavhengig presse, oppretthalde mangfaldet og spreie eigarskapen i media.  * Det er viktig å sikre norsk eigarskap i dei mest sentrale media.  * Media skal ha redaksjonell fridom og drive kritisk journalistikk.  Samstundes skal media ta omsyn til enkeltmennesket sin integritet.  Den teknologiske utviklinga vil endre mediebiletet dramatisk. Dei ulike  media vil smelte saman og utfordringa for dei små mediebedriftene vil verte  større. For å sikre mangfaldet i media vil det trengst auka aktsemd frå  politiske styresmakter. Vi må vere villige til å endre verkemiddelbruken  etter kvart som teknologien krev det. Senterpartiet meiner at  allmennkringkastinga skal oppretthaldast, og at verkemidla for å sikre  allmennkringkastinga heile tida må vurderast.  Senterpartiet vil:  * sikre breiband til alle, slik at alle kan ta del i utviklinga på medieområdet.  * sikre NRK gode nok vilkår gjennom økonomi og lovgjeving til at  institusjonen kan hevde seg overfor eit norsk publikum i den globaliserte  medierøyndomen.  * at NRK framleis skal vere ein reklamefri kanal.  * gå imot å privatisere NRK.  * at NRK skal vidareutvikle distriktskontora, og at programproduksjonen i så  stor grad som mogleg skal leggjast til distriktskontora. Produksjon av godt  lokalstoff for sending på riksnettet bør prioriterast.  * sikre at alle lisensfinansierte TV-kanalar når ut til alle.  * sikre norsk forankring gjennom konsesjonar for allmennkringkasting, og  stille strengare krav til innhald når det gjeld program for barn og om kultur.  Vi vil òg stille strengare krav til bruk av nynorsk, teksting og bruk av  dauvetolking ved direktesende program.  * avvise tilbodsrunde ved tildeling av konsesjonar for allmennkringkasting.  * auke pressestønaden og målrette han betre for å sikre mangfald.  * bruke Lov om eigarskap i media til å hindre konsentrasjon av eigarskap i  media.  * sikre Statens Medietilsyn gode arbeidsvilkår, slik at spørsmål knytte til  reklame, sponsing og oppfølging av konsesjonsvilkår vert følgde opp.  * forby all fjernsynsreklame retta mot barn.  * styrkje forskinga på medieområdet, særleg når det gjeld verknaden på  barn og unge.  Frivillig arbeid  Frivillig arbeid bør oppmuntrast og styrkjast, av di frivillige organisasjonar  utgjer ein viktig del av den demokratiske tradisjonen vår. Frivillig innsats  hjelper dessutan til å dekkje viktige behov i samfunnet, og det utviklar  sosiale fellesskap som er avgjerande for å skape gode lokalmiljø.  Organisasjonane sin eigenart og integritet må varetakast i samspelet  mellom offentlege styresmakter og organisasjonane.  Frivillig organisert arbeid skal ikkje frita det offentlege for ansvaret for å gje  enkeltindivid eller grupper den behandlinga og omsorga dei treng.  Dei frivillige samanslutningane har eigenskapar som velferdsstaten og  næringslivet manglar, og som er viktige for samfunnssolidariteten. Dei har  ein eigenverdi som går ut over aktiviteten i seg sjølv, m.a. når det gjeld å  utvikle sosiale fellesskap.  Det er difor viktig å støtte denne aktiviteten - både innanfor kulturlivet,  natur- og miljøvern, helse- og sosialsektoren, idretten og ungdoms- og  nærmiljøarbeidet.  Senterpartiet ser positivt på ulike typar av samvirke, som t.d. bufellesskap  og barnehagar i regi av partslag, foreldregrupper og organisasjonar.  Hjelpesentralar bygde på frivillig innsats er eit anna eksempel på positive  tiltak som bør oppmuntrast vidare.  Det er eit offentleg ansvar å sørgje for å utvikle velferdsordningar overfor  enkeltpersonar og grupper som treng behandling og omsorg. Senterpartiet  meiner at samvirke og anna frivillig organisert verksemd kan vere eit  supplement til offentleg organisering og eit alternativ til privat verksemd på  reint kommersiell basis. Senterpartiet vil støtte overføring av  enkeltoppgåver til frivillige m.a. innan helse, omsorg, kultur og fritid,  samstundes som vi går imot kommersialisering av velferdstilbod.  Mange frivillige organisasjonar slit tungt. Det er difor naudsynt å støtte  organisasjonane meir aktivt frå styresmaktene si side enn det som er  tilfellet i dag. Dette bør gjerast gjennom økonomiske verkemiddel, men òg  ved at heilskapsansvaret for frivilligpolitikk vert lagt til eitt departement  (Kulturdepartementet).  Senterpartiet vil:  * yte offentleg stønad til frivillige organisasjonar i hovudsak gjennom  grunnstønad eller frie driftsmidlar.  * auke stønaden til frivillige organisasjonar som driv barne- og  ungdomsarbeid.  * heve den nedre grensa for skatteplikt for frivillig verksemd kraftig.  * gje kommunane høve til å opprette dugnadsfond med skatteinsitament,  som oppmuntrar innbyggjarane til å gje pengegåver til frivillig arbeid og  andre gode føremål av ikkje-kommersiell karakter i lokalmiljøet.  * stille gratis politivakthald til rådvelde ved arrangement som skal gje  inntekt til frivillig arbeid mellom barn og unge eller frivillig kulturarbeid.  * styrkje studieforbunda som opplæringsarena for frivillige organisasjonar.  * halde på den nedre aldersgrensa for vaksenopplæring på 14 år.  * arbeide for å opprette eit kultur- og frivilligdepartement.  Kyrkje og livssyn  Kyrkje  Den norske kyrkja er ein sentral kultur- og normberar, som varetek og  vidarefører grunnleggjande tradisjonar og verdiar i samfunnet vårt. I vår  omskiftelege tid er det viktig å hegne om menneskeverdet og fremje etiske  grunnhaldningar baserte på det kristne verdigrunnlaget og eit humanistisk  livssyn.  Grunnfunksjonen til Kyrkja er fyrst og fremst å vere eit trussamfunn. Det  inneber at Kyrkja må ha stor grad av sjølvstende. Større indre sjølvstyre vil  kunne føre til å vitalisere Kyrkja både som trussamfunn og som institusjon,  og skape sterkare interesse og engasjement mellom folk.  Senterpartiet meiner at Den norske kyrkja skal vere ei open, romsleg og  inkluderande folkekyrkje, som kan møte ulike religiøse behov. Kyrkja skal  vere ein verdiberar og rettleiar for folk, samstundes som ho kan vere ein  samlande faktor til dømes ved store nasjonale hendingar eller ulukker, og  ikkje minst ved dei små og store milestolpane i livet til folk flest. Kyrkja må  framleis vere eit naturleg samlingspunkt i lokalsamfunnet.  For at Den norske kyrkja skal kunne vere ei folkekyrkje, må ho ha rom for  eit mangfald av grupper, og gje plass for ulike teologiske syn i verksemda  og si. Ei verkeleg folkekyrkje føreset òg at medlemmene har innverknad i  kyrkjelege spørsmål gjennom demokratisk valde kyrkjelege organ. Eit  folkeleg engasjement er særleg viktig for å sikre ei solid forankring i folket,  og dimed gje kyrkja sine organ størst mogleg legitimitet.  Statskyrkjeordninga er med på å sikre mangfald og breidd innan den øvste  leiinga i Kyrkja. Difor meiner Senterpartiet at det er viktig framleis å ha ei  viss statleg styring med rekrutteringa til leiande kyrkjelege stillingar.  Statskyrkja er òg med på å styrkje Kyrkja som berande institusjon i  samfunnet.  Senterpartiet vil:  * at det kristne verdigrunnlaget skal haldast i hevd.  * bevare statskyrkjeordninga.  * utgreie konsekvensane av å skilje kyrkje og stat.  * at biskopane i statskyrkja framleis skal utnemnast av Kongen i statsråd.  * at likestellingslova skal gjelde ved tilsetjingar i Den norske Kyrkja.  * styrkje og utvikle det kyrkjelege demokratiet og sjølvstyret, ved å leggje  opp vala til lokale og regionale kyrkjelege organ med mål om å få brei  rekruttering og større engasjement og deltaking. Lister til kyrkjelege val må  ikkje vere partipolitiske.  * la bispedømeråda utnemne prostane.  * sikre fellesråda tilstrekkelege midlar til å vedlikehalde og ta vare på  kyrkjebygga våre, mellom anna ved at ein del av avkastninga frå  Opplysningsvesenets fond vert sett av til tilskot til vern og sikring av eldre  kyrkjer og kyrkjeinventar.  * leggje til rette for at kyrkjebygga i større grad kan fylle fleire funksjonar i  lokalmiljøet, som til dømes konsertlokale.  Tru og livssyn  Vi lever i eit samfunn som endrar seg snøgt. Noreg har gått frå å vere eit  land der verdiar, haldningar og kulturbakgrunn var nokså einsarta, til eit  fleirkulturelt samfunn på ein generasjon. Tilflytting frå andre land og meir  reising har gjeve oss nye impulsar, og saman med sekulariseringa har dette  ført til eit større mangfald når det gjeld tru og livssyn òg. Dette mangfaldet  stiller oss overfor nye utfordringar når det gjeld å vareta dei religiøse rettane  til folk, slik dei er skildra i menneskerettserklæringa. Desse rettane  omfattar retten til å velje tru eller livssyn fritt, retten til å praktisere livssynet  og retten sin til å oppsede barn i tråd med eiga overtyding.  Senterpartiet meiner at det fleirkulturelle mangfaldet vi etter kvart har fått i  Noreg gjer landet rikare, samstundes som det vil vere ei utfordring på  somme område. Vi vil arbeide for eit samfunn bygt på toleranse og respekt  for ulik kultur, livssyn og levesett, der menneske med ulike haldningar og  tru kan fungere saman. Det er nødvendig for å vareta mangfaldet, og for å  gje alle grupper høve til å kjenne seg trygge og trivast.  Like rettar for alle same kva livssyn dei har er eit viktig prinsipp. Trus- og  livssynssamfunna er sentrale i den frie trusutøvinga, og fungerer òg som  sosiale institusjonar og kulturberarar. Vi vil difor leggje til rette for at slike  samfunn skal få høve til å drive verksemda si, og vil arbeide for sjølvstyre  og likeverdige tilhøve på dette feltet. Alle trus- og livssynssamfunna må  likestellast når det gjeld retten til å kalle inn til bøn eller gudsteneste. Det  må vere rom for eit mangfald av normer, skikkar og religiøs praksis, så  lenge det ikkje strider mot menneskerettane eller norsk straffelov.  Senterpartiet vil:  * støtte det førebyggjande og miljøskapande arbeidet for barn og unge som  trus- og livssynssamfunn driv lokalt.  * styrkje trus- og livssynssamfunna sitt sosiale og diakonale arbeid mellom  dei svake i samfunnet.  Miljø og energi  •Grunnsyn: Tenkje det, ville det og  gjere det  •Folkestyrt utvikling  •Trygg kvardag  •Kunst, kultur, kyrkje og livssyn  •Miljø og energi  •Utdanning og forsking  •Økonomisk politikk og næringspolitikk  •Regionalpolitikk  •Samferdsle  •Forsvar, tryggleik og vernebuing  •Internasjonale utfordringar  •Nokre hovudpunkt i programmet  * Senterpartiet byggjer miljø- og energipolitikken sin på prinsippet om  berekraftig utvikling. Ei berekraftig utvikling møter dagens behov utan å  true framtidige generasjonar sine sjansar til å fylle behova sine, og tek  vare på livsmangfaldet på jorda.  * Politisk handling lokalt, nasjonalt og internasjonalt må ta utgangspunkt i  føre-var-prinsippet, dvs. at tvilen skal kome naturen til gode. Den  handlinga som gjev minst risiko for miljøet skal veljast.  * Tiltak mot ureining må ta utgangspunkt i at ureinaren skal betale.  Utviklinga i dag er ikkje berekraftig. Resultata ser vi i global oppvarming  (drivhuseffekten), hol i ozonlaget, avskoging, jorderosjon, lågare  grunnvasspegel, redusert artsmangfald og dårlegare livskvalitet for folk som  bur i område med store ureiningar.  Vi har ei moralsk plikt til å ta vare på jorda. I eit globalt perspektiv står vi  overfor ei dobbel utfordring: Det samla forbruket og utsleppa i verda er  allereie for høge, samstundes som utsleppa er veldig skeivt fordelte mellom  den rike og fattige delen av verda. Dei fattige landa har eit røynleg behov  for å auke forbruket sitt, og ei hovudutfordring er difor å få ned forbruket i  den rike delen av verda.  Eit internasjonalt forpliktande samarbeid mellom sjølvstendige statar er  naudsynt for å løyse dei globale miljøproblema, særleg knytte til  klimautslepp, luftureining og ureining av verdshava. Men det er òg viktig at  vi feiar for eiga dør, både nasjonalt og lokalt. Den politiske og praktiske  utfordringa er å utforme tiltak som hjelper næringslivet, offentlege etatar,  lokalsamfunn og folk flest til å tenkje og handle miljøvenleg.  Tenkje globalt, handle lokalt  Kampen for eit betre miljø krev at alle gjer ein innsats. Gode haldningar,  medvit rundt miljøproblem og kunnskap om samanhengar er viktige  føresetnader for ein miljødugnad. Politisk er det viktig å støtte opp om  miljøvenlege val, både gjennom lokal tilrettelegging og gjennom sentral  lovgjeving, stønadsordningar og skatte- og avgiftspolitikken.  Sektorovergripande tiltak og heilskapleg tenking er viktig for å nå  miljømåla. Dessutan må ein setje i verk tiltak for å rydje opp i skadar som  er påførte naturen og miljøet.  Same kor godt det vert jobba nasjonalt og internasjonalt, kjem vi ikkje bort  frå at alle globale miljøproblem er summen av lokale handlingar. Lokal  Agenda 21 er ein viktig reiskap for å auke kunnskapen om miljøproblema  og den folkelege medverknaden til ei omlegging i meir berekraftig retning.  Gjennom Lokal Agenda 21 kan lokale styresmakter finne gode lokale  løysingar i samspel med innbyggjarane sine.  Senterpartiet meiner at ei meir lokal ressursforvaltning vil vere til fordel for  miljøet, av di det vert lettare å sjå verknadene av personlege og politiske  avgjerder når oversikta er betre og avstandane kortare. Dessutan godtek  folk lettare miljørestriksjonar når dei sjølv får vere med på å avgjere og når  dei er nær dei som skal forvalte vedtaka. Fleire produkt må lagast med  utgangspunkt i lokale ressursar og råvarene bør i større grad foredlast nær  opphavstaden. Dette gjev redusert transportbehov, ein meir variert  industristruktur, og lèt ein større del av verdiskapinga og arbeidsplassane  vere att lokalt. Avfall bør òg handterast lokalt, til dømes i interkommunale  eller regionale miljøverk. Eit meir økologisk jordbruk er eit førebilete på  lokal ressursforvaltning.  Auka miljøsatsing kan òg gje grunnlag for nye arbeidsplassar, t.d. innanfor  miljøteknologi, energiøkonomisering, alternative energikjelder,  kjeldesortering, gjenbruk og attvinning av avfall, sanering av vass- og  avløpsanlegg osb.  Senterpartiet vil:  * at Lokal agenda 21-prosessen i kommunane skal brukast til å lage  energi- og klimaplanar, med sikte på å redusere utsleppa og redusere  bruken av energi både i offentleg og privat sektor.  * bruke areal- og transportplanlegginga til å redusere transportbehov og  energiforbruk.  * gje miljøvern ein brei plass i utdanningssystemet.  * innføre ein miljøretta innkjøpspraksis for både varer og tenester, inkludert  transport, i stat, fylke og kommunar.  * arbeide for haldningskampanjar og praktisk retta miljøinformasjon for å  gje folk forståing for og kunnskap om korleis dei sjølv praktisk kan hjelpe til  for eit betre miljø og lågare ressursforbruk.  * styrkje arealplanlegginga for å opprette »grøne grenser» for langsiktig  byutvikling i dei større byane og tettstadene i landet.  Internasjonalt samarbeid  Internasjonalt miljøsamarbeid må ta sikte på å redusere forbruk og  transport i den rike delen av verda, styrkje evna til matproduksjon ut frå kva  som trengst lokalt, sikre vassressursane og det biologiske mangfaldet og  hindre avskoging og ørkenspreiing. Energibruken i verda må vriast vekk frå  fossilt brensel og over til miljøvenlege alternativ.  Senterpartiet vil:  * oppgradere SN sitt miljøprogram (UNEP) til Verdas miljøorganisasjon, for å  arbeide for internasjonale miljøstandardar og effektive kontrollordningar. Eit  internasjonalt kontrollorgan må ha oversikt over utsleppa til luft og vatn frå  dei ulike landa.  * underordne regelverket for handel i Verdas handelsorganisasjon (WTO) SN  sine miljøavtalar og mål. Innanfor WTO må Noreg arbeide for reglar som  kan sikre meir miljøvenlege produksjonsprosessar. Føre-var-prinsippet må  gjelde her òg, dvs. at det må vere høve til å innskrenke handel ved  mistanke om at visse kjemikal og andre tilsetningsstoff i produkt er  skadelege.  * ta i bruk prismekanismar for å oppmuntre til ei meir miljøvenleg utvikling  innanfor internasjonal handel.  * at Haag-domstolen skal kunne ta opp miljøsaker òg.  * arbeide for ein «ikkje-spreiingsavtale» for miljøfarleg avfall, som mellom  anna hindrar spreiing av slikt avfall til utviklingsland.  * at Noreg skal arbeide mot atomkraft i Norden og Sentral- og Aust-Europa.  * at Noreg skal halde fram med miljøhjelp til Sentral- og Aust-Europa, med  særleg vekt på atomtryggingsarbeidet i Nordvest-Russland.  * arbeide for forpliktande avtalar om informasjonsutveksling og varsling om  kjernekraftulukker og andre store miljøkatastrofar.  * integrere omsynet til miljø i alle u-hjelpsprosjekt.  * gje støtte til samarbeid mellom frivillige organisasjonar i Noreg og  utviklingsland når det gjeld miljøspørsmål.  * sikre at genressursane ikkje vert utnytta på kostnad av u-landa.  Ureining  Rein luft, jord og vatn er viktige mål i miljøpolitikken. Senterpartiet meiner  at den som ureinar skal betale kostnadene ved opprydjing og førebygging  av nye skadar. Utsleppskrav til industri, landbruk, samferdsel, kommunale  avløp og private hushald må stå i høve til miljøet si eiga reparasjonsevne.  Miljøavgifter og panteordningar må brukast der dette fører til fornuftig  ressursbruk og mindre ureining.  Rein luft, jord og vatn  Rein luft, rein jord og reint vatn er heilt grunnleggjande for folkehelsa og for  biologiske prosessar i naturen som både folk, dyr og plantar er avhengige  av. Omsynet til balansen i naturen tilseier at utslepp til jord, luft og vatn må  tilpassast naturen si toleevne både lokalt og globalt.  Luftureining påverkar helse og trivsel, nærmiljøet og det globale miljøet. Ei  av dei viktigaste årsakene til luftureiningar både lokalt og globalt er  forbrenning av fossile brensel, særleg olje og kol. Lokalt er vegtrafikk og  omnsfyring viktige kjelder til ureining med m.a. NOX, CO og svevestøv.  Prosessindustrien er ei anna viktig kjelde til lokal luftureining mange stader.  Dette fører til luftvegslidingar og auka risiko for hjarteproblem, og skadar  dessutan bygningar og materiale. I tillegg fører utslepp av SO2 og NO til  forsuring av jord og vatn. Forsuringa vaskar plantenæringsstoff ut av jorda,  samstundes som livsmiljøet vert endra til skade for mange dyr og plantar.  Reint vatn er mangelvare i store delar av verda, og kan òg kome til å verte  det i Noreg. Det er nausynt med ei haldningsendring når det gjeld korleis vi  bruker og forvaltar fersk- og grunnvassressursane våre. Enorme mengder  vatn går tapt eller vert ureina på grunn av utette vass- og avløpsleidningar.  Ei omfattande sanering av vass- og avløpsnettet vil vere ressurskrevjande,  men må prioriterast høgt i perioden. Landbruket må få krav og rammevilkår  slik at kjemiske stoff ikkje vert brukte på ein måte som gjer at  vassressursar vert øydelagde. For å få bukt med vassureininga er det  mange stader framleis naudsynt med ein kraftig innsats for å redusere  kommunale utslepp. Utbygging og sanering av kommunale reinseanlegg  må hovudsakleg verte dekt av kloakkavgiftene.  Det må arbeidast aktivt for å gjere produksjonsprosessane i industrien mest  mogleg miljøvenlege og energieffektive. Staten må ikkje fremje oppstart av  ny ureinande industriverksemd.  Stråling har vore eit lite påakta problem i Noreg. Auka spedbarnsdødstal og  fleire misdanningar i område med høg stråling og høge utslepp av giftstoff  gjev grunn til uro. Betre kartlegging og tiltak mot utslepp er naudsynt for å  hindre skadar.  Senterpartiet vil:  * hindre langtransportert ureining gjennom internasjonalt miljøsamarbeid.  Intensjonane i internasjonale miljøavtalar må følgjast opp i dei einskilde  deltakarlanda.  * stille strenge krav til utslepp frå næringsliv, landbruk, private hushald og  det offentlege. Utsleppa på desse områda må reduserast gjennom  forpliktande tiltaksplanar. Lovverket og økonomiske verkemiddel må  brukast aktivt.  * arbeide for strengare grenser på bruk og utslepp av giftige,  ikkje-nedbrytelege stoff.  * setje Statens ureiningstilsyn i stand til å følgje opp dei gjeldande  utsleppskrava.  * arbeide for eit spleiselag mellom dei ansvarlege bedriftene og staten for å  rydje opp i gamle miljøsynder i hamnebasseng og ved verft. PCB må  gravast opp eller dekkjast over med masse for å hindre spreiing over større  område.  * gjennomgå verksemda i Forsvaret for å redusere miljøkostnadene ved  øvingsaktivitet.  * oppmuntre næringslivet til å utvikle ny miljøteknologi som både gjev ein  meir miljøvenleg industri og skaper arbeidsplassar.  * revidere byggjeforskriftene med tanke på bruk av miljøvenlege  byggjemateriale.  * skjerpe overvakinga av utsette havområde.  * arbeide for at krava til produktivitetsvokster i landbruket ikkje skal vere i  strid med miljøpolitiske mål. Miljøvern må vere eit viktig mål i  jordbruksavtalen. Redusert avrenning av næringsstoff må særleg  prioriterast.  * bruke miljøavgifter på plantevernmiddel til å fremje meir miljøvenleg bruk.  * prioritere naturbaserte reinseanlegg der tilhøva ligg til rette for det.  Klimapolitikk  Utslepp av klimagassar er den største miljøutfordringa i vår tid. Dei fremste  klimaforskarane i verda meiner at auka konsentrasjon av klimagassar i  atmosfæren fører til global temperaturauke, heving av havnivået, endring i  nedbørsmønster og vindsystem, tap av biologisk mangfald og forverra  levekår, særleg i den fattige delen av verda. CO2 er den viktigaste  klimagassen, saman med metan og lystgass. Dersom vi held fram med å  bruke fossil energi på same måten som i dag, kan vi oppleve ei firedobling  av CO2-utslepp i verda dei neste 125 åra. Dette kjem av auka energiforbruk  og folkeauke.  Kyoto-avtalen forpliktar Noreg til å redusere utsleppa av klimafarlege gassar  innan 2010, slik at dei ikkje overstig 1990-nivået med meir enn 1 prosent.  Dette vil seie ein kraftig reduksjon i høve til utsleppa i dag. Samstundes  tilrår SN sitt klimapanel ein global reduksjon på ca. 60 prosent for å stagge  klimaeffektane.  Ureiningslova byggjer på prinsippet om at ureinarene skal betale for at dei  skadar miljøet. Senterpartiet er difor kritisk til at Noreg skal utnytte den  opninga Kyoto-avtalen gjev for kvotehandel, og meiner at eit prinsipp om  byrdefordeling må leggjast til grunn. Kvotehandel skal berre vere eit  supplement til nasjonale tiltak. Som hovudregel må dei aktivitetane som  påfører miljøet dei største klimabelastningane ta den største delen av  ansvaret for å redusere utsleppa. Ein reduksjon av klimagassar er mogleg  berre gjennom ei aktiv byrdefordeling mellom ulike nasjonar og  verksemder.  Senterpartiet vil setje inn tiltak for å nå måla i Kyoto-avtalen om å redusere  utsleppa av klimagassar så snøgt som råd. Tiltaka må særleg rettast mot  oljeverksemda, avfallsindustrien, transportsektoren og den kraftkrevjande  industrien. Skatte- og avgiftspolitikken må brukast aktivt for å redusere  utsleppa. Det bør ikkje setjast i gang ny verksemd som fører til store  utslepp av klimagassar, av di dette vil leggje større byrdar på andre  sektorar.  Eit viktig verkemiddel for å redusere klimautsleppa frå utvinning, foredling  og forbruk av petroleum er å redusere oljeutvinningstempoet. Innanfor  transportsektoren er ei hovudutfordring å redusere transportbehovet og vri  den attverande transporten i miljøvenleg retning.  Senterpartiet vil:  * setje inn tiltak for å oppfylle Noreg sine plikter i Kyoto-protokollen om klår  framgang innan 2005 og måloppnåing innan 2008, og på sikt redusere  utsleppa ytterlegare for å nå tilrådingane frå SN sitt klimapanel.  * redusere og stabilisere utvinningstempoet på olje og gass (i høve til  2000-nivå) ved å utsetje utdeling av nye konsesjonar og gjennom bruk av  petroleumslova.  * leggje CO2-avgift på all forbruk av fossile brensel, inkludert olje- og  gassverksemda.  * stille krav som forpliktar industrien til å ta i bruk den beste tilgjengelege  teknologien, både når det gjeld utslepp og energieffektivitet.  * påleggje bedrifter med store utslepp av klimagassar å utarbeide  handlingsplanar for å redusere utslepp, med årleg innrapportering til  Statens ureiningstilsyn.  * overføre ein større del av persontransporten frå vanlege personbilar til  buss, bane og nullutsleppsbilar, og ein større del av godstransporten frå  lastebil til båt og bane. Dette krev utbygging av eit godt kollektivt  rutetilbod, særleg i tettbygde strok, og ei vriding i kostnadene ved transport  som favoriserer miljøvenlege alternativ.  * at 10 prosent av dei bilane som vert selde i Noreg skal vere  nullutsleppsbilar innan utgangen av stortingsperioden.  * øyremerkje delar av CO2-avgifta til eit hydrogenfond som skal hjelpe til  produksjon, omsetning og bruk av hydrogen i mellom anna  transportsektoren. Det er særleg viktig å fremje overgang til hydrogenbussar  i bytrafikk.  * frita elbilar for moms, investeringsavgift, firmabilskattlegging og  omregistreringsavgift, og vidareføre ordninga med avgiftsfritak, fritak for  bompengeavgift og gratis parkeringsplassar. Det bør gjennomførast  prøveprosjekt med elbilpool.  * leggje til rette for at fleire kan gå og sykle, gjennom å byggje ut gang- og  sykkelvegar og sikre skulevegane.  * innføre særlege tiltak for å redusere biltrafikken i byane. Aktuelle  verkemiddel er vegprising, høgare bompengeavgifter i rushtida,  skattlegging av gratis parkeringsplassar for dei tilsette og avgrensingar på  talet (gratis) parkeringsplassar.  * vurdere å innføre «bilfri by» nokre tider på dagen og nokre dagar i veka i  dei største byane.  Avfall: Attvinning, gjenbruk,  minimering  Det har skjedd mykje bra både her heime og internasjonalt når det gjeld  avfallshandtering dei siste åra, sjølv om det framleis vert deponert for  mykje avfall. Ei monaleg haldningsendring har, saman med betre praktisk  tilrettelegging, ført til at omfanget av kjeldesortering og attvinning har auka  kraftig. Pante- og retursystemet for flasker og boksar er òg svært effektivt.  Materialattvinning gjev råstoff til industrien, og forbrenning av restavfall gjev  energi som m.a. vert brukt i fjernvarmeanlegg.  Noko av problemet i Noreg er at ein del kommunar og forbrenningsanlegg  definerer restavfall så vidt at avfall som burde vore attvunne, går til  forbrenning. Det er viktig å minimere dei samla miljøulempene gjennom  heile krinsløpet til eit produkt, frå råvareuttak, gjennom produksjon,  distribusjon og bruk til avfall. Miljøkonsekvensane av å bruke nytt råstoff i  tilhøve til avfallsråstoff er ein viktig del av denne miljørekneskapen. Norske  bedrifter er heller ikkje flinke nok til å utnytte alternativ bruk av  avfallsråstoff.  Det er ein god del meir å hente når det gjeld å samle inn og sortere avfall,  skaffe avtakarar for avfallsråstoff og minimere restavfall. Her er praktisk  lokal tilrettelegging viktig. Eit hovudproblem er at sjølv om  materialattvinninga aukar, aukar avfallsmengda enda meir. Kvar nordmann  produserer i dag dobbelt så mykje hushaldsavfall som for 30 år sidan. Auka  avfallsmengd heng saman med auka forbruk. Tiltak både for å auke  gjenbruken og redusere avfallsmengda er difor viktig.  Staten har eit overordna ansvar for å etablere eit dekkjande behandlings-  og deponeringstilbod for spesialavfall. Lagring og destruksjon må skje  desentralisert. Gjennom behandling og deponering av spesialavfall må  avfallet reduserast til eit nivå som ikkje skadar helse og miljø. Ureinar skal  sørgje for ei miljøforsvarleg behandling av spesialavfallet. Dette avfallet må  takast hand om i Noreg.  Senterpartiet vil:  * leggje kostnader ved handtering av spesialavfall på produktprisen.  * leggje prinsippet om nærleik til kjelda til grunn for behandling av avfall,  slik at transportbehovet vert minimalt.  * samle opp metangass frå avfallsdeponi og utnytte han til energiføremål  der det ligg til rette for det.  * gjennomføre prinsippet om at ureinar skal betale meir konsekvent, m.a.  gjennom differensiert renovasjonsavgift.  * innføre ei ordning med skattefrådrag for bedrifter som gjenbruker  emballasje.  * fremje kjeldesortering av avfall i huslydar og bedrifter. Dei kommunane  som enno ikkje har innført kjeldesortering, må få pålegg om å gjere det  innan to år.  * styrkje og organisere mottaksapparatet, slik at det kjeldesorterte avfallet  vert handsama på ein fornuftig måte. Det må vere eit overordna mål å  halde behovet for transport på eit minimum  * innføre innsamlingsordningar med sikte på reparasjon og gjenbruk,  kombinert med materialattvinning av ting som ikkje kan reparerast. Sal av  kasserte gjenstandar/klede må kunne skje i samarbeid med ideelle  organisasjonar.  * arbeide for gjenbruk av bygningsmaterialar.  * redusere unaudsynt bruk av emballasje og eingongsutstyr gjennom  materialavgifter, og påleggje produsentar å sørgje for mottak av emballasje  for resirkulering.  * utvide pante- og retursystemet for flasker og boksar til òg å gjelde  glasbehaldarar. Arcus skal ikkje fritakast frå panteordninga for tomflasker.  * at reparasjon i større grad skal vere inkludert i prisen på produktet.  * leggje ned atomreaktoren i Halden.  Energi  Bruken av energiressursane er ein sentral del av den samla  ressursforvaltninga. Forvaltninga av desse ressursane må vere heilskapleg,  langsiktig og under folkevald styring. Målet for energipolitikken må vere å  dekkje energibehovet på måtar som gjev høgast mogleg energiutnytting og  minst mogleg utslepp.  Bruken av elektrisk kraft har auka kraftig i Noreg gjennom heile 1990-talet.  I perioden 1990-1998 auka straumbruken med 8,4 prosent. Denne  forbruksvoksteren verken kan eller bør dekkjast inn gjennom nye store  vasskraftprosjekt. Eit høgt energiforbruk fører til auka ureining, naturinngrep  og fare for skadar på økosystem og helse. Ut frå omsynet til både miljø og  forsyningstryggleik er det no naudsynt å redusere energibruken og leggje  om energibruken frå fossile brensel til meir miljøvenlege alternativ. Difor er  det viktig at energiprisane i størst mogleg grad speglar miljøkostnadene.  Den store utbyggingsepoken for vasskraft er over, og Noreg må difor i  framtida satse på ei brei vifte av energiberarar, der fornybare  energiressursar og betre utnytting av energien må få større plass.  Energimeldinga legg opp til ei utbygging av vindkraft på 3 TWH, og at  vassboren varme basert på fornybare energikjelder, varmepumper og  spelvarme skal gje 4 TWH i innan 2010. Det må setjast inn tiltak for å nå  dette målet.  Vidare utbygging av elektrisk kraft bør i hovudsak vere basert på at krafta  skal produserast nærmast mogleg forbrukaren, og gjerne av forbrukaren  sjølv i små, lokale anlegg. Eventuell overskotskraft kan seljast inn på  samkøyringsnettet.  Senterpartiet vil:  * at det skal utarbeidast ein nasjonal energiplan, som både skal omfatte  energi til transport og stasjonær energibruk. Planen skal vere ein reiskap til  å gjennomgå den samla energibruken i Noreg, for å redusere energibruken  og fremje overgangen til mindre ureinande og fornybar energi. Som eit ledd  i planarbeidet bør det gjennomførast vindkraftanalysar med sikte på å  avklåre mogleg plassering av vindmølleparkar og arealkonfliktar i samband  med dette.  Energiøkonomisering og alternativ energi  Alternative energikjelder og energiøkonomisering vil verte ein viktigare del  av energiforsyninga i åra framover. Energiøkonomisering (ENØK) tyder å  utnytte energien betre, dvs. at den samla ressursbruken går ned,  samstundes som frigjord energi kan brukast andre stader. Krafttap i  leidningsnettet, lite energieffektive produksjonsprosessen i industrien,  dårleg energiplanlegging i bygningar, og for lite medvit rundt energibruk er  blant utfordringane. Alternativ energi er bruk av nye fornybare energikjelder  i energiproduksjonen, som varmepumpe, biomasse, solenergi, vindmylner,  bølgjekraftverk, jordvarme, avfall og gjødsel. Både ENØK og alternativ energi  er god miljøpolitikk og god ressursforvaltning.  Senterpartiet meiner det må satsast monaleg meir på forsking på ENØK og  alternativ energi, inkludert alternative drivstoff som hydrogen, elektrisitet,  planteolje/biodiesel og biosprit. Det er viktig å leggje tilhøva til rette for  framtidig bruk av hydrogengass, som har potensial til å verte den nye store  fornybare energiberaren. Samstundes er det viktig å setje inn tiltak for å ta i  bruk eksisterande og framtidige forskingsresultat.  Lønsemda både ved alternative energikjelder og energiøkonomisering heng  saman med prisane på andre energikjelder. Avgiftspolitikken bør difor  brukast aktivt til å fremje overgang til meir miljøvenleg energi. Mange av  dei alternative energikjeldene kan dessutan berre brukast til oppvarming,  dvs. at det er nødvendig å byggje ut infrastruktur for vassboren varme for at  fleire kan ta i bruk slike energikjelder. Fjernvarmeanlegg bør primært  baserast på fornybare energikjelder, som bioenergi eller varmepumper, eller  utnytte spelvarme frå avfallsforbrenning eller industriprosessar.  Noreg har svært gode naturgjevne tilhøve for å satse på vindkraftverk. Det  må brukast større ressursar på utbygging av vindkraft. Senterpartiet meiner  at utbygging av vindkraft langs kysten bør prioriterast framfor nye  vasskraftprosjekt.  Senterpartiet vil:  * auke elavgifta gradvis, både for hushald og industri. Auke av elavgifta for  kraftkrevjande industri må balanserast ut frå den internasjonale  konkurranseevna til næringa.  * vurdere å innføre gradert el-avgift, eller overforbrukstariff for  privatbustader og fritidsbustader.  * innføre høgare el-avgift for fritidsbustader.  * auke tilskotet til investeringar i alternativ energi og ENØK, kombinert med  gunstige finansieringsordningar gjennom Husbanken, medrekna å gje  tilskot til omlegging til bioenergi.  * auke løyvingane til det regionale ENØK-arbeidet monaleg i høve til førre  periode.  * opprette ein nasjonal informasjonssentral for ENØK, der folk kan hente  nyttige tips.  * innføre strengare krav til bruk av energi i bygningar gjennom skjerping av  byggjeforskriftene. Staten si satsing på ENØK i offentlege bygg og  næringsbygg må aukast kraftig. Det bør vurderast å innføre maksimalkrav  til energiforbruk i høve til areal i nybygg, bruk av energisparande lyskjelder i  kommunale bygg og gatelys, og passiv utnytting av solenergi.  * stille krav til utbygging av infrastruktur for vassboren varme i nye  bustadområde og offentlege bygg.  * ruste opp eksisterande kraftverk, mellom anna ved fornying av umoderne  teknisk utstyr. Det må utviklast meir effektive overføringssystem for  elektrisk kraft, særleg med sikte på å redusere energitapet i  lågspentoverføringane.  Vasskraft  Vasskraft er framleis heilt dominerande i norsk kraftproduksjon, og slik vil  det òg vere i nær framtid. Vasskraftressursane har gjeve grunnlag for  busetjing og aktivitet i heile landet, og er for mange kommunar den  viktigaste naturressursen. Vasskraft vil likevel ikkje kunne gje nye store  bidrag til kraftbalansen i åra framover, av di det er få utbyggingsprosjekt  igjen som kan gjennomførast utan å skape store miljøkonfliktar.  Senterpartiet vil føre ein energipolitikk med mål om å gje varig vern til dei  mest verneverdige vassdraga våre. Samla Plan og verneplanane må  framleis vere styringsreiskapar for forvaltninga av norsk vassdragsnatur, og  må sikre eit godt utval verna vassdrag.  Senterpartiet ser positivt på utbygging av mini- og mikrokraftverk som  dekkjer eit lokalt energibehov og gjer små inngrep i naturen.  Senterpartiet ønskjer å motverke lite kostnadseffektiv langtransport av  elektrisk kraft, og vil fremje uttak nær produksjonsstaden. Vasskraft er ein  lokal ressurs der dei som vert råka av utbygging òg har krav på ein  rettmessig del av verdiskapinga. Dette vil vere retningsgjevande for  Senterpartiet i spørsmål som gjeld både skattlegging og andre  fordelingsspørsmål.  Senterpartiet vil:  * at forvaltninga av vasskraftressursane i landet framleis skal vere eit  offentleg ansvar, mellom anna for å sikre nasjonalt eigarskap til  vasskraftressursane.  * arbeide for ei kraftverkskattlegging og konsesjonslovgjeving der distrikta  får ein rettmessig del av verdiskapinga.  * at det ikkje skal vere skatt på sal av konsesjonskraft.  * gå imot privatisering av Statkraft SF og Statnett SF.  * modernisere og ruste opp linenett og kraftverk der dette er nødvendig for  å ta ut ENØK-potensialet, eller der slik opprusting vil føre til større  produksjon.  * innføre leveringplikt til alle husstandar i Noreg, eller tilbod om alternative  energiløysingar.  * at punkttariffen i sentral- og regionalnettet betre skal spegle dei reelle  kostnadene ved transport av kraft mellom produksjonsstad og forbruksstad.  Dette vil føre til at det vil løne seg å ta ut straum i produksjonsnære  område.  * at nettselskapa pliktar å ha leveringsvisse, slik at einkvar forsyningssvikt i  nettet skal rettast utan unødig opphald. Nettselskapa skal gje tryggleik til  alle kundar under dei vêrtilhøva som kan ventast.  * ha rammevilkår som fremjar spreidd og lokal eigarskap av distribusjons-  og regionalnett.  * at kraftprodusentane skal betale ein større del av nettkostnadene.  * at same selskap skal ha like nettariffar innanfor distribusjonsnettet sitt.  * at vassdrag som er verna mot kraftutbygging òg skal vernast mot store  inngrep som t.d. vegutbygging og kraftoverføringsliner. Vanleg  næringsverksemd må kunne utøvast.  Olje og gass  Petroleumsverksemda vår må ta utgangspunkt i at olje og gass er  ikkje-fornybare ressursar, som må forvaltast i eit langsiktig perspektiv.  Senterpartiet vil arbeide for eit investerings- og utvinningsnivå som varetek  miljøomsyn og ansvaret for komande generasjonar.  Senterpartiet ønskjer ressurssparing framfor finanssparing, og vil i framtida  òg leggje dette til grunn ved tildeling av leite- og utvinningskonsesjonar.  Dette inneber at olje- og gassutvinningstempoet må reduserast, og at ein  må vere varsam med å auke utvinninga av gassressursane. Dette vil òg  føre til at ringverknadene av olje- og gassverksemda vert spreidde over ein  lengre tidsperiode. Ny utvinningsteknologi har medført at ein stadig større  del av oljereservane kan utvinnast, og at overslaga for oljeformuen vår er  oppjusterte ei rekkje gonger. Slik teknologiutvikling fører til betre  ressursutnytting, men har medført ein kraftig auke i utvinningstempoet som  ut frå både eit miljø- og ressursforvaltningsomsyn er uheldig.  Senterpartiet ønskjer å sikre fellesskapen gjennom staten eigarskap til olje-  og gassressursane på kontinentalsokkelen. Dette er vesentleg for å sikre  styring med verksemda og sørgje for at fellesskapen får teke ut sin del av  grunnrenta frå sokkelen. Den statlege deltakinga på norsk sokkel gjennom  Statens direkte økonomiske engasjement (SDØE), Statoil og Norsk Hydro er  difor svært viktig. Staten sitt engasjement må handterast på ein slik måte  at det gir inntekter til fellesskapen og industriell utvikling. Statoil sitt  internasjonale engasjement inneber både moglegheiter og auka risiko for  staten som eigar. Etikk, menneskerettar og miljø må vere berande prinsipp  i selskapet.  Føremålet til Statoil bør vere å drive gransking, utvinning, transport,  marknadsføring og sal av petroleum og liknande produkt, medrekna  utvikling av teknologi for betre og meir miljøvenleg utnytting og bruk av olje  og gass samt utvikling av alternative fornybare energikjelder. Statoil skal  bidra til ei berekraftig utvikling.  Gassreservane på norsk kontinentalsokkel er store, og det er avgjerande at  utvinning, transport, foredling og bruk skjer på den måten som gjev den  beste miljøeffekten. Gassressursane må utnyttast i eit langsiktig perspektiv,  og Noreg må vere i front når det gjeld å utvikle teknologi som gjer gass  meir miljøvenleg. Samstundes er det viktig at norsk naturgass ikkje  fortrengjer bruk av meir miljøvenlege energiberarar. Gass bør difor fyrst og  fremst brukast til transport og i industrielle prosessar. Gass bør brukast til  oppvarmingsføremål der han kan erstatte meir ureinande energiberarar, og  til kraftproduksjon berre dersom energiutnyttingsgraden er høg og utsleppa  av klimagassar er minimale.  Som eit ledd i arbeidet for å redusere CO2-utsleppa vil Senterpartiet arbeide  for å redusere bruken av olje til oppvarming. Oljen bør fyrst og fremst  brukast til å ta toppar i forbruket og sikre fleksibiliteten i oppvarminga.  CO2-utsleppa i samband med produksjon av elektrisk kraft på  oljeinstallasjonane er store. Gasskraftverka på sokkelen bør difor erstattast  med løysingar som gjev høgare utnyttingsgrad og reduserte utslepp av  klimagassar.  Fleire av dei mest sårbare norske havområda er opna for olje- og  gassutvinning. Miljøkonsekvensane er ofte mangelfullt utgreidde, eller vert  ikkje tekne omsyn til i avgjerdsprosessen. Utvinning av olje og gass gjev  stadige utslepp av kjemikal og hydrokarbon, og faren for store,  ukontrollerte utslepp er alltid til stades. Ein bør vere varsam med  oljeverksemd i område med ekstreme vêrtilhøve, og i nærleiken av særleg  viktige gyte- og oppvekstområde for fisk og hekkeplassar for sjøfugl. Av  omsyn til oljevernvernebuinga bør det ikkje vere lov med oljeverksemd  mindre enn 100 kilometer frå land.  Senterpartiet vil:  * vidareføre dagens konsesjonsordning, som sikrar nasjonal kontroll med  olje- og gassressursane.  * ikkje gjennomføre endringar som svekkjar sjansane for norsk næringsliv  til å oppnå leveransar og oppdrag for oljeindustrien.  * at Statoil framleis skal ha ein sentral posisjon i norsk  petroleumsverksemd og vere eit heilått statleg selskap.  * at Statoils vedtekter må slå fast at FoU-einingane framleis skal liggje i  Noreg og at hovudkontoret framleis skal liggje i Stavanger.  * at Staten skal stille etiske krav til Statoils internasjonale engasjement.  * gå imot innleming av gassdirektivet i EØS-avtalen. Det vil ta frå Noreg  mange milliardar kr i inntekter per år frå gassal, ved at salet ikkje lenger  kan samordnast gjennom Gassforhandlingsutvalet. Det vil vidare føre til at  dei store investeringane i røyrleidningar betalte av norske skattebetalarar  vert overførte til EU, og at risikoen ved nye investeringar aukar dramatisk.  * gjennomgå eigarporteføljen til staten ut frå økonomiske, strategiske og  industrielle mål, med tanke på optimal utnytting av ressursane. For å gje  betre ressursutnytting på oljefelt kan ein mindre del av SDØE seljast på  forretningsmessige vilkår både til Statoil, Norsk Hydro og andre operatørar  på sokkelen.  * at SDØE òg i framtida skal kunne ta partar på norsk sokkel.  * arbeide for ein Samla Plan for havområda som vernar sårbare havområde  mot utvinning og transport av olje og gass. Gjennom verneplanarbeidet skal  Stortinget setje grenser for kvar leiteboring skal vere tillate i framtida.  * gå imot olje- og gassutvinning i Barentshavet.  * stille krav om at søknader om leiteboring skal innehalde ei utgreiing av  konsekvensane ved heilårsdrift.  * innføre ei køordning for utbygging av oljefelt. Utbygging av satellittfelt  rundt noverande installasjonar bør prioriterast før utbygging av nye  frittståande felt.  * påleggje oljeselskapa å utarbeide handlingsplanar for å redusere  CO2-utsleppa på sokkelen.  * gå imot bygging av gasskraftverk, med mindre energiutnyttingsgraden er  høg og utsleppa av klimagassar er minimale.  * satse sterkare på bruk av gass både i industrien og transportsektoren,  mellom anna ved at distribusjonsnettet for gass til bruk i drosjar, bussar og  ferjer vert utbygt. Oljeselskapa må påleggjast å tilby gass til utsalsstader for  bensin. 50 prosent av ferjene og bussane i landet bør over på gassdrift  innan 2010.  * vere positive til etablering av gassbaserte fjernvarmeanlegg  (kogenereringsverk) til hushald, offentlege bygg og industri.  * at utbygging av framtidige gassfelt i til dømes Norskehavet skjer på ein  slik måte at gass vert ilandført, dersom han kan utnyttast industrielt og på  ein miljømessig akseptabel måte.  * gå inn for å utgreie bygging av eit offentleg finansiert  gassrøyrleidningsnett langs kysten for distribusjon av gass til  næringsføremål og energiforsyning.  Naturforvaltning  Senterpartiet meiner at sårbare økosystem må sikrast gjennom eit strengt  statleg regelverk. Det er eit nasjonalt ansvar å sørgje for vern av eit  representativt utval norsk natur, mellom anna gjennom oppfølging av  Nasjonalparkplanen og omfattande vern på Svalbard, vår siste  samanhengande villmark.  Vern av område og artar med heimel i naturvernlova må vurderast mot  målet om spreidd busetjing og behovet for å utnytte naturressursar og  naturområde til næringsføremål. Hovudsaka må vere å forvalte ressursane  på ein slik måte at vern i størst mogleg grad vert overflødig. Naturvern må  òg omfatte verdiane i kulturlandskapet, i tillegg til vern av urørt natur.  Utfordringane innanfor det klassiske naturvernet er no meir knytt til  forvaltning av område som allereie er verna enn til utarbeiding av nye  omfattande verneplanar. Eit hovudprinsipp bør vere at sentrale styresmakter  har det endelege ordet i fastsetjing av verneplanar, og at lokale  styresmakter så langt som mogleg får forvaltaransvar. Ei god forvaltning av  areal- og naturressursane byggjer på lokal kunnskap, identitet og  forvaltaransvar. Senterpartiet meiner at medverknad frå lokalsamfunnet og  berørte interesser aukar forståinga for vernet.  Det er ei særleg utfordring å leggje til rette for at allemannsretten kan  fungere betre i strandsona i dei folketette områda. Gangvegar og fristrender  er særleg viktige. Kaiar og private område bør kunne brukast til å skape  meir samanhengande ferdselsårer.  Senterpartiet vil:  * styrkje arealplanlegginga for å redusere oppstykkinga av store  naturområde som følgje av tekniske inngrep som vegbygging,  kraftutbygging, tele- og forsvarsanlegg og hyttebygging.  * innføre strengare krav til utgreiing av miljøkonsekvensane ved større  utbyggingsprosjekt.  * overføre ansvaret for reguleringa av motorferdsle i utmark og på fjellvatn  til kommunane.  * innføre ei geografisk differensiert arealforvaltning i strandsona, der lokal  sjølvråderett og allmenn ferdsle er berande prinsipp.  * trekkje berørte fylke, kommunar, brukarar, grunneigarar og  organisasjonar aktivt inn i val av verneform, geografisk avgrensing av  verneområde, utforming av forvaltningsreglar og i arbeidet med å  oppretthalde verneområde. Senterpartiet ønskjer meir lokalt ansvar i  naturforvaltninga, innanfor dei rammene Stortinget legg.  * sikre grunneigarar full erstatning ved etablering av verneområde.  Erstatningar skal skje ved makeskifte om det finst aktuelle statlege  eigedomar tilgjengeleg. Grunneigarar må òg få erstatning for inntektstap  ved eventuelt mellombels vern av område.  * sikre kommunar årleg erstatning ved etablering av verneområde.  Biologisk mangfald  Det biologiske mangfaldet er viktig for å oppretthalde livet på jorda i  framtida. Den enorme variasjonen har gjort livet i stand til å halde fram når  livsmiljøet vert endra. Endringane vil truleg skje mykje raskare i framtida  enn dei har gjort til no. Moderne menneskeleg aktivitet truar det naturlege  mangfaldet på ulike måtar. Difor trengst mange ulike grep for å verne det.  Naturlege økosystem kan takast vare på ved å gje dei områdevern. Det er  vanlegvis viktigare å verne leveområde enn artar, og dette må difor ha  høgast prioritert. Vern bør gå minst mogleg utover tradisjonell bruk av  arealet slik som jakt, fiske og beite, men ha som fokus å hindre nye  inngrep.  Senterpartiet vil bidra til at totalarealet av skog i Noreg minst vert  oppretthalde på dagens nivå. Det er viktig å verne store nok område av  barskog og andre skogstypar til å sikre framtidig artsrikdom og biologisk  mangfald. God skogskjøtsel er òg godt naturvern.  Mykje av det biologiske mangfaldet finst i kulturlandskapet. Senterpartiet  meiner at ein landbrukspolitikk som i aukande grad legg opp til  rasjonalisering, stordrift og sviktande inntekter i jordbruket truar mange  kulturlandskapsartar og aukar presset på utmarksressursane.  Landbrukspolitikken bør fremje tradisjonelle driftsformer som tek vare på  kulturlandskapet og sikrar ei god forvaltning av utmarksressursane.  Samstundes er det store utfordringar i sjøen og på havbotnen. Her må det  setjast inn ressursar for å sikre viktige biologiske verdiar. Mellom anna er  den norske hummaren utrydjingstrua.  I naturlege økosystem har artane tilpassa seg kvarandre. Det gjeld t.d.  rovdyr/byttedyr, beitedyr/beiteplantar og motstand mot eksisterande  sjukdomar. Innføring av nye artar endrar balansen i økosystema, og vil  kunne utkonkurrere dei individa av same art som er naturleg tilpassa  økosystemet. Dimed kan desse genane forsvinne for alltid. T.d. tek  oppdrettslaksen plassen til villaksen i mange lakseelvar.  Senterpartiet vil:  * vareta mangfaldet av økosystem. Det må vernast eit tilstrekkeleg areal i  alle økosystem, slik at flest mogleg artar kan ha så mange individ som  naudsynt for å ta vare på genetisk variasjon.  * ta vare på kulturlandskapet, ved at landbrukspolitikken gjer det meir  attraktivt å utnytte lokale ressursar i matproduksjonen.  * gjeninnføre strenge restriksjonar på import av levande dyr og plantar.  Særleg er det viktig å hindre import av dyr eller plantar som kan formeire  seg dersom dei kjem på avvegar, eller som kan ha med seg smittsame  sjukdomar.  * ta vare på den genetiske variasjonen til dei naturlege artane ved å forby  utsetjing av dyr, plantar, sopp eller bakteriar med framandt geografisk  opphav, dersom det er fare for at dei spreier seg ukontrollert.  * setje i verk tiltak for å kartleggje og verne det biologiske mangfaldet i  havet, og at Noreg byggjer opp høg kompetanse innanfor risikospørsmål  knytte til marine og arktiske økosystem.  * innføre sterke innskrenkingar på hummarfangst i 5-10 år for å hindre  utrydjing av den norske hummaren. Minstestorleiken på hummar må  aukast, slik at hummaren ikkje vert fanga før han er kjønnsmogen.  Rovdyrforvaltning  Artsmangfaldet omfattar òg våre fire store rovdyr, bjørn, ulv, jerv og gaupe.  Senterpartiet ønskjer ein rovdyrpolitikk som sameiner omsynet til biologisk  mangfald og utnytting av utmark til nærings- og rekreasjonsføremål.  Utmarksressursane er ein viktig føresetnad for rekreasjon og busetjing i  mange område. Bruk av utmarka til beiting er ei miljøvenleg form for  matproduksjon, og ein føresetnad for å ta vare på mange trua artar. Ut frå  omsynet til det samla artsmangfaldet er det naudsynt å vurdere tilhøvet  mellom rovdyr og utnytting av dei forskjellige utmarksressursane (jakt,  beiting, rekreasjon). I mange tilfelle må dei lokale interessene få større  vekt.  Voksteren i somme rovdyrbestandar har vore stor i dei seinare åra. I nokre  område er rovdyrtettleiken så høg at det både går ut over  næringsgrunnlaget og reduserer livskvaliteten til folk. Situasjonen for dei  store rovdyra har endra seg monaleg sidan rovdyrmeldinga vart handsama.  Senterpartiet vil difor ta initiativ til ny vurdering av rovdyrforvaltninga.  Føreseielege rammevilkår for husdyrhaldet føreset at det offentlege set i  verk førebyggjande tiltak, til dømes uttak av skadedyr, når skadar som  følgje av rovdyr overstig eit visst nivå i tilhøve til normale tap. Tidleg  sanking eller flytting av husdyr er ikkje aktuelt som permanent tiltak.  Senterpartiet vil:  * arbeide for ei felles nordisk forvaltning av våre fire store rovdyr. Landa  sine naturgjevne og kulturelle føresetnader må leggjast til grunn.  * arbeide mot ynglande ulv i Noreg.  * fjerne kjerneområdemodellen frå rovdyrforvaltninga.  * halde tilskota til førebyggjande arbeid/tiltak i dei mest rovdyrutsette  områda på eit høgt nivå.  * at kompensasjonsordningane for rovdyrtap skal dekkje dei faktiske  kostnadene.  * styrkje naudverjeretten.  * auke forskinga omkring levesettet til rovdyr og beitedyr, og om  økologiske og økonomiske sider ved bruk av utmarksressursar for  næringsføremål.  Bioteknologi  Genane, arvematerialet, er grunnlaget for vidare liv på jorda. Eit genetisk  mangfald er heilt naudsynt for produksjon av mat og t.d. medisinar. Når  ulike artar døyr ut eller nye vert skapte, kan det påverke det økologiske  systemet på ein måte som vi ikkje har oversikt over. Det er venta mykje av  bruk av bioteknologi innan mange felt, slik som human- og  veterinærmedisin, landbruk, havbruk, industri og avfallsbehandling.  I dag vert det forska på celle- og genmaterialet både i offentlege  forskingsinstitusjonar og private laboratorium. Senterpartiet går inn for eit  strengt lovverk på felt som er, eller kan verte berørte av dei nye  moglegheitene bioteknologien opnar for, der etiske, økologiske og  tryggingsmessige grunnhaldningar er overordna andre interesser. Noreg må  arbeide for restriktive internasjonale avtalar innanfor genteknologi.  Farane ved utsetjing av genmodifiserte organismar i naturen er store og  kunnskapen om dette er enno liten. Genmodifiserte plantar kan t.d. tole  kjemiske plantegifter (som glyfosat) som elles drep alle naturlege plantar.  Omsynet til moglege negative effektar på helse og miljø tilseier strenge  krav til bruk av genmodifiserte organismar i laboratorieverksemd òg.  Senterpartiet vil:  * ikkje gje lov til å ta patent på liv, plantar, dyr og mikroorganismar. Norsk  patentlovgjeving må skjerpast for å vareta dette.  * innføre lovforbod mot utsetjing av genmodifiserte organismar i friluft. I  fyrste omgang må det innførast eit moratorium (full stans) på ti år. Denne  tenkjepausen skal brukast til å skaffe meir kunnskap.  * forby import og omsetnad av genmanipulerte matvarer, i fyrste omgang  ved å innføre eit mellombels forbod (moratorium) ut Stortingsperioden  2001-2005. Dette vil gje oss tid både til å skaffe fram sikrare kunnskap om  verknadene av genmanipulerte matvarer, og sikre ein brei diskusjon.  * ha eit strengare regelverk for merking av mat med genmodifiserte  ingrediensar eller tilsetningsstoff dersom slike varer likevel skulle verte  tillate selde i Noreg. Matvarer som inneheld meir enn 1 % genmodifiserte  organismar skal merkast. Det krev auka forsking på metodar for påvising  av genmodifiserte ingrediensar i matvarer.  * at det innanfor forsking skal vere mogleg å gjennomføre arbeid på og  med genmodifiserte organismar for å følgje med i den internasjonale  utviklinga og ha relevant kompetanse på området.  * ikkje tillate kloning i dyreproduksjonen. I planteproduksjonen bør ein vere  restriktiv med å tillate kloning på artar der dette ikkje er ein normal måte å  formeire seg på. Kloning av bartreplantar for skogproduksjon må forbydast.  * berre tillate bruk av genteknologi ved diagnostikk, men vurdere å bruke  det ved behandling av alvorlege sjukdomar dersom dette kan gjerast på ein  trygg måte. Med den rivande utviklinga som skjer innan bioteknologisk  forsking, er det viktig at nye problemstellingar og kunnskap vert gjort  tilgjengeleg og lagt fram for open debatt.  * at forsking på moglege helsemessige og økologiske effektar av  genmodifiserte organismar må prioriterast høgt, og må gjerast uavhengig  av dei interne forskingsmiljøa til genteknologiindustrien.  Utdanning og forsking  •Grunnsyn: Tenkje det, ville det og  gjere det  •Folkestyrt utvikling  •Trygg kvardag  •Kunst, kultur, kyrkje og livssyn  •Miljø og energi  •Utdanning og forsking  •Økonomisk politikk og næringspolitikk  •Regionalpolitikk  •Samferdsle  •Forsvar, tryggleik og vernebuing  •Internasjonale utfordringar  •Nokre hovudpunkt i programmet  * Senterpartiet vil at alle, uavhengig av sosial bakgrunn, personlege  føresetnader, bustad og økonomisk evne, skal ha likeverdig sjanse til  utdanning.  * Lokal variasjon, fridom og medansvar for eiga læring, og tilpassa  opplæring for grupper med spesielle behov er berande prinsipp i  utdanningspolitikken.  * Overordna styring og finansiering av utdannings- og  forskingsinstitusjonar skal vere eit offentleg ansvar og styrast av kva  fellesskapen treng, ikkje av kva profitt marknadsaktørane vil ha.  * Mangfald, eigenart og spesialisering innan det enkelte fagnivå/område er  viktigare enn nasjonal og internasjonal straumlineforming av utdanning og  forsking.  I eit komplisert samfunn med raske endringar trengst det meir kunnskap  enn nokon gong før. Omfanget av utdanning og forsking har vakse kraftig  dei siste åra, utan at ressurstilgangen har halde følgje. For at det skal vere  mogleg for elevar, studentar, lærarar og forskarar å yte sitt beste, må  rammevilkåra verte betre i heile sektoren.  Senterpartiet meiner at auka satsing på utdanning og forsking er blant dei  mest framtidsrette investeringane vi kan gjere. Dette er viktig for  næringsutvikling og arbeidsplassar i framtida, men òg for å ta vare på og  vidareutvikle velferdssamfunnet, sikre eit levande demokrati og skape  berekraftig utvikling. Utdanning og forsking gjev ei djupare forståing av vår  eigen og andre sin kultur og eigenart, og fremjar eigenutvikling,  erkjenningslyst og evne til kritisk tenking.  Skulen er viktig som ramme rundt barndom og ungdomstid, og formidlar  kunnskapar og verdiar som trengst for seinare deltaking i yrkes- og  samfunnslivet. Auka krav til omstelling gjer at kunnskapar i basisfag som  norsk, matematikk, framandspråk og naturfag vert viktigare. Skulen skal  hjelpe elevane til å utfalde evner og fantasi, og gje personleg vokster  gjennom ein mangfaldig fellesskap. Alle elevar må verte møtte på sine  eigne premissar, både sosialt og fagleg. Sjølvstende, meistring og utfalding  må vere sentrale mål for undervisninga, og dette må gjennomsyre måten  skulen vert organisert på.  Barn med ulike psykiske, fysiske og sosiale problem representerer ei  kjempeutfordring for skulen. Senterpartiet meiner difor at skulen særleg dei  tre fyrste åra skal leggje stor vekt på sosial læring, i tillegg til å formidle  kunnskap. Utfordringa til barneskulen må vere å leggje eit godt grunnlag for  at barna kan verte «gagns menneske».  I tillegg må det takast omsyn til barn som ikkje er så teoretisk utrusta,  samstundes som teoretisk sterke elevar skal få større utfordringar for å  kunne utvikle seg vidare.  Grunnskulen  Grunnskulen må leggje vekt på sosial læring og gje alle elevar ei oppleving  av meistring. Det er viktig at miljøet rundt elevane utgjer ein heilskap. Difor  må det vere eit nært samarbeid mellom heim og skule.  Skulen er ein viktig del av lokalsamfunnet. Grendeskulen i bygd og by er av  uvurderleg verdi for nærmiljøet. Grendeskulen gjev tryggleik, nærleik  fleirbruk og er ein samlingsstad. For at barn og unge skal kjenne seg knytte  til sitt eige lokalsamfunn, må lokalhistorie og kunnskap om folk og  næringsliv i nærområdet sterkare inn i skulen. I fleirkulturelle område bør  dette òg omfatte kulturen og historia til dei største minoritetsgruppene. Det  lokale organisasjonslivet bør trekkjast aktivt inn i fag som historie,  samfunnslære og religion. Skulen bør fungere som miljøskapar og  samlingsplass for lokal kultur utanom skuletid òg. Det er difor viktig at  kommunane kan ha eit desentralisert skulemønster, og at krinsgrensene er  stabile.  Den fremste oppgåva til skulen er å leggje til rette for læring. Elevane skal  trenast i å innhente og omarbeide informasjon kritisk. Difor må auka fagleg  kompetanse hos dei tilsette i skulen prioriterast høgt, mellom anna  gjennom systematisk vidare- og etterutdanning. Det må leggjast til rette for  at alle skular får tilstrekkeleg tilgang på nye læremiddel og høve til  opplæring i bruk av informasjonsteknologi.  Skuleverket står overfor ei rekkje utfordringar. Nokre barn har svake  vaksennettverk, og skulen må fylle ei rekkje sosiale funksjonar.  Senterpartiet vil førebyggje faglege, sosiale og helsemessige problem, i  staden for å reparere skadane i etterkant.  Elevar som treng spesialpedagogiske tiltak må få hjelp så tidleg som  mogleg, og det må setjast strenge krav til den faglege kompetansen til dei  som føreskriv spesialpedagogiske tiltak. Det er viktig å setje inn ressursar  for å oppdage og førebyggje skrive- og lesevanskar så tidleg som mogleg.  Temaa dysleksi/dyskalkyli og lese- og skriveteknikk bør innførast som ein  obligatorisk del av allmennlærarutdanninga.  Skulane har dei siste åra fått større fridom til å ta i bruk alternative  læringsformer og organisere kvardagen slik dei ønskjer. Mangfald og lokal  tilpassing er mogleg berre dersom elevane får reell innverknad over  skulekvardagen, og ei undervisning som er tilpassa føresetnadene og nivåa  deira. Dette gjeld særleg elevar som har problem med teori. Alternative  arbeidsformer og læringsarenaer må takast i bruk for å gje alle ein  skulegong som tek vare på heile mennesket. Skulen treng meir ressursar  for at fridomen til pedagogisk utvikling skal verte reell.  Ungdomsskulen har vorte hengjande etter i reformarbeidet i dei seinare åra,  og treng eit løft, slik at intensjonane i læreplanen kan følgjast. Dette gjeld  både ressurstilgang og pedagogisk utvikling. Særlege tiltak må setjast i  verk for å betre rekrutteringa av lærarar i realfag og språkfag. Det må  tilførast ressursar slik at nye læringsformer kan praktiserast i  ungdomsskulen òg. Meir praktisk retta undervisning er nødvendig, slik at  teorien kan knytast betre til elevane sin kvardag. Betre inneklima er  avgjerande for å førebyggje helseplagar og redusere astma og allergi blant  barn og unge. Dette krev store investeringar i opprustning av  skulebygningar, særleg i ungdomsskulen.  Skulen formidlar òg identitet og verdiar. Elevane skal lære å forstå og  respektere forskjellar. Kristendoms-, religions- og livssynskunnskap må  difor vere eit kunnskapsfag med fokus på kvardagsetikk som gjer elevane i  stand til å gjere gode verdival/moralske val og sjå sin eigen ståstad i eit  større perspektiv. Faget må ta betre omsyn til elevar med ein annan  religion/livssyn enn fleirtalet, anten ved å gje andre religionar og livssyn  større plass, tillate større lokal variasjon eller utvide fritaksretten.  Samstundes må den kristne føremålsparagrafen endrast i samsvar med  forslaget frå Samarbeidsforum for Tru og Livssyn, som omfattar alle dei  største trus- og livssynssamfunna i Noreg, inkludert Den Norske Kyrkja:  «Opplæringa i skulen skal byggje på den kristne og humanistiske  kulturarven, gje rom for religiøst, livssynsmessig og kulturelt mangfald, og  gjere elevane fortrulege med fellesmenneskelege verdiar».  Skulen må leggje vekt på å skape forståing overfor andre kulturar og delar  av verda og vere med på å skape gode haldningar i miljø- og  ressursspørsmål.  Skulen må framleis gje tospråklege elevar eit tilbod om  morsmålsundervisning, men òg aktivt jobbe for å skape miljø der desse  elevane kan utvikle eit "levande" norsk språk. Dette krev at dei får høve til  å omgåast barn som snakkar norsk. På stader der det er få norske elevar i  skulane/barnehagane, bør ein arbeide for å få til samarbeid mellom  skular/barnehagar i ulike geografiske område.  Senterpartiet vil:  * auke ressurstilgangen kraftig, både for å oppnå meir individuelt tilpassa  undervisning og for å betre vilkåra for dei fådelte skulane.  * gje kommunar og dei einskilde skulane meir sjølvstyre til å utforme lokalt  tilpassa pedagogiske tiltak, og disponering av økonomiske midlar.  * gje skulane fridom til å organisere vaksentettleik og klassestorleik  fleksibelt, på grunnlag av driftsmidlar utrekna frå ein klassestorleik på 25  elevar. I 1. klasse (6-åringane) skal det vere to pedagogar når klassen har  meir enn 18 elevar pluss assistentar etter behov. 2. klasse er eit krevjande  klassesteg og treng spesiell satsing.  * ta vare på grendeskulane. Kommunane må stimulerast økonomisk til å  ha ein desentralisert skulestruktur. Eit aktuelt verkemiddel kan vere å gje  ein del av dei statlege overføringane som ein fast administrasjonstilskot per  skule.  * oppmuntre skular til å starte forsøk med aldersblanda klassar.  * redusere byråkrati og rapportering til sentrale styresmakter.  * starte forsøk med offentlege friskular, til dømes klasselause skular.  * heve standarden på skulebygg generelt og inneklima spesielt, ikkje minst  i ungdomsskulen. Vi meiner det må stillast dei same strenge krava til  elevane sitt fysiske miljø i skulen som arbeidsmiljølova sikrar vaksne  arbeidstakarar.  * at ein ved planlegging av nye skulebygg skal ta omsyn til nye måtar å  organisere skulekvardagen på. Variabel gruppestorleik og bruk av  prosjektarbeid føreset ei meir fleksibel rominndeling og god tilgang på IKT  og bibliotektenester.  * gje elevane meir vaksenkontakt i kvardagen, gjennom å integrere andre  yrkesgrupper som miljøarbeidarar i skulen.  * få omsorgsmedarbeidarane sterkare inn i skulen, slik som helsesyster og  miljøarbeidarar.  * styrkje rådgjevingstenesta i skulen, særleg når det gjeld kompetanse i  yrkesrettleiing. Yrkes- og studierettleiinga må byrje allereie i 8. klasse.  * ha eit vurderingssystem i grunnskulen, med karakterar på  ungdomssteget. Dette bør supplerast med eit alternativt system basert på  eleven og læraren si sams vurdering av utviklingsmoglegheitene og  aktiviteten til eleven.  * skape større fleksibilitet for elevar som har problem med teori ved å gjere  det lettare å kombinere tilrettelagt undervisning og praktisk opplæring i  ungdomsskulen. I dei tilfella der andre alternativ ikkje fører fram, og eleven  sjølv ønskjer det, bør det vere mogleg for elevar som er 15 år å gå ut i  praktisk arbeid, kombinert med noko pedagogisk oppfølging. Dette skal  vere ei ordning for elevar som særleg treng eit praktisk løp, og skal skje  etter sakkunnig tilråding.  * gjere realfaga meir tilgjengelege for elevane på dei lågaste klassestega,  og styre undervisninga meir i retning av interessene og røynslene til jenter.  * la praktiske og estetiske fag prege innhaldet i skulen i sterkare grad.  * at hovudmålet for kroppsøvingsfaget skal vere at elevane finn fysiske  aktivitetar som dei trivst med og får eit positivt tilhøve til sin eigen kropp.  * satse på samfunnsaktiv skule med elevbedrifter for å styrkje og utvikle  elevane sine personlege initiativ, tilhøyrsle til og ansvar for nærmiljøet.  * lovfeste at all programvare som vert brukt i grunnskulen skal finnast på  begge målformer.  * leggje til rette for at morsmålslærarar får auka kompetanse, og  kvalitetssikre dette tilbodet betre.  * styrkje kunnskapen om og forståinga for den samiske og kvenske  kulturen, mellom anna ved å innføre ei meir heilskapleg undervisning i  skuleverket om samisk/kvensk kultur, særleg i samfunnsfag. Samisk og  kvensk språk må sikrast i grunnskulen.  * gje alle elevar tilbod om å abonnere på frukt og grønsaker. Skulane bør  leggje til rette for elevdrivne skulekantinar som tilbyr sunn mat og drikke.  * styrke innverknaden til elevane over skulekvardagen gjennom å trekkje  elevråda med i planlegging av skuleutbygging, organisering av  skulekvardagen og undervisninga.  * gje fyrsteklassingane rett til fri skuleskyss òg under 2 km, der  trafikktilhøva tilseier det.  * utvikle SFO som ein fritidsarena med rom for allsidig leik, allidrett og  tilbod i samarbeid med kultur- og musikkskulane. SFO må tilførast meir  midlar. Organiseringa må vere eit lokalt ansvar, men det må utarbeidast  rettleiande retningsliner for areal og mannskap.  * gje musikk- og kulturskulane meir ressursar.  Vidaregåande opplæring  Vidaregåande opplæring skal både vere eit fundament for vidare studium og  ei førebuing til yrkeslivet. Det er difor viktig at den vidaregåande skulen  utviklar evna til å innhente og ta stilling til informasjon på eiga hand, ta  ansvar for eiga læring og arbeid sjølvstendig og saman med andre.  Den vidaregåande skulen skal vere med på å byggje opp kompetanse og  skape arbeidsplassar over heile landet. For at ungdom skal kunne skape  sin eigen arbeidsplass og utnytte dei ressursane som finst, må  etablerartanken gjennomsyre heile utdanningsløpet. Eit sterkt og levedyktig  arbeidsliv i heile landet krev òg arbeidskraft som er tilpassa lokale tilhøve.  Eit nært samarbeid mellom skule og arbeidsliv er nødvendig både for å  betre kvaliteten på kunnskapen og utnytte ressursane best mogleg. Tilhøva  må leggjast til rette for oppdragsopplæring og samarbeid med kultur- og  foreiningsliv. Dette må ikkje gå på kostnad av ordinær opplæring.  I mange bransjar trengst det mykje meir faglært arbeidskraft enn  rekrutteringa. Det er eit viktig mål for Senterpartiet å auke rekrutteringa til  yrkesfaga. Staten og partane i arbeidslivet må ta ansvar for å skape gode  vilkår for yrkesfaga, og sørgje for at ungdom får god informasjon om kva  sjansar som ligg i ei slik utdanning. Elevane sin eigen motivasjon må vere  det viktigaste for dimensjoneringa av kapasiteten på ulike liner, men på  VK1 må likevel tilbodet i yrkesretta fag i større grad tilpassast sjansen til å  få læreplass. Landslinene og dei landsdekkjande linene er viktige for å sikre  små fag som rekrutterer frå heile landet, og bør finansierast statleg.  Det er eit mål at flest mogleg kan bu heime mens dei tek vidaregåande  opplæring. Senterpartiet ønskjer difor å ta vare på ein desentralisert  skulestruktur innanfor vidaregåande opplæring. Ingen skal vere nøydd til å  betale for reise til og frå skulen. Eigendel på skuleskyss råkar særleg  ungdom frå utkantane, og er i strid med prinsippet om lik rett til utdanning.  Ordningar med såkalla «miljøkort» eller «ungdomskort» er gode tiltak for  mange unge, men må vere baserte på frivillig kjøp.  Senterpartiet vil:  * styrkje språkopplæringa. Gode kunnskapar i norsk og framandspråk er  viktig både i vidare studium og i arbeidslivet. Opplæringa i norsk må ta  sikte på å utvikle dei praktiske dugleikane til elevane i begge målformer. Vi  vil difor framleis ha opplæring, karakter og eksamen i sidemål. Opplæringa  kan betrast ved å bruke sidemålet òg i andre fag enn norsk i avgrensa  periodar. Prosjektoppgåver, heimeoppgåver og prøver i andre fag kan t.d.  skrivast på sidemålet.  * arbeide for større variasjon i opplæringsformer i vidaregåande skule. Dette  føreset god tilgang til bibliotektenester, internett-tilknyting og tilstrekkeleg  IKT-utstyr på alle skular, og at elevane får opplæring i ulike typar  programvare. Større ansvar for eiga læring er eit mål.  * at fråvere ikkje skal førast på vitnemålet. Elevar som har stort fråvere må  følgjast særleg opp. Eleven skal få høve til å dokumentere det faglege  nivået sitt før ei eventuell avgjerd om at han/ho ikkje får karakter. Talet  permisjonsdagar skal utvidast til 16 dagar, og skal gjelde tillitsvalde både  på riks, regionalt og lokalt plan, samt deltaking ved idretts- og  kulturarrangement på krins- og/eller landslagsnivå.  * at alle lærlingar skal få gjesting i bedrifta av den pedagogiske  oppfølgingstenesta kvart semester.  * sikre inntaket av lærlingar i situasjonar med lågkonjunktur, ved at det vert  oppretta ei refusjonsordning, der alle bedrifter betaler inn til eit fond, som  fordeler midlar til dei bedriftene som tek inn lærlingar.  * vurdere om omfanget av teori i yrkesfaga er tenleg for elevane og  arbeidslivet.  * gjere det lettare for fleire å byrje rett i lære. Det må vere eleven sjølv som  har det endelege ordet i slike saker.  * gje fleire elevar med yrkesfag høve til å ta eit praksissemester i eit anna  land i Europa i læretida eller i løpet av dei to fyrste åra etter at fagprøven er  teken. Finansieringspakken for dei einskilde faget må utformast i  samarbeid med bransjeorganisasjonane.  * garantere alle elevar som klarer fagprøven i yrkesfag tilbod om eit eittårig  påbyggingskurs for å få studiekompetanse.  * vidareføre økonomisk stønad til lærlingplassar innanfor gamle  handverksfag.  * leggje betre til rette for elevbedrifter.  * styrkje rådgjevingstenesta både i omfang og kvalitet. Det må stillast krav  til rettleiarar både når det gjeld kompetanse og oppdatert kunnskap. For at  Reform -94 skal fungere etter intensjonen, må òg rådgjevingstenesta i  ungdomsskulen styrkjast, særleg med tanke på yrkesfaga.  * verne elevane sin rett til å bruke sitt eige språk i skulen. Nynorsken må  sikrast som fullverdig bruksspråk i den vidaregåande skulen. Dette føreset  m.a. at lærebøker og arbeidsbøker ligg føre på begge målformer til same  tid og same pris, og at det vert utvikla programvare på nynorsk òg.  * gje tospråklege elevar tilbod om opplæring i foreldra sitt språk som B-  eller C*språk, der det ligg til rette for det.  * innføre obligatorisk jobbintervju for lærarar i vidaregåande skule.  * sikre eldre søkjarar eit fullverdig utdanningstilbod på lik line med ungdom  som inngår i Reform -94. Det må leggjast betre til rette for  kompetansegjevande kurs for vaksne, innan yrkesfag òg.  * styrkje elevrådsarbeidet og elevane sin innverknad over eigen  skulekvardag.  * at det skal gjevast tilleggspoeng for tillitsverv på skulen og i frivillige  organisasjonar.  Mellomnivået må sikrast  Senterpartiet meiner at teknisk fagskule framleis skal vere ein del av  utdanningstilbodet vårt. Arbeidslivet etterspør denne kompetansen, som  særleg folk med yrkesfagleg bakgrunn vil ha stor nytte av. Teknisk fagskule  og andre skuletilbod på same nivå må sikrast med lovheimel.  Folkehøgskular og private skular  Folkehøgskulane er ein viktig del av skulesystemet og gjev ei god verdi- og  kulturforankring. Skulane må få høve til å vere eigenarta, med vekt på  kulturformidling og personleg utvikling for elevane. Fordjuping i spesielle  emne og interesseområde er ein viktig del av folkehøgskuleundervisninga.  Folkehøgskulane utgjer eit godt supplement til vidaregåande skular og  arbeidsliv. Innsatsen til elevane må framleis verdsetjast gjennom poeng for  opptak til andre skular. Senterpartiet meiner at elevar som tek  folkehøgskule det siste året i eit fireårig vidaregåande løp, skal ha rett til  utvida minstestipend til dei er 20 år. Målet i lov om folkehøgskular, § 17  Driftstilskott, skal overhaldast. Offentlege tilskot skal regulerast i samsvar  med løns- og prisutviklinga.  Senterpartiet ønskjer ikkje ei utvikling i retning av kommersielle privatskular  på noko steg i utdanningssystemet. Senterpartiet har eit restriktivt syn på  oppretting av private grunnskular med offentleg tilskot som ikkje byggjer på  alternative pedagogiske retningar. Føresett at godkjend læreplan og norsk  lovgjeving vert følgd, må dei same reglane gjelde for løyving av offentleg  stønad.  Høgare utdanning  Akademisk fridom, forskingsbasert undervisning og høge krav til kvalitet er  sentrale verdiar innanfor høgare utdanning og forsking. Det er eit særpreg  ved vitskapen at han har fridom frå å verte diktert eller brukt av andre  institusjonar i samfunnet. Den prinsipielle grunngjevinga for sjølvstyret er at  institusjonane tener samfunnet best gjennom autonomien sin.  Høgare utdanning og forsking av internasjonal klasse krev både brei  rekruttering og ekstra satsing på dei beste. Konsentrasjon om studium krev  at studenten har ein økonomi og bustadsituasjon som gjer det mogleg å yte  sitt beste. Utdanning og forsking på høgt nivå krev dessutan at  institusjonane har rammevilkår som gjer dei attraktive både for studentar  og lærarar/forskarar. Høg studiekvalitet krev gode lokale, tilstrekkeleg  utstyr og færre studentar per lærar enn det som i dag er tilfelle mange  stader. Forsking på høgt nivå krev i tillegg eit fagmiljø av ei viss breidd og  tid som er skjerma frå andre oppgåver.  Universitet og høgskular har eit ansvar for langsiktig utvikling av utdanning  og forsking, og må difor i hovudsak vere finansiert over offentlege budsjett.  Senterpartiet vil åtvare mot ei utvikling der universitet og høgskular vert  stadig meir avhengige av ekstern finansiering, og der løyvingane svingar  med studenttalet. Dette vil særleg råke små fag som rettar seg mot særlege  behov, både når det gjeld utdanning og forsking.  Noreg treng dyktige yrkesutøvarar både innanfor teoretiske og meir praktisk  retta fag. Somme ønskjer kortare, tverrfaglege og meir yrkesorienterte  studium, mens andre er motiverte for lengre og meir fagleg spesialiserte  studium. Vi er ikkje tente med ei uniformering av utdanningssystemet, der  all høgare utdanning vert støypt i same teoretiske og akademiske form,  utan omsyn til praksisnærleik og yrkesrelevans. Det må vere rom for  mangfald, eigenart og spesialisering både innanfor det enkelte fagområdet  og den einskilde institusjonen.  Det bør difor framleis vere ei arbeidsdeling innanfor høgare utdanning  mellom nokre få breiddeuniversitet og fleire mindre institusjonar med få og  smalare fagmiljø. Dette er likevel ikkje til hinder for at nokre høgskulemiljø  kan få universitetsstatus, under føresetnad av tilstrekkeleg fagleg breidd og  kvalitet. Universiteta bør framleis ha eit hovudansvar for grunnforsking og  forskarutdanning, mens dei statlege høgskulane bør få midlar til å styrkje  forskingsinnsatsen innanfor dei fagområda som dei har ansvaret for. Dei  statlege høgskulane skal drive forskingsbasert undervisning og bør i  samarbeid med norske og utanlandske universitet kunne leggje til rette for  studium på hovudfagsnivå innanfor somme fag. Senterpartiet går imot bruk  av reine undervisningsstillingar ved lærestadene, og meiner at tilsette i  vitskaplege stillingar bør ha både rett og plikt til forsking.  Statlege høgskular har ei spesiell oppgåve i å utvikle studium i regionar  som har eit lågt utdanningsnivå, gje folk eit utdanningstilbod på  høgskulenivå i nærleiken av heimstaden og bidra til lokal næringsutvikling.  Dette kan sikrast både gjennom at vi har eit desentralisert  høgskulemønster, og ved at skulane gjev utdanningstilbod utanfor sjølve  institusjonen. Lokal variasjon og spesialisering bør prioriterast framfor å gje  eit identisk tilbod over heile landet. Arbeidslivet og høgskulane må  samarbeide for å gje studentane arbeidspraksis i studietida, og for å gje  arbeidslivet arbeidskraft med relevant praksis. Finansieringa av dette må  utgreiast nærmare.  Auka internasjonal utveksling av studentar og forskarar/forelesarar er viktig  for å skape gjensidig internasjonal forståing og respekt, verte kjende med  kunnskapane og forskingsresultata til andre land, og utvide  utdanningstilbodet på område der vi har for få utdanningsplassar.  Internasjonalt samarbeid om utdanning bør i større grad skje gjennom  utvekslingsavtalar mellom norske lærestader og gode utanlandske  institusjonar. Informasjon og tilrettelegging bør rettast inn mot område der  vi treng at norsk ungdom tek utdanning i utlandet, men samstundes er det  viktig å sikre god spreiing, geografisk, sosialt og fagleg.  Hovudfagsstudentar og folk som arbeider med ein doktorgrad bør  prioriterast. Utbygging av engelskspråklege tilbod i Noreg vil vere nødvendig  for å gjere det mogleg for utanlandske studentar å ta delar av utdanninga  her i landet. Dette må ikkje gå på kostnad av undervisningstilbod på norsk.  Senterpartiet vil:  * ha eit styringssystem ved universitet og høgskular som sikrar sjølvstende  for institusjonane, fridom for forskinga og medverknad for vitskapleg tilsette  og studentar. Vi meiner at rektor framleis bør veljast blant dei vitskaplege  tilsette, og meiner det skal vere opp til institusjonane sjølve å fastsetje om  styrefleirtalet skal vere eksternt eller internt.  * ha eit klårare skilje mellom løyvingar til forsking og løyvingar til  undervisning, for å dempe verknadene av svingingar i studenttalet.  Senterpartiet er skeptisk til utstrekt bruk av stykkprisfinansiering, særleg av  omsyn til dei små faga.  * auke bruken av opptaksprøvar ved opptak til høgare studium generelt, og  særleg ved fastsetjing av realkompetanse for søkjarar som ikkje har  allmenn studiekompetanse.  * innføre eit felles karaktersystem i Noreg med ein femstegsskala, i tillegg  til greidd/ikkje greidd. Ein viktig føresetnad er at dei einskilde fagmiljøa  fastset nasjonale kvalitetskriterium for kvart karakternivå.  * sikre eit gradssystem i høgare utdanning som varetek omsynet til  heilskap, breidd og fordjuping. Vi ønskjer difor å byggje vidare på den  eksisterande gradsstrukturen. Mastergraden kan vere eit nyttig supplement.  Førebuande prøvar ved universiteta vil vi halde på, uavhengig av ei  eventuell omlegging av gradsstrukturen.  * betre studiekvaliteten, m.a. gjennom meir undervisning i smågrupper,  prosjektorientert undervisning, problembasert læring, og meir vurdering  undervegs i studiet. Senterpartiet går imot auka bruk av obligatorisk  frammøte, og understrekar at deltaking i meir intensive  undervisningsopplegg må vere frivillig for studentane. I ei tid der det trengst  meir etter- og vidareutdanning, er fleksibilitet i studietilbodet viktigare enn  nokon gong.  * leggje til rette for at studentar med funksjonshemmingar kan delta i  fagtilbodet på lik line med andre.  * gjeninnføre tilbodet om å ta praktisk-pedagogisk utdanning på eitt  semester for studentar som allereie har fullført eit hovudfagsløp.  * ta vare på privatistretten.  * setje i verk tiltak for å betre rekrutteringa til helsevesenet og skuleverket.  Særleg trengst det mange fleire lærarar i realfag og språkfag i den  vidaregåande skulen.  * auke utvekslinga av studentar og førelesarar. Kvoten for u-landsstudentar  i Noreg må aukast. U-landsstudentar må av språkomsyn få eitt år ekstra i  høve til normert studietid.  * støtte tiltak for å betre rekrutteringa av studentar med framandspråkleg  bakgrunn. Det er særleg viktig å betre rekrutteringa til fagutdanning med  brei kontaktflate mot denne delen av folket.  * leggje til rette for utvikling av Samisk høgskule til vitskapleg høgskule,  med knutepunktansvar for andre høgskular med samisk forsking og  utdanning.  * vidareutvikle fagmiljø innanfor kvensk kultur og språk ved Høgskolen i  Finnmark og Universitetet i Tromsø.  * betre tilbodet til dei studentane som ønskjer å utvide studieåret med eit  tredje semester, for å redusere studietida og kostnadene.  * styrkje bruken av digitale læremiddel innanfor høgare utdanning, inkludert  fjernundervisning og etterutdanning.  * innføre obligatorisk praksis i fleire fag.  * betre rekrutteringa til ingeniørutdanninga.  * sikre at dei statlege høgskulane utviklar eit nært samarbeid med regionalt  nærings- og samfunnsliv.  Studiefinansiering og velferd  Gode finansieringsordningar og eit godt bustadtilbod for studentar er viktig  både for å nå målet om lik rett til utdanning, og for å gjere det mogleg for  fleire å studere på heiltid og fullføre på normert tid.  Senterpartiet vil:  * at ingen skal betale tilbake meir til Statens Lånekasse for utdanning enn  dei har lånt. Studielånet skal berre inflasjonsjusterast, gjeldande frå det  tidspunktet studia vert avslutta. Det må framleis vere høve til  inntektsavhengig tilbakebetaling av studielån.  * trappe opp kostnadsnorma.  * gje høve til lån og stipend til studium i sommarsemestret.  * innføre fullstipendiering for elevar i den vidaregåande skulen, og auke  stipenddelen for studentar til 40 prosent.  * innføre læremiddelstipend for elevar i vidaregåande skule.  * auke stipendet til språkopplæring i samband med studium i utlandet, og  utvide det til å gjelde alle språk som trengst for å kunne følgje  undervisninga. Stipend bør gjevast i framkant av utanlandsopphaldet, og  kan gjerast om til lån dersom studenten ikkje vert teken opp.  * at reisestønad i samband med studium i utlandet skal ta utgangspunkt i  reisekostnader mellom studiestaden og heimstaden, dvs. òg innan Noreg.  * gjenopprette kunstfagstipendet for norske studentar i Noreg og i utlandet.  * auke tilgangen på studentbustader og barnehageplassar til studentane  sine barn. Staten bør betale 60 prosent av dei reelle kostnadene ved  bygging av studentbustader, og staten og vertskommunane bør samarbeide  om å skaffe billige tomter og lage gode transportløysingar.  * mjuke opp studentsamskipnaden sitt monopol på velferdstilbod, som t.d.  kantinedrift.  * gå imot reklamefinansiering av skulebøker.  Forsking  Kunnskap er det fremste fundamentet for sivilisasjon, kultur, samfunn og  næringsliv. Grunnleggjande, langsiktig kunnskapsoppbygging krev ei fri,  uavhengig og kritisk forsking. Den norske kunnskapsallmenningen består  av universiteta, dei vitskaplege og statlege høgskulane og instituttsektoren.  Desse forskarnettverka er viktige for å sikre kvaliteten på forskinga og  spreie forskingsresultat, både nasjonalt og internasjonalt. Kontakt mellom  forskingsmiljøa og samfunnet elles er avgjerande for å sikre praktisk bruk  av forskingsresultat i næringsutvikling og forvaltning. Formidling av  forskingsresultat fører òg til ein meir opplyst samfunnsdebatt. Forsking  reiser òg etiske problemstellingar. Etiske vurderingar må difor integrerast,  særleg i forsking om liv, helse og miljø.  Det offentlege har eit særleg ansvar for å vareta kåra til grunnforskinga og  sikre forskarfridomen. Grunnforsking gjev dei teoretiske gjennombrota som  seinare gjev grunnlag for anvendt forsking og utviklingsarbeid. Det er difor  viktig å sikre kåra til den frie forskinga ved universitet og høgskular,  uavhengig av tilfeldige svingingar i studenttalet. Særleg viktig er gode løns-  og arbeidsvilkår, utstyr, og ikkje minst tid og fridom til å forske.  Forsking og utvikling vil i framtida verte stadig viktigare for næringsutvikling  og arbeidsplassar i Noreg, både i privat og offentleg sektor. Omfanget av og  kvaliteten på vår eiga forsking og utvikling vil ha mykje å seie for  konkurranseevna. Havbruk, IKT, helse og miljø er hovudsatsingsområde  frametter. For å sikre at Noreg kan liggje i framkant i utvikling og bruk av ny  teknologi, er det nødvendig å utvide kompetansen og betre kontakten  mellom forskarmiljø og norske bedrifter. Tilhøva må leggjast til rette slik at  bedriftene satsar meir pengar på forsking og utvikling.  Det offentlege må òg vere medvite ansvaret sitt for å oppretthalde eit norsk  forskingsmiljø av høg standard innan studium som har verdi for forståinga  av utviklinga vår som folk og land.  Internasjonalt forskingssamarbeid er viktig for å vidareutvikle norsk forsking  på høgt nivå. Noreg er aktivt med i internasjonalt samarbeid gjennom ulike  utvekslingsprogram og forskingsprogram. Det er viktig å utvikle dette  samarbeidet både med EU og andre, og utnytte dei positive moglegheitene  dette kan gje.  Senterpartiet vil:  * styrkje den frie, forskarinitierte grunnforskinga, og kanalisere ein større  del av midlane til grunnforsking gjennom universitet og høgskular. Ein del  av avkastninga frå Forskingsfondet bør fordelast direkte til desse  institusjonane over statsbudsjettet, utan å gå vegen om Noregs  forskingsråd.  * arbeide for å gjennomføre den vedtekne opptrappingsplanen med sikte  på å få delen av BNP som går til forsking opp på gjennomsnittleg  OECD-nivå, og auke den delen av løyvingane som går til grunnforsking.  Som eit ledd i denne opptrappinga må Forskingsfondet styrkjast. I  budsjettsamanheng bør det kome tydelegare fram kva som er  forskingsløyvingar på departementsbudsjetta.  * at eventuelle senter for framifrå forsking må ta utgangspunkt i allereie  eksisterande miljø, forskargrupper og nettverk.  * betre utvekslinga av forskarar og utvikling av forskarnettverk både i Noreg  og internasjonalt, og styrkje dei tverrfaglege forskingsmiljøa.  * sikre rekrutteringa til forsking, m.a. ved å forbetre og auke  forskarutdanninga og opprette postdoktorstillingar på universitet og  høgskular. Ein større del av doktorgradsstipenda bør tildelast av  universiteta, ikkje av forskingsråd.  * likestelle stipendiatar med andre arbeidstakarar med omsyn til sosiale  rettar ved arbeidsløyse.  * auke delen av kvinnelege forskarar, mellom anna gjennom øyremerking  av stillingar.  * styrkje forskings- og utviklingsaktiviteten på regionalt nivå, mellom anna  for å støtte opp om lokalt næringsliv.  * satse sterkare på miljøforsking og forsking på fornybare energikjelder.  * satse meir på forsking på kvinnerelaterte sjukdomar.  * gje kvinneforskinga økonomiske moglegheiter til å skape større breidd.  * betre formidlinga av forskingsresultat, slik at ny kunnskap kan utnyttast  praktisk.  Etter- og vidareutdanning  Stadig fleire treng påfyll i løpet av eit langt yrkesliv, anten dei jobbar i privat  eller offentleg sektor. Behovet for omskulering, etter- og vidareutdanning  aukar som følgje av innføring av ny teknologi og produksjonsmetodar,  raskare endringar i næringslivet og auka krav til oppdatert forskingsbasert  kunnskap. Kunnskapskløfta kan verte eit nytt klasseskilje dersom det ikkje  vert lagt betre til rette for veksling mellom utdanning og arbeidsliv.  Etter- og vidareutdanning bør samordnast betre med det eksisterande  utdanningssystemet, både på vidaregåande og høgare nivå. Samstundes  må ein ved utforminga av systemet for etter- og vidareutdanning ta omsyn  til at vaksne studentar er i ein annan livssituasjon og har andre økonomiske  plikter enn førstegongsstudentar. Eit viktig mål med etter- og  vidareutdanning må vere å minske kunnskapskløfta mellom ulike yrkes- og  aldersgrupper.  Behovet for fagleg oppdatering er stort òg for grupper med høgare  utdanning. Senterpartiet meiner at folk i undervisningsstillingar må få  systematisk etterutdanning innarbeidd i årsverket. Arbeidsgjevarane må  leggje betre til rette for at lærarane får studiepermisjon for å fornye eigen  kunnskap og for å få ny kontakt med det andre samfunns- og arbeidslivet.  Senterpartiet vil:  * gje tilbod om etter- og vidareutdanning til alle, same kva alder, kjønn,  bustad og økonomisk evne dei har. Det er viktig at arbeidsleitande får  tilbod om etterutdanning.  * finansiere etter- og vidareutdanningsreforma gjennom eit spleiselag  mellom det offentlege og partane i arbeidslivet. Etterutdanning som  arbeidsgjevaren har direkte vinst av, bør betalast av arbeidsgjevar. Det  offentlege har eit ansvar for å leggje til rette for at alle vaksne som ikkje  har fullført grunnskule og vidaregåande skule, får ein reell rett til å gjere  det. Dette krev auka ressursar.  * trekkje vidaregåande skular og høgare utdanningsinstitusjonar aktivt med  i utforminga av eit system for etter- og vidareutdanning. Det er viktig at  etter- og vidareutdanning ikkje vert overlate til kommersielle aktørar. Eit  desentralisert tilbod om etter- og vidareutdanning på høgare nivå bør  utviklast i samarbeid mellom dei statlege høgskulane og universiteta.  Fjernundervisning med bruk av IKT, kombinert med konsentrerte samlingar,  er ein aktuell måte å organisere dette på. Det er viktig å leggje til rette for  deltidsstudium.  * styrkje vilkåra for vaksenopplæring og fremje alternativt samarbeid  mellom studieorganisasjonar, næringsliv, skuleverket og  arbeidsmarknadsstyresmaktene.  * styrkje kartlegginga av og undervisningstilbodet til vaksne med lese- og  skrivevanskar, for dimed å betre sjansane deira på arbeidsmarknaden,  kvalifisere dei for deltaking i etterutdanning og styrke den generelle  funksjonsevna.  Økonomisk politikk og næringspolitikk  •Grunnsyn: Tenkje det, ville det og  gjere det  •Folkestyrt utvikling  •Trygg kvardag  •Kunst, kultur, kyrkje og livssyn  •Miljø og energi  •Utdanning og forsking  •Økonomisk politikk og næringspolitikk  •Regionalpolitikk  •Samferdsle  •Forsvar, tryggleik og vernebuing  •Internasjonale utfordringar  •Nokre hovudpunkt i programmet  Næringsutvikling og auka verdiskaping er naudsynt for å oppretthalde  velferdssamfunnet, bidra til høg sysselsetjing og busetjing i alle delar av  landet og kompensere for lågare oljeinntekter i framtida. Senterpartiet vil  føre ein politikk som sikrar gode vilkår for næringsutvikling, med vekt på  kunnskap, nyskaping og ressursutnytting.  Krava til kunnskapsinnhald i varer og tenester aukar, og IKT og endringar i  transportteknologien gjer det mogleg å nå større marknader snøggare.  Dette gjev auka internasjonal konkurranse, som stiller store krav til  omstillingsevne. Noreg må ta mål av seg til å liggje i front i utviklinga av  kunnskapsbaserte næringar. Dette krev satsing på forsking og  kunnskapsoppbygging.  Dei rike naturressursane våre er eit viktig grunnlag for næringsliv og  utvikling i heile landet. Mykje av eksportinntektene kjem òg frå bedrifter og  næringar i distrikta basert på utnytting av ulike naturressursar.  Næringspolitikken må difor verte ein politikk for å ta heile landet i bruk.  Utvikling av attraktive arbeidsplassar til alle aldersgrupper er viktig for  busetjinga rundt om i landet.  Økonomisk politikk  Målet for Senterpartiet sin økonomiske politikk er å bidra til full  sysselsetjing, økonomisk og sosial utjamning og ei miljøvenleg utvikling. Vi  vil redusere levekårsskilnader mellom grupper og delar av landet gjennom  skatte-, avgifts- og inntektspolitikken. Den økonomiske politikken skal  bidra til desentralisering, og motverke press- og fråflyttingsproblem.  Stortinget har større handlefridom i den økonomiske politikken enn dei  fleste andre folkevalde forsamlingar. Senterpartiet vil ta vare på denne  handlefridomen, og står for ein økonomisk politikk som går ut på å  korrigere dei svake sidene ved marknadsøkonomien. Desse svake sidene  kjem stadig tydelegare fram i form av meir kortsiktig profittmaksimering  med bakgrunn i den økonomiske globaliseringa. Vi ser òg at dei  økonomiske og sosiale skilnadene aukar, både nasjonalt og internasjonalt.  Makt og kapital vert sentralisert stadig meir, og dreg med seg  konsentrasjon av menneske og næringsverksemd. Denne utviklinga skaper  pressproblem som gjev folk dårlegare sjansar til å utfalde seg.  Senterpartiet vurderer finanspolitikken, penge- og valutapolitikken,  inntektspolitikken og handelspolitikken som dei viktigaste verkemidla for å  fremje ein slik økonomisk politikk.  Det norske samfunnet er i ein privilegert internasjonal situasjon når det  gjeld moglegheitene til å løyse fellesskapsoppgåvene. Senterpartiet vil føre  ein meir ekspansiv finanspolitikk som byggjer landet i vid forstand, i staden  for å plassere så store delar av staten sitt overskot i utanlandske  aksjemarknader som i dag. Fellesskapen sin del av bruttonasjonalproduktet  vil auke som følgje av ei slik hovudline. Dette skal gjennomførast utan ein  samla auke i skatte- og avgiftsnivået.  Noreg er blant dei landa som har mest statleg kapital plassert utanlands.  Forpliktande etiske retningsliner med sikte på internasjonal utjamning, miljø  og solidaritet må leggjast til grunn for forvaltninga av oljefondet.  Senterpartiet ønskjer at oljefondet i større grad skal brukast til å tilgodesjå  dei fattigaste landa (mul-land), ved å nytte delar av fondet til å slette  u-landsgjeld.  Penge- og valutapolitikken til Senterpartiet byggjer på folkevald styring av  Noregs bank, samstundes som vi slår ring om den norske krona. Det vil  etter vårt syn vere udemokratisk dersom Noregs bank skal styre penge- og  valutapolitikken uavhengig av folkevalde prioriteringar, etter mønster av  den europeiske sentralbanken. Penge- og valutapolitikken bør ha som mål  at krona skal liggje stabilt i høve til dei viktigaste handelsvalutaene våre.  Senterpartiet er tilhengjar av ein rentepolitikk som gjev ei viss lønsemd ved  sparing og ein viss kostnad ved låneopptak. Ein slik balanse er nødvendig  for å dempe lånefinansiert privat etterspørsel og fremje nødvendig sparing.  Unntak frå denne regelen kan likevel gjerast i mangel på fleirtal for sosialt  meir rettferdige verkemiddel. Statsbankar som Husbanken og Statens  lånekasse for utdanning skal gje lånevilkår som er vesentleg betre enn  vilkåra i private finansinstitusjonar.  Senterpartiet går inn for ein solidarisk løns- og inntektspolitikk, der  spelereglane vert slik utforma at lønstakarar og sjølvstendig  næringsdrivande får ei marknadsmakt som står i eit rettferdig tilhøve til  arbeidsgjevaren eller kunden. I fleire bransjar har kjeder og storkonsern for  stor makt. Konkurranselovgjevinga må moderniserast for å hindre  monopolskiping utanfor folkevald kontroll. Vi er tilhengjar av ein samordna  løns- og inntektspolitikk, under føresetnad av at det fremjar utjamning av  levekår.  Handelspolitikken til Senterpartiet byggjer på ein stor grad av internasjonal  arbeidsdeling. Dei stadige friare rørslene av folk, kapital og varer over  landegrensene fører imidlertid til store miljøkostnader og skaper større  økonomiske skilnader mellom folk og statar, noko som verkar  konfliktskapande. Vi vil arbeide for ein ny internasjonal handelspolitikk  basert på rettferdig handel, og går inn for auka skattlegging av  kapitaltransaksjonar over landegrensene, til dømes gjennom Tobinskatt.  Det er viktig å styrkje nasjonal ferdigvareproduksjon for å redusere  miljøskadeleg varetransport mest mogleg.  Skattar og avgifter  Den totale offentlege skatte- og avgiftsinngangen skal dekkje drift og  investeringar ved ei effektiv forvaltning av fellesskapen Noreg, og vere med  på å styre verdiskaping og forbruk i ei rettferdig og økologisk forsvarleg  retning. Skatte- og avgiftssystemet skal vidare vere med på å fremje  økonomisk sjølvstende.  Senterpartiet går inn for ein systematisk gjennomgang av skattesystemet ut  frå prinsippet om skatt etter evne. Låge arbeidsinntekter må skattleggjast  mindre, og høge arbeidsfrie kapitalinntekter meir.  Endringar i skattesystemet som gjev konkurranseulemper for næringslivet  må kompenserast gjennom nasjonale fordelar på andre område. På område  der det er naturleg, må Noreg arbeide for internasjonale avtalar om  miljøavgifter. Skattlegginga av næringslivet skal fremje aktiv eigarskap og  oppbygging av solid eigenkapital. Personleg eigarskap i næringslivet  inneber større ansvar og risiko for eigar. Dette må lønast skattemessig. Det  skal løne seg skattemessig for bedriftseigarar å auke eigenkapitalen i  staden for å utbetale utbyte.  Formuesskatt skal vere ein skatt på ei stor, arbeidsfri inntekt. Senterpartiet  går difor inn for å endre formuesskattlegginga, slik at grunnlaget i større  grad vert basert på formuesavkastninga, ikkje på sjølve kapitalen.  Beløpsgrensa for skattfri formue vert heva samstundes som satsane vert  justerte opp som ein konsekvens av dette.  Senterpartiet vil vidareføre ei differensiert meirverdiavgift på varer og  tenester. Offentleg tenesteyting, kulturtilbod og mat er eksempel på  område der Senterpartiet går inn for ingen eller låg meirverdiavgiftssats.  Auka kommunale avgifter verkar usosialt, og er mellom anna eit resultat av  svak kommuneøkonomi. Senterpartiet meiner at kommunesektoren må få  ha meir av skatteinntektene, slik at dei kan redusere avgiftsnivået.  Eigedomsskatt vert utskriven uavhengig av inntekts- og gjeldstilhøve og kan  difor gje usosiale fordelingsvinkingar. Målsetjinga til Senterpartiet er difor å  avvikle eigedomsskatt for personar, av di han er i strid med prinsippet om  skatt etter evne. Denne skattereforma vert erstatta av eit friare skatteøyre  til klart definerte føremål for kommunal sektor. Dette gjev ein mykje betre  fordelingsverknad enn eigedomsskatt.  Senterpartiet vil:  * leggje hovudprinsippet om skatt etter evne til grunn for vår skatte- og  avgiftspolitikk.  * skattleggje arbeidsfrie kapitalinntekter sterkare  * skattleggje aksjeutbyte hos aksjeeigaren.  * heve fribeløpsgrense for skatt  * ikkje skattleggje bustader med vanleg bustadstandard.  * Ikkje innføre allmenn eigedomsskatt. Eigedomsskatt skal berre vere ein  kommunal fastsett skatt for verk og bruk.  * fremje utvikling i små og mellomstore bedrifter gjennom eit skattesystem  som i større grad lèt dei få ha kapital i bedrifta, som kan brukast til  investeringar.  * bruke skattesystemet til å fremje aktiv eigarskap, mellom anna gjennom  å endre eller fjerne delingsmodellen.  * overføre selskapsskatten frå staten til kommunane og gjere han  produksjonsstadbunden.  * vidareutvikle systemet med miljøavgifter.  * arbeide for eit økonomisk grunnlag i kommunane som reduserer behovet  for avgiftsinnkrevjing.  * redusere arveavgift og dokumentavgift ved generasjonsskifte i  familiebedrifter.  * innføre inntektsavhengig skattefrådrag for einpersonshushald.  Næringspolitikk  Senterpartiet ønskjer systematisk å leggje til rette for å vidareutvikle  næringslivet i heile landet med utgangspunkt i internasjonalt knappe  naturressursar, avansert teknologi og dyktige folk. Eksempel er fisk,  vasskraft, olje, gass, reiseliv, tømmer, mat, skipsfart og  kommunikasjonsteknologi. Dette krev satsing på utdanning og forsking,  utbygging av moderne infrastruktur, som tilbod om breiband til alle heimar,  konkurransedyktige skattar og avgifter baserte på prinsippet om skatt etter  evne og trygge tilsetjingsvilkår. Det må stillast miljøkrav som gjev rein jord,  luft og vatn.  Kort sagt ein «samfunnskontrakt» mellom bedriftseigarar, dei tilsette og  lokalsamfunnet. Føremålet skal vere å tene pengar, gje trygge  arbeidstilhøve og ta vare på og vidareutvikle verdiane i lokalsamfunnet.  Utan ei slik langsiktig medviten satsing frå det offentlege vil ikkje private  eigarar få nødvendig visse for å investere i godt utdanna folk, marknader,  produkt og produksjonsutstyr.  Når Noreg i dag er ein leiande skipsfartsnasjon, er det eit resultat av godt  samarbeid mellom næringslivet og Staten. Tilsvarande medviten satsing er  nausynt òg på andre område. Den nasjonale næringslivsstrategien må ta for  seg aktuelle nøkkelnæringar og skape dei naudsynte rammevilkåra.  For Senterpartiet er det eit mål å styrkje den aktive eigarskapen og  eigenkapitalen i bedrifta. Mange av dei mest solide og dynamiske  bedriftsmiljøa i landet har i lang tid arbeidd etter denne hovudlina.  Senterpartiet har som mål at bedriftene skal ha større skattemessige  fordelar av å halde overskotet i bedrifta, enn å dele det ut som utbyte til  eigarane. For å få til dette er skattlegging av utbyte viktig.  Ein nasjonal næringslivsstrategi krev at vi forkastar prinsippet om  næringsnøytralitet (som går ut på å handsame alle næringar likt, slik at  kapitalen strøymer til dei næringane som til eikvar tid gjev størst  avkastning). Næringsnøytralitet kan ikkje sameinast med ei målmedviten  utvikling av næringslivet, der det må takast omsyn til skiftande tilhøve og  omstende. Senterpartiet vil utforme ein politikk som gjev høve til å styrkje  og vidareutvikle våre kunnskaps- og ressursbaserte fordelar. Denne  medvitne politikken overfor nøkkelnæringar må kombinerast med å la tusen  blomar bløme i næringslivet elles.  Eigarskap  Senterpartiet vil ta vare på tradisjonelt viktige verdiar i norsk næringsliv,  forankra i norsk samfunn og kultur. Dette gjeld mellom anna den korte  avstanden mellom leiing og tilsette, at folk respekterer kvarandre og seier  meininga si uavhengig av status, og at tilhøva på arbeidsplassane er  kjenneteikna av sjølvstende og tryggleik, ikkje underlegne haldningar. Det  er viktig at ikkje eigarar og leiarar stiller seg utanfor allmenne oppfatningar  her i landet om kva som er rettferdig kapitalavkastning og rimelege  leiarløner. Vi treng næringslivsleiarar som sterkt viser tilhøyrsle til  fellesskapen og lokalmiljøet der verksemda vert driven.  Ein einsidig identifikasjon med interessene til kapitalen ubunde av  nasjonale omsyn eller omsynet til fellesskapen, er ein mentalitet  Senterpartiet sterkt vil åtvare mot.  Senterpartiet ser det som ei hovudoppgåve å sørgje for spelereglar og ta i  bruk verkemiddel som sikrar ein hovudsakleg nasjonal eigarskap.  Senterpartiet er overtydd om at vi gjennom eit samspel mellom ein aktiv  nasjonalstat og eit i hovudsak privat og norskått næringsliv best kan tryggje  både norske ressursar og norske interesser på globale marknader. Den  fellesskapen og den tilliten som finst mellom enkeltmenneske og ulike  sosiale lag er ein av dei viktigaste ressursane i samfunnet vårt.  Senterpartiet meiner at nasjonal eigarskap  er viktig for å:  * sikre nasjonal råderett over viktige naturressursar.  * auke moglegheita for at overskotet vert brukt til å utvikle  konkurransedyktig produksjon i Noreg.  * sikre kompetanse og ekspertise på norske hender.  * sikre eit høgt kompetansenivå i omkringliggjande forskingsinstitusjonar.  * stimulere norske underleverandørar til å utvikle bedrifta si.  * hindre flytting av hovudkontor og minske utflagging av arbeidsplassar.  Kven skal eige ?  Det er ein interessekonflikt mellom aktiv og passiv eigarskap, mellom privat  og offentleg eigarskap og mellom nasjonal og multinasjonal eigarskap.  Senterpartiet si hovudline er å leggje til rette for aktiv, privat og nasjonal  eigarskap. Jo meir aktiv og personleg eigarskapen er, dess betre skal  rammevilkåra vere. Som i andre land må næringspolitiske prioriteringar  utformast slik at dette kan varetakast.  Prinsipielt skal rammevilkåra vere med på å vidareutvikle og ikkje utvatne  dei ulike formene for eigarskap. Til dømes skal sparebankar,  forretningsbankar og statsbankar ha klart definerte, ulike rammevilkår som  står i høve til den samfunnsrolla dei har. Partslag og sparebankar bør ha  gunstigare rammevilkår ut frå føremålet og virket sitt enn aksjeselskap og  forretningsbankar.  Senterpartiet vil:  * sikre framleis lovfesta krav om lokal tilknyting for nye eigarar innan  landbruk.  * arbeide for lovfesta krav om lokal tilknyting for nye eigarar innan  havbruksnæringane.  * forbetre lovverket for samvirkeføretak gjennom ei eiga samvirkelov.  * forbetre lovverket for stiftingar som eigarform.  * gå mot at sparebanklova vert endra slik at sparebankar får høve til å  verte forretningsbank.  Utøving av offentleg eigarskap  Ei god næringsutvikling er ikkje avhengig av om eigarskapen er privat eller  offentleg, men av korleis han vert utført. Samfunnet er best tent med ein  meir langsiktig og stabil eigarskap enn vi ser i dag. Klåre politiske mål må  liggje til grunn for offentleg eigarskap, og offentleg eigarskap av noko  omfang og tid skal vere aktiv.  Gode argument for offentleg eigarskap er forvaltning av naturressursar,  bygging og drift av nødvendig infrastruktur, og tryggingspolitiske omsyn. I  somme situasjonar kan det vere fornuftig med større offentleg  eigarengasjement enn elles. Bankkrisa var eit eksempel på dette. Eit  dagsaktuelt eksempel er behovet for å styrkje næringslivet i  fastlands-Noreg. Eit sterkt offentleg engasjement er nødvendig for å  redusere avhengigheita av råvaresal (olje og gass) og dimed gjere norsk  økonomi meir robust. Eit tredje eksempel kan vere å sikre nasjonal  eigarskap i føretak som elles ville vorte innlema i store multinasjonale  selskap.  Konkurransereglane i EØS-avtalen (statsstøtteregelverk m.m.) legg store  hindringar i vegen for ein aktiv nasjonal næringspolitikk overfor privatåtte  bedrifter. Dette er ein sjølvstendig grunn for å vidareføre og etablere  offentleg eigarskap i nøkkelsektorar og -bedrifter  Det offentlege skal alltid ha klart definerte og langsiktige mål med  eigarskapen. Det offentlege skal stå for dei same synspunkta og idéane  som eigar og som politisk styresmakt. Det er ei hovudutfordring å sørgje for  at verksemd med stor offentleg eigardel ikkje vert administrasjons- eller  minoritetsaksjonærstyrt. Der ein finn det føremålstenleg med offentleg  eigarskap bør eigardelen vere stor nok til å sikre reell innverknad.  Offentleg næreigarskap gjennom kommunar og fylkeskommunar bør  prioriterast av di dette gjev større kunnskap om og forståing for stoda til  påverka lokalsamfunn.  Politisk styring krev rammevilkår som gjer det mogleg å nå dei politisk  fastsette måla. Dette er ikkje minst viktig ved val av selskapsform. Det er  viktig å velje ei selskapsform som ikkje hindrar demokratisk deltaking i  avgjerdene.  Politisk styring av offentleg eigarskap vil som oftast kome i konflikt med  maksimal avkastning. Politisk styring av offentleg eigarskap vil òg kunne  føre til større risiko, til dømes dersom ein vel ei selskapsform med fullt  ansvar. Ein aktiv eigarskap er likevel ikkje uforlikleg med  lønsemdsorientering.  Lovgjeving for å hindre uønskt  eigarskap  Ervervslova bør endrast for betre å vareta lova sitt føremål om ein  samfunnsgagnleg eigarskap. Lova skal vere eit verkemiddel for å  vedlikehalde og vidareutvikle samfunnskontrakten mellom  allmenninteresser og ønska frå næringslivet om forteneste. Ervervslova sitt  føremål bør difor konkretiserast i tråd med dette.  Handhevinga av vilkår for å tillate eigarskifte bør skjerpast. I tillegg bør  verkemidla i lova utvidast, til dømes ved innføring av ei frikjøpsavgift ved  nedlegging eller eksport av bedrifter som er lønsame eller har mykje å seie  for lokalsamfunnet elles.  Senterpartiet meiner at ervervslova må brukast ved færre eigarskifte enn i  dag, men på ein langt meir aktiv måte - når det er openbert at viktige  samfunnsomsyn er truga. Det må leggjast stor vekt på moglege lokale  verknader når det dreiar seg om hjørnesteinsbedrifter.  Ryddige tilhøve på aksjemarknaden  Senterpartiet meiner at næringslivet er best tent med ein aksjemarknad  som er ryddig og oversiktleg både for profesjonelle investorar og for  småspararar, og som gjev større tillit til Oslo Børs og den unoterte  marknaden. Det er eit mål å betre kapitaltilgangen til næringslivet frå  private, og småspararar òg. Dette er gunstig for å auke nyskapinga og  oppretthalde eit robust næringsliv i Noreg, ått av norske aktørar.  Senterpartiet ønskjer å bidra til at vi får eit klårare lovverk mot  innsidehandel, og eit betre kontrollapparat for å førebyggje og straffe juks i  finansmarknaden. Vi går difor inn for å opprette eit eige aksjetilsyn, som  skal kontrollere at alle aktørar får korrekt, lik og samstundes informasjon  om dei ulike selskapa, og at dei andre reglane om innsidehandel vert  respekterte. Eit slikt tilsyn må òg kontrollere omsetninga av unoterte aksjar,  og sikre at riktig informasjon vert gjeven når eit selskap vert godkjent for  allmenn omsetning av aksjane sine. Eit aksjetilsyn må ha høve til  straffesanksjonar ved brot på reglane. Behovet for eit separat aksjetilsyn er  auka etter at Oslo Børs er omorganisert til eit aksjeselskap, som kan verte  ått av eit fåtal av dei største aktørane i omsetninga.  For å redusere mistankane om innsidehandel, er det gunstig å vri løn frå  aksjeopsjonar til resultatløn i børsnoterte selskap. Opsjonsavtale bør berre  brukast i nystarta selskap med negative driftsresultat. Senterpartiet meiner  det er gunstig at tilsette får høve til medeigarskap gjennom til dømes  aksjerabattar knytte til årsrekneskapen.  Etikk må styrkjast som fag ved høgskular og andre utdanningsinstitusjonar  som tilbyr utdanning innanfor finans-, marknads- og næringslivsstudium.  Regional nyskapingspolitikk  Føresetnaden for ein meir offensiv næringspolitikk er at større delar av  verdiskapinga blir igjen i nærområdet. Distrikta må få ein større lokal  råderett over eigne naturressursar. Dei offentlege verkemidla skal korrigere  marknadskreftene slik at verdiskapinga og utviklinga av produkta og  marknadene til dei nye bedriftene vert stimulert i dei marknadssvake  områda. Saman skal dette gje auka økonomisk aktivitet i heile landet.  Inga enkeltnæring sit med nøkkelen til økonomisk vokster. Felles for all  produksjon av varer og tenester er at kravet til kunnskapsinnhald og  nyskapings- og omstillingsevne aukar.  For å skape næringsutvikling og attraktive arbeidsplassar trengst ei todelt  satsing: På den eine sida er det nødvendig å satse på auka  kunnskapsinnhald og omstillingsevne i eksisterande produksjon og  næringsliv. På den andre sida må det offentlege vere med på å utvikle og  etablere langt fleire nye bedrifter innan nye næringar. Mangel på midlar gjer  at vi må prioritere. Offentlege midlar må rettast meir mot næringar med  potensiale for vokster.  Noreg er prega av store fylkesvise ulikskapar på næringslivsområdet og  dette krev ulik innretning på nyskapingspolitikken i dei ulike delane av  landet. Senterpartiet vil styrkje fylka sitt ansvar for næringspolitikken.  Fylkeskommunane må ta eit større ansvar for næringsutviklinga. Rolla til  det offentlege er gjennom sin vedtekne og definerte næringslivsstrategi å  leggje tilhøva til rette og vere ein aktiv samarbeidspartnar for næringslivet  og kompetansemiljøa mellom ulike typar aktørar og miljø i same område.  Universitets- og forskingsmiljøa må spele ei langt meir aktiv rolle i den  regionale næringsutviklinga, gjennom betre samarbeid mellom næringsliv  og forskingsmiljø. Kommersiell utnytting av offentlege forskingsresultat og  knuppskyting frå forskingsmiljøa til eigne private bedrifter bør prioriterast  sterkare.  Det er viktig å vidareutvikle det lokale næringslivet gjennom å fremje  knuppskyting og komplettering av eksisterande miljø for å gjere det meir  robust og samverkande i ein stadig tøffare konkurranse. Denne medvitne  styrkinga av dei fordelane som ligg i det lokale næringslivet krev ein  poengtert, medviten offentleg politikk frå folkevalde i kommunestyre og  fylkesting.  Det er i dei seinare åra utvikla spennande verkemiddel for å hjelpe til med  lokal næringsutvikling. Næringshagekonseptet til SIVA er eit grep som har  gjeve positive effektar. Gjennom å utvikle lokale næringsmiljø er det skapt  utvikling og livskraftige bedrifter. Dette er ein type satsing Senterpartiet vil  prioritere framover.  Senterpartiet vil:  - at folkevalde i kommunar og fylke skal utmeisle ein medviten, poengtert  næringslivsstrategi (strategisk næringsplan) for det geografiske området sitt  basert på sin naturgitte, menneskelege og marknadsmessige fordel.  * styrke kommunane og fylkeskommunane sine høve til lokalt og regionalt  næringsutviklingsarbeid, med utgangspunkt i lokale føresetnader og  sjansar. Dette bør skje gjennom styrking av offentlege næringsfond,  regionale utviklingsplanar og strategisk næringsplanlegging.  * auke tilgangen til såkornkapital (inkludert etableringsstipend), slik at  fleire forretningsidéar og nyskapingsprosjekt kan verte realiserte. Fonda bør  vere regionale.  * auke og målrette bruken av Offentlege/Industrielle forskings* og  utviklingskontraktar (OFU/IFU-kontraktar) for hjelpe dyktige  oppfinnarbedrifter i heile landet. Særleg er det viktig å få fleire  distriktskommunar, fylkeskommunar og regionalt lokaliserte statlege etatar  til å inngå OFU-kontraktar med bedrifter i eigen region eller i andre  distriktsregionar.  * gje statleg stønad til å utvikle fleire regionalt drivne nyskapings- og  teknologiprogram etter modell av Nyskapings- og teknologiprogrammet i  Nord-Noreg (NT), med sikte på å gje økonomisk støtte til  nyskapingsprosjekt, fagleg rettleiing og oppbygging av  kompetansenettverk. Målgruppa av bedrifter skal vere eksisterande og  nystarta nyskapande teknologibedrifter.  * i større grad rette offentlege verkemiddel mot heile næringskjedar eller  miljø, framfor enkeltbedrifter.  * betre tilgangen på risikokapital til investering i immaterielle ressursar som  kompetanseutvikling og nettverksbygging. Skattefordelen for fysiske  investeringar må liknast ut.  * at SND og det andre statlege verkemiddelapparatet skal prioritere stønad  til investeringar som korrigerer marknadskreftene når privat kapital ikkje vil  fullfinansiere prosjektet.  * aktivt utvikle gründerkultur. Ungdom må allereie i skulen få innblikk i  bedriftsetablering og entreprenørskap, og få tru på eigne skapande krefter.  Alle elevar må få røynsle frå elevbedrift i ungdomsskulen eller den  vidaregåande skulen. I undervisninga må det òg vere innføring i  fagorganisasjonane si rolle i arbeidslivet.  * fremje auka bruk av praksissemester og internship-ordningar for  studentar. Det må vere eit mål at flest mogleg studentar gjennomfører ein  fagleg relevant praksisperiode i arbeidslivet som ein del av studiet. Særleg  regionale høgskular må knyte sterkare band til lokalt næringsliv.  * stille strenge miljøkrav til offentlege innkjøp og byggjeprosjekt, og slik få  nivåheving i aktuelle bransjar.  * styrkje det offentlege si rolle som risikoavlastar i utviklingsprosjekt i ein  tidleg fase, ved å opprette tapsavsetningsfond for distriktsbedrifter.  * opprette ein nasjonal nettbasert portal, som inneheld etableraropplæring  og oversikt over verkemiddel retta mot næringsutvikling.  * redusere skjemaveldet for næringslivet.  Marine næringar,  fiske og havbruk  n Sjansane i dei marine næringane må utnyttast på ein framtidsretta måte.  Dette krev monalege statlege bidrag til investeringar i infrastruktur som  hamner, vegar og nettbasert kommunikasjon, og til forsking og  marknadsføring. Ei framtidsretta og lønsam fiskeri- og oppdrettsnæring må  vere basert på kunnskap, styring gjennom eit fornuftig lovverk, lokal  eigarskap og utnytting av dei fordelane kyst-Noreg har frå naturen si side.  Fiske og fangst  Noreg forvaltar Europas viktigaste fiskeressursar. Storparten av den fisken  som kan utnyttast økonomisk kjem heilt inn til kysten i vaksen alder, på  gyte- og næringsvandringar. Senterpartiet vil føre ein fiskeripolitikk som  både tek omsyn til ressursgrunnlaget ved å verne viktige oppvekstområde  for ungfisk innanfor 200-milssone mot nedfisking og utnyttar dei  moglegheitene til økonomisk gevinst som ligg i eit kystnært fiske på vaksne  bestandar. Etterspurnaden etter fisk er aukande, og norsk fiskerinæring kan  tilby eit ernæringsrett og reint produkt til krevjande marknader over heile  verda.  Senterpartiet vil føre ein fiskeripolitikk som tek vare på ressursane i havet,  og som utnyttar dei konkurransefordelane nærleiken til fiskeressursane  gjev. Vi må ha ein allsidig fiskeflåte, der dei lokale og regionale sjansane  vert retningsgjevande for fartøystorleiken. Vi vil leggje vekt på å  oppretthalde ein variert og moderne fiskeflåte, der kystflåten utgjer  hovudstamma.  Senterpartiet meiner at ein kombinasjon av ein kystflåte og små og  mellomstore industrianlegg gjev størst verdiskaping, best ressursvern og  størst sysselsetjing langs kysten. Forskingsresultat stadfestar at dette er  den strategien som sikrar mest langsiktig forvaltning av fiskebestandane,  og som gjev den høgaste verdiskapinga.  Ein størst mogleg lokal kontroll med fangstledd og produksjonsanlegg vil òg  sikre ei rettferdig fordeling av dei rika fellesressursane i havet og langs  kysten. Det er viktig at flåten er fiskarått, og at fiskeindustrien er på lokale  hender. Lokal eigarskap i regionar som er rike på ressursar vil òg sikre den  totale infrastrukturen i form av leveransar og tenester til flåte og industri.  Fiskerinæringa er eit viktig grunnlag for maritim industri i Noreg. Ein variert  flåtestruktur fremjar utvikling av kompetanse, og kan slik skape nye og  betre produkt innan fiskeleitingsteknologi, fangst- og produksjonsutstyr og  sikringsutstyr. Senterpartiet vil leggje til rette for ei vidareutvikling av den  maritime industrien gjennom forsking og gode økonomiske rammevilkår.  Fleksibilitet i høve til ressurstilgang, marknad og produkt er avgjerande.  Senterpartiet vil støtte arbeidet med å utvikle nye produkt og finne nye  nisjar i marknaden.  Den langsiktige ressurssituasjonen og forvaltningspolitikken, nasjonalt som  internasjonalt, skal vere avgjerande for tildeling av konsesjonar og tiltak  som regulerer kapasiteten i fiskeflåten. Nedfisking av viktige fiskeressursar  i andre havområde har ført til auka internasjonalt press på fisket i  havområda våre. Det er difor viktig å verne om dei rettane vi har i følgje  Havrettstraktaten til å utnytte ressursane innanfor fiskerisona vår.  SN-avtalen om forvaltninga av vandrande bestandar må ikkje misbrukast  ved at statar utan rettar får ulovleg innpass i norsk økonomisk sone (NAUS),  Svalbardsona eller fiskesona rundt Jan Mayen. Prinsippa om sonetilhøyrsle  og historiske rettar må alltid vere hovudkriterium for tildeling av kvotar på  internasjonale fiskestammer.  Fiskeriavtalen mellom Noreg og Russland må vidareutviklast, og  samarbeidet mellom dei to statane om forvaltninga av ressursane i  Barentshavet må vidareførast. Ei aktiv og moderne kystvakt er nødvendig  for ei god ressursforvaltning. Det nasjonale og internasjonale samarbeidet  om vern av fiskeressursane og regulering av fisket må styrkjast.  Havforskingsmiljøa må formidle informasjon til Kystvakta, NSSR og til fiske-  og fangstflåten om daglege fangstdata, sjøtemperatur, åteprøvar og anna,  for å oppnå større visse ved vurdering av ressurssituasjonen. Viktige  gyteområde må underleggjast strenge vernevilkår.  Alle artar som kan haustast ut frå berekraftige prinsipp, bør fangstast på.  Eksport av kval- og selprodukt må likestellast med eksport av produkt frå  tradisjonelle fiskeri og oppdrett. Vi går inn for fangst av kval og sel på eit  biologisk og økologisk forsvarleg nivå.  Senterpartiet vil slå ring om Råfisklova som grunnlova for kyst-Noreg.  Råfisklova er ein føresetnad for å sikre kystfolk retten til å forvalte  ressursane lokalt, og for å ta vare på kystkulturen. Deltakarlova må sikre  ein fiskarått flåte. Terskelen for å delta i fisket må vere låg, og fiske med  passive reiskapar frå småbåtar må kunne utøvast utan konsesjon.  For å sikre nyrekruttering, betre tryggleik og arbeidsmiljø, vil vi oppretthalde  finansieringsordningar som kan sikre forsvarleg fornying og regional  balanse i utviklinga av flåten. Investeringstilskot og  kondemneringsordningar er verkemiddel for nødvendig fornying av  kystflåten. Det er viktig å sikre at unge fiskarar får etablert seg i næringa.  Senterpartiet vil:  * leggje til rette for at fisk som vert fanga i farvatna våre og nærliggjande  havområde, vert landa i Noreg, og at fangsten i størst mogleg grad vert  foredla ved anlegg langs kysten.  * at Noreg skal bidra til at alle fiskebestandar i internasjonale havområde  vert regulerte.  * tilføre nok midlar til finansiering og investeringsstønad, men samstundes  sørgje for at det ikkje vert bygd opp ein fangstkapasitet som øydelegg  ressursgrunnlaget.  * la dei minste fartøya (båtar under 8 meter fiske fritt med passive  reiskapar (garn, line, jukse).  * betre oppvekstsjansane for ungfisk gjennom fangstreguleringar og  avstenging av oppvekstområde.  * omfordele kvotar som er inndregne av staten til ungdom som ønskjer å  satse på fiske i næring.  * auke fangsten av kongekrabbe, og samstundes sikre at denne fangsten  berre blir tildelt lokale utøvarar i utbreiingsområdet.  * tilføre nødvendige midlar til pakke- og føringsstøtte, slik at fangst kan  transporterast frå overskotsområde med mottaksproblem, til bedrifter med  ledig kapasitet.  * sikre at det er fiskemottak òg i mindre fiskevær, gjerne i kombinasjon  med konvensjonell produksjon og foredling.  * auke ressursane til kontroll med tjuvfiske og feilrapportering.  * sikre nordsjøflåten ein forsvarleg del av dei norske fiskeria.  Havbruk  Dei siste åra har havbruksnæringa opplevd ein eventyrleg vokster. Oppdrett  av fisk og skaldyr er ei av dei aller viktigaste næringane å satse på, når  olje- og gassutvinning gradvis får mindre å seie. Det er viktig å spreie  havbruk langs heile kysten, og sikre utsette kystsamfunn nødvendige  sørvisfunksjonar.  I tida framover vil ei av hovudutfordringane for havbruksnæringa vere å  stabilisere produksjonen på eit nivå som både er biologisk og miljømessig  forsvarleg, og som kan sikre omsetning til akseptable prisar. Ved tildeling  av konsesjonar vil vi prioritere nyrekruttering og selskap med lokal  forankring. Ingen aktørar skal kunne eige meir enn 10 prosent av det totale  talet konsesjonar pr 1/1-2000.  Konserndanningar og utanlandske oppkjøp av nøkkelfirma innan havbruk  kan føre til at lokale og regionale utøvarar og interessentar vert tilsidesette i  den vidare utviklinga av næringa. For Senterpartiet er det viktig at  eigarskapen i all hovudsak vert verande lokal og regional. Dette er viktig  ikkje berre for kvar overskotet hamnar, men òg for motivasjonen til  aktørane for å satse på lokal foredling og samarbeid med lokale  leverandørar av teknologi og kompetanse.  Havbeite er svært arealkrevjande. Det er naudsynt å styrkje  kystsoneplanlegginga, slik at utviklinga av havbruk ikkje gjev konfliktar  med fiske, friluftsliv og andre interesser. Likevel, det ser ut til å utvikle seg  nisjar innanfor havbeite som ikkje vil skape konfliktar, som til dømes  utsetjing av hummar og andre stadbundne artar under blåskjelanlegg.  Senterpartiet meiner at utsetjing og gjenfangst av fisk som vil kunne  bandleggje større område og dimed redusere allmannarettane, berre må  drivast i forskingssiktemål under statleg kontroll.  Oppdrettslova gjev staten ei klår plikt til å utvikle havbruk som ei  distriktsnæring. Dette er vesentleg for å kunne dra nytte av fordelar ved å  drive oppdrett i distrikta. Dessutan bør det no leggjast vekt på eit tett  samarbeid mellom oppdrettsnæringa og fiskerinæringa. Viktige tiltak i  denne samanhengen vil vere samarbeid om kystsoneplanlegging,  teknologisk utvikling, produktutvikling og marknads- og eksportarbeid.  Ved vidareutvikling av oppdrettsnæringa må miljøomsyn vege tungt.  Vi vil trappe opp forskings- og utviklingssamarbeid med sikte på å utvikle  oppdrett av nye fiskeslag og skaldyr. Det er òg eit mål å auke foredlinga  lokalt og regionalt av oppdrettsfisk og skjel. Næringa må utnytte dei  konkurransefordelane som ligg i ei ureiningsfri kystsone, jamn tilgang på  råstoff og kvalifiserte utøvarar.  Senterpartiet vil:  * innføre tak på mengda konsesjonar, samt styrkje kontrollen av anlegg og  drift, mellom anna med omsyn til tettleik i merdane og forbruk.  * at konsesjonane skal vere gratis, men at konsesjonsinnehavarar skal  betale ei årleg arealavgift som skal gå til vertskommunen.  * at konsesjonsordninga innan oppdrettsnæringa skal sikre ei balansert  utvikling i næringa, og vareta distrikts-, miljø- og marknadsomsyn.  * at styresmaktene skal engasjere seg aktivt for å sikre havbruksnæringa  godt marknadstilgjenge, spesielt for foredla produkt.  * setje i verk tiltak for å sikre trua villaksstammer. Rømming frå  oppdrettsanlegg må reduserast.  Jordbruk, skogbruk og utmark  Forvaltning av fornybare ressursar er eit viktig fellestrekk ved jordbruk,  skogbruk og utmarksnæringane.  Desse næringane er sentrale for å oppfylle viktige samfunnsmål som å  forsyne landet med dei matvarene vi har naturleg grunnlag for å produsere,  danne grunnlag for eit desentralisert næringsliv, og oppretthalde eit  desentralisert busetjingsmønster. Næringane er òg viktige for langsiktig  forvaltning av jord- og skogressursane i landet, og for å ta vare på  artsmangfaldet og kulturlandskapet.  Privat eigedomsrett  Privat eigedomsrett skal vere eit gode for dei mange og ikkje ein eksklusiv  rett for dei få. Senterpartiet sitt prinsipielle syn på eigedomsretten kviler på  fem fundament:  * Jorda bør vere spreidd på mange eigarhender.  * Jorda skal drivast.  * Jorda eller ressursane skal eigast lokalt.  * Det skal knytast samfunnsplikter til retten til å eige jord.  * Ei vidareføring av allemannsretten.  Dagens bindingar mellom eigedomsrett og samfunnsplikter må verte  sterkare. I hovudsak er dagens lovverk tilpassa dette, men det er  nødvendig med ei langt strengare praktisering av lovverket.  Senterpartiet vil  * sikre bu- og driveplikta som ei naturleg plikt som skal følgje med retten  til å eige jord, eller retten til å kunne overta ein eigedom framfor andre.  * ikkje gjere større endringar i odelslova. Odelslova sikrar at ressursane vert  forvalta i eit langsiktig perspektiv og at jenter og gutar får same rettar.  * justere konsesjonsprisfastsetjinga slik at verdien av bustad vert sett meir  lik marknadspris.  * at grunnerstatninga vert heva kraftig ved omdisponering av areal frå  biologisk produksjon til tekniske føremål.  * Arbeide for opplysningskampanjar om kva allemannsretten inneber - både  for grunneigar og for folk flest.  Jordbruk  * Den største utfordringa for jordbruket er å skape marknadsbalanse  mellom norsk produksjon og norsk forbruk. Det vil seie at vi må ha eit  sterkt importvern, og at eksport i utgangspunktet bør avgrensast til det som  er lønsamt utan bruk av eksportstønad.  * Jordbruksarealet må oppretthaldast. Både dyrka og dyrkbare areal må få  eit sterkare vern for å sikre framtidige generasjonar. Ein variert  bruksstruktur og utstrekt beitebruk er nødvendig for å oppnå dette.  Produksjonen må tilpassast ressursgrunnlaget på det enkelte bruket.  * Nedgangen i mengda bruk i drift må motarbeidast.  * Jordbruket må få inntektsmoglegheiter og sosiale vilkår som sikrar  rekrutteringa til næringa.  Landbrukspolitikken dei siste tiåra har gjort jordbruket mindre robust og  dårlegare i stand til å møte utfordringane framover. Jordbruket sine høve til  å yte til viktige samfunnsoppgåver er svekka, både når det gjeld å sikre  busetjing og sysselsetjing, og vareta kulturlandskap og miljøomsyn.  Landbrukspolitikken i framtida må ta utgangspunkt i landbruket sin verdi for  samfunnet, ein grunnleggjande respekt for eigedomsretten, Noreg sitt  globale ansvar for å sikre si eiga matforsyning i størst mogleg grad og  landbruket sitt medansvar for å fremje ei berekraftig utvikling.  Produksjon av mat og ei økologisk forsvarleg ressursforvaltning krev ein  jordbrukspolitikk som er tufta på langsiktig tenking. Forbrukarane må ha  tillit til at norsk mat er produsert med helse- og miljøvenlege metodar og  tek omsyn til dyrevelferda. Dette er ein stadig viktigare konkurransefaktor  overfor importprodukt og dimed avgjerande for å oppretthalde eit levande  norsk landbruk. Senterpartiet vil støtte tiltak som fører til at dyr kan leve  mest mogleg i samsvar med den naturlege åtferda si og dei biologiske  behova sine. Senterpartiet vil førebyggje og motkjempe dyremishandling.  Inntektsfastsetjing  Senterpartiet vil:  * gjennom eit sterkt grensevern sikre eit nasjonalt marknadsprisnivå som  gjev ein tilstrekkeleg produksjon av kvalitetsvarer, slik dei gjer i nesten alle  andre land.  * bruke løyvingar over statsbudsjettet til å påverke produksjonsmåten og  sikre at andre samfunnspålagde plikter og oppgåver vert løyste. Vi vil  prioritere produksjonsmåtar som er økologisk langsiktig forsvarlege, og vil  fremje meir miljøvenleg produksjon, med auka bruk av lokale fornybare  innsatsfaktorar. Vi vil vidare leggje sterk vekt på busetjing og sysselsetjing i  distrikta, bevaring av kulturlandskap og inntektsutjamning mellom ulike  driftstypar.  * regulere produksjonsmengda i hovudsak gjennom marknadsprisane som  vert oppnådde for produkta.  * godtgjere arbeidet i jordbruksproduksjonen uavhengig av andre inntekter i  familien.  Verkemiddel  Verkemiddelsystemet må støtte opp om bonden sitt frie initiativ og auke  bonden sin handlefridom og tilpassingshøve. Grunneigarrettar og -plikter  må balanserast. Dette er ein føresetnad for ei utvikling av eit meir allsidig  landbruk.  Senterpartiet vil  * arbeide for ei forenkling og målretting av verkemidla, altså færre  ordningar og mindre byråkrati.  * fortsetje den gradvise omlegginga i retning av mengduavhengige  verkemiddel i alle produksjonar der ein har overproduksjon eller bruker  produksjonsregulerande verkemiddel.  * setje ei øvre grense for kor store samla tilskot som kan tilførast eitt  enkelt bruk. Volumaukar på dei aller største einingane bør vere motiverte ut  frå den faktiske betalingsviljen i marknaden, og ikkje fremjast gjennom  offentleg stønad.  * målrette investeringsverkemiddel sterkare mot rekruttering/eigarskifte og  utvikling av alternative inntektsmåtar. Kvinner må framleis prioriterast ved  tildelinga av investeringsstønad.  * fremje meir bruk av lokale innsatsfaktorar, arbeidskraft og areal, og  mindre bruk av innkjøpte driftsmiddel.  * innføre forbod mot å bruke veksthormon og antibiotika i dyrefôr og bruk  av genmodifisert plantemateriale som innsatsfaktor i landbruket.  * sikre økonomien i kornproduksjonen. Det er avgjerande for norsk  landbruk å sikre ein omfattande norsk fôrproduksjon.  * avvikle ordninga med kjøp og sal av mjølkekvotar. Kvotar som vert ledige  som følgje av naturleg avgang, må ikkje forsvinne ut av kommunen, og må  primært brukast til nyetablering.  * øyremerkje miljøavgiftene på sprøytemiddel til tiltak i jordbruket som kan  gje ein meir miljøvenleg produksjon.  * innføre forbod mot å importere husdyr frå land med høgare smitterisiko  enn Noreg, på grunn av faren for svekka dyrehelse og matvaretryggleik.  * intensivere forsking, forsøksverksemd og kunnskapsformidling innanfor  økologisk og integrert produksjon.  * gje Konkurransetilsynet utvida oppgåver og styringsmakt, for å hindre at  kjedene bruker makta si på ein utilbørleg måte i tilhøve til produsentane og  forbrukarane.  * fremje direkte sal frå gard til forbrukar.  * innføre opphavsmerking.  * arbeide for å styrkje landbruksutdanninga, gjennom etablering av  utdanningstilbod innan fagopplæringsordninga.  * sikre samvirkeorganisasjonane rammevilkår som gjer det mogleg for  samvirket å vareta oppgåvene sine overfor produsentane og forbrukarane.  Samvirkeorganisasjonane må arbeide for å sikre produsentane avsetnad for  produksjonen sin og forbrukaren stabil forsyning av kvalitetsmat.  Landbrukssamvirket har eit samfunnsansvar gjennom lokalisering av  bedrifter.  * styrkje det offentlege dyrevernet gjennom god tilgang på veterinærar,  tilfredsstillande vaktordningar og rettleiing. Staten må kome med ressursar  som sikrar ein døgnkontinuerleg tilgang på veterinærtenester i heile landet.  * tillate heimeslakting m.a. for å oppretthalde grunnlaget for lokale  mattradisjonar.  * leggje til rette for mobile slakteri. Dette er særleg aktuelt i område der  avstanden mellom slakteria er stor.  * innføre eit krav i transportforskrifta om at transporten skal gjennomførast  på kortast mogleg tid, og maksimalt 8 timar.  * gje dyrevernsaker raskare handsaming hos  politi/dyrevernsnemnd/ankestyresmakt.  * oppretthalde dagens konsesjonsgrenser innanfor ulike produksjonar.  Konsesjonsgrensene må handhevast.  Gartneri- og hagebruksnæringa  Gartneri- og hagebruksnæringa består av grønsaksdyrking på friland,  veksthusproduksjon av blomster og grønsaker, planteskoledrift og frukt- og  bærdyrking. Næringa er ein viktig del av det norske landbruket og  representerer ein vesentleg del av verdiskapinga. Gartneri og hagebruk vert  prega av høg spesialisering med stor innsats av kapital og arbeid per  arealeining. Næringa er ein viktig faktor i distriktslandbruket.  Senterpartiet vil:  * ta vare på eit importvern som gjev fordel for norske produsentar.  * sikre næringa energi til konkurransedyktig pris.  * sikre midlar til informasjons- og opplysningsverksemd for å fremje  omsetning og bruk av norske produkt.  * ikkje svekkje norsk plantehelse, og sikre ressursar til effektive  kontrolltiltak både ved import og norsk produksjon.  Skogbruk og utmarksnæringar  Skogbruket gjev grunnlag for sysselsetjing og verdiskaping i både  primærleddet og ved foredling av norsk trevirke. Kombinasjonen jord- og  skogbruk har positiv verknad for eigedomsstruktur, sysselsetjing og  busetjing. Senterpartiet meiner det framleis må byggjast opp skogressursar  for tida etter oljealderen, og vil aktivt utnytte dei fornybare ressursane frå  skogbruket. Skogen har mykje å seie for miljøet, både når det gjeld binding  av CO2 og som alternativ til ikkjefornyeleg råstoff.  Senterpartiet ser positivt på det auka miljøengasjementet skognæringa har  teke gjennom Levande Skog-prosjektet og sertifiseringa. Omfanget av  restriksjonar ut over det ansvaret den einskilde eigaren har i følgje  skoglova, er ei politisk avveging der samfunnet må dekkje kostnadene.  Utmarksareala er ein del av produksjonsgrunnlaget i bygdene.  Eigedomsretten og forvaltaransvaret til grunneigarane skal liggje fast. Der  staten er grunneigar, må lokalsamfunnet ha fyrsteretten til bruk. Friluftslova  må framleis sikre allmenta rett til fri ferdsel i utmark og høve til å plukke  sopp og bær. Organisert kommersiell verksemd på grunnen til annan mann  er derimot ikkje ein del av allemannsretten.  Jaktfiske og andre former for opplevingsproduksjon må utviklast i  samarbeid med andre næringar innan bygdeturisme. Friluftsliv i  utmarksområda må ved samarbeid og kontrolltiltak leggjast til rette slik at  flest mogleg får del i naturopplevingane. Senterpartiet er positiv til  omlegginga til lokal forvaltning av vilt- og fiskeressursane, og til arbeidet  med å gje utmarksressursane auka næringsmessig vekt.  Senterpartiet vil:  * endre konsesjonslova, slik at det kan stillast krav om at den som overtek  større utmarkseigedomar må busetje seg i kommunen der eigedomen ligg.  * auke stønaden til langsiktige investeringar i skogkultur og skogsvegar.  * oppretthalde skogavgiftsordninga.  * at skogbrukslova framleis skal vere ei næringslov der «fridom under  ansvar» skal vere det berande prinsippet.  * gje full erstatning for areal som vert verna eller mellombels verna etter  naturvernlova.  * at staten og opplysningsvesenets fond skal skaffe tilgjengelege areal til  makeskifte ved oreigning av private skog- og utmarkseigedomar.  * at Statsskog SF vert lagt ned og erstatta med sjølvstendige lokale/  regionale økonomiske og juridiske einingar under folkevalt styre.  Reiseliv  Fritid og rekreasjon vert ein viktigare del av kvardagen. Dette gjev høve til  vokster og utvikling av turistnæringa over heile landet. Reiselivsnæringa er  prega av breidd og variasjon, og den uorganiserte turismen utgjer ein  omfattande del av reiselivsmarknaden. Utviklinga i reiselivsnæringa går i  retning av konsentrasjon ved oppkjøp, kjededanningar og alliansar mellom  større profesjonelle aktørar. Samstundes er småskalaturismen ein monaleg  del av næringsgrunnlaget i distrikta. Senterpartiet meiner det er viktig å  leggje til rette for utvikling av ein variert reiselivsmarknad.  Det må innanfor reiselivsnæringa arbeidast med å utvikle produkt knytte til  oppleving av natur, miljø og kultur. Eit rikt kulturlandskap er ein viktig  kvalitet ved Noreg som ferieland og reisemål. Norsk eigenart, kultur,  mattradisjon og kvalitet må vidareutviklast som ein viktig fordel i  reiselivssatsinga framover.  Senterpartiet vil:  * at Noreg skal profilerast som eit attraktivt ferieland både nasjonalt og  internasjonalt.  * leggje opp til større og meir samordna innsats overfor  småskalaoperatørane, gjennom produktutvikling, marknadsføring både  innan- og utanlands og formidling. Ny teknologi må utnyttast offensivt i  profilering og marknadsføring.  * utvikle kvalitetsstandardar og «stjernemerking» for bygdeturisme.  * gje småskalaturismen større innpass i Noregs turistråd.  * leggje opp til ein større, samordna offentleg innsats når det gjeld  produktutvikling innan reiseliv. Det er særleg nødvendig å støtte lokale tiltak  og mindre samarbeidsprosjekt mellom ulike aktørar innan reiselivs- og  sørvisnæringane. Særleg viktig er det å opprette eigne selskap for  produktutvikling og marknadsføring og sikre ein nasjonal overbygning for  desse.  * sikre reiselivet klåre rammer for utviklingstiltak og marknadsføring.  Skipsfart  Noreg er ein av dei fremste skipsfartsnasjonane i verda. Skipsfarten speler  ei nøkkelrolle i utviklinga av heile det maritime næringsmiljøet – som er eitt  av dei mest internasjonale næringsmiljøa våre og som berre er baserte på  kompetanse.  I ein situasjon med aukande global konkurranse er dette eitt av områda der  Noreg har best føresetnader for å styrkje posisjonen sin ytterlegare, og der  sjansane for sysselsetjing og verdiskaping òg i framtida er lovande.  Skipsfarten inneber ikkje berre jobbar for sjøfolk og tilsette på  reiarlagkontora, men er med på å skape grunnlag for arbeidsplassar i  verftsindustrien, utstyrsindustrien, IKT-næringa, innan finans og forsikring  og i anna maritim tenesteyting.  Senterpartiet meiner det er viktig å oppretthalde ein stor handelsflåte i  norsk eige, med tettast mogleg band til Noreg. Difor har partiet vore ein  forkjempar for stabile rammevilkår, som ikkje er vesentleg forskjellig frå det  vi finn i andre land.  Viktig for ein slik strategi er at vi ligg framme når det gjeld å ta i bruk ny  teknologi. Tilhøva må til dømes leggjast til rette for effektiv  informasjonsutveksling og omlasting av gods i hamnene. Òg gjennom  skatte- og avgiftspolitikken ønskjer Senterpartiet å bidra til at Noreg kan  verte eit føregangsland for å overføre gods frå veg til sjø.  Skip i det ordinære norske skipsregistret NOR som går i fraktefart langs  kysten slit med høg gjennomsnittsalder, for svak miljø- og tryggleiksprofil  og dårleg lønsemd. Senterpartiet vil leggje til rette for ei sanering og  oppgradering av flåten for å fremje ein meir effektiv, lønsam og miljøvenleg  transport langs kysten.  Tryggleiken langs kysten må framleis betrast.  Senterpartiet vil:  Regionalpolitikk  •Grunnsyn: Tenkje det, ville det og  gjere det  •Folkestyrt utvikling  •Trygg kvardag  •Kunst, kultur, kyrkje og livssyn  •Miljø og energi  •Utdanning og forsking  •Økonomisk politikk og næringspolitikk  •Regionalpolitikk  •Samferdsle  •Forsvar, tryggleik og vernebuing  •Internasjonale utfordringar  •Nokre hovudpunkt i programmet  Senterpartiet står for spreiing av makt, kapital og busetjing, og arbeider  for gode lokalsamfunn både i by og bygd. Betre balanse mellom distrikt og  sentrale strok er viktig både for å sikre ei berekraftig utvikling, redusere  pressproblema i storbyane, og gje distrikta ny vokster.  Ta heile Noreg i bruk!  Vi vil ta heile Noreg i bruk. Dei rike naturressursane dannar grunnlag for  busetjing og verksemd i heile landet vårt. Berre gjennom samarbeid mellom  bygd og by, på tvers av næringar og yrkesgrupper kan vi sikre effektiv  produksjon, berekraftig og allsidig utnytting av naturgrunnlaget, trygge  oppvekstmiljø og eit utfordrande arbeids- og kulturliv. Eit aktivt samspel  mellom bygd og by er òg viktig for at flest mogleg kan ha glede av nærleik  til natur og kultur.  Senterpartiet vil desentralisere. Offentlege investeringar har i aukande grad  skjedd i dei sentrale områda, og omstellingane i offentleg og privat  tenesteyting har i altfor stor grad råka tilbodet i distrikta. I tillegg er vi  framleis underlagd ein EØS-avtale som på mange område gjer det  vanskelegare å utvikle ein effektiv og framtidsretta distriktspolitikk. Når  inntektene frå olje og gass minkar, er det avgjerande at vi har bygd opp  avansert kunnskap og teknologi for å utnytte bioressursane våre. Dette kan  gje grunnlag for ny næringsutvikling og vokster langs store delar av kysten.  Utan ei kraftig regionalpolitisk mobilisering og sterke verkemiddel, vil den  utviklinga vi ser i dag føre til ei enda større opphoping av etableringar og  arbeidsplassar i sentrale strok. Dette vil gje pressproblem i form av eit  trafikkbelasta miljø, press på grønt- og fritidsareala og skyhøge  bustadprisar. Ein politikk for desentralisering vil vere med på å sikre eit godt  miljø og gode levevilkår i dei store byane òg. Difor er målet vårt at det  busetjingsmønsteret vi har i dag skal liggje til grunn òg i framtida.  Lokal råderett, tilbakeføring av verdiar. For å kunne ta heile landet i bruk,  må vi sikre folk og lokalsamfunn større råderett over det lokale  ressursgrunnlaget, som er føresetnaden for ein stor del av verdiskapinga  her i landet. Gevinstane vert hausta i stor grad andre stader, for gjennom  oppkjøp av oppdrettsanlegg, fiskekonsesjonar og kraftverk vert verdiar førte  ut av lokalsamfunnet, regionen eller landet. Den statlege politikken må  hjelpe til med å sikre lokal kontroll, og samstundes sørgje for nødvendig  omfordeling og grunntryggleik til alle innbyggjarane. Eit økonomisk system  basert på fri flyt av kapital kan ikkje sameinast med politikken Senterpartiet  står for.  Sjansane finst! Ny informasjons- og kommunikasjonsteknologi (Internett,  e-post, bilettelefon, breiband) kan redusere nokre av ulempene ved lange  avstandar og små miljø. Bruk av ny informasjonsteknologi (IKT) vil lette  marknadsføringa av nye produkt, gje oppdatert informasjon, lette tilgangen  til offentlege kontor og til utdanning. IKT vil gjere lokal foredling av  ressursane i distrikta lettare, og dimed føre til auka verdiskaping. Difor er  det viktig for distrikta å oppnå same nettilgang og same prisnivå som i  sentrale strok. Senterpartiet meiner at dette er eit offentleg ansvar.  Regional solidaritet: Noreg er sett saman av mange ulike typar  lokalsamfunn og regionar. Den langsiktige og berekraftige utnyttinga av  ressursgrunnlaget krev ei balansert arbeidsdeling mellom lokalsamfunn,  kommunar, bysentrum og landsdelar. I det norske samfunnet har vi ein  lang tradisjon for å sikre levekår og arbeidsplassar både i bygd og by, òg i  tider med store næringsmessige omstellingar. Regionalpolitikken må  framleis ta utgangspunkt i at alle skal ha likeverdige tilbod innan rimelege  avstandar, samstundes som det må vere fridom til å utforme og prioritere  offentlege tilbod ut frå kva som trengst lokalt.  Regional fridom: Desentralisering gjev folk høve til fritt å velje kvar dei vil  arbeide og bu. Mange vel i dag storbylivet, men vi må vise at det er eit  aktuelt alternativ å kome seg «ut av trengsla». Ikkje minst gjeld dette for  familiar som ønskjer å gje barn og ungdom ein trygg og aktiv oppvekst i  nærkontakt med naturmiljøet. Senterpartiet vil arbeide for at lokalsamfunn  utanfor dei større byane vert attraktive, og at tilhøva vert lagde betre til  rette for kvinner, ungdom og folk med høgare utdanning.  Den negative folketalsutviklinga og den skeive aldersfordelinga i mange  distriktskommunar er svært alvorleg. For å møte desse problema er det eit  mål å skape nye arbeidsplassar i distrikta, og flytte arbeidsplassar frå  storbyar til mindre byar og tettstader. Mange distriktskommunar er i dag  avhengige av tilflytting frå inn- og utland for å halde oppe det lokale miljøet  og grunnlaget for produksjon, skule og anna offentleg verksemd.  Senterpartiet ser det som positivt at mange innflyttarar til distrikts-Noreg  bidreg til at vi tek heile landet i bruk. I framtida vil dei livskvalitetane som  finst i distrikta truleg verte oppfatta som attraktive av stadig fleire, og det er  avgjerande at innflyttarane «vert med på laget» i dei lokalsamfunna dei bur.  Lokalt og regionalt folkestyre: Senterpartiet meiner at lokalt demokrati og  nærleik til avgjerder er grunnleggjande for at folk sjølv kan ta ansvar for  utviklinga. Samarbeid mellom kommunar og regionar kan vere nødvendig  for å sikre tilgang på spesialtenester og andre fellesoppgåver. Men dette  kan ikkje erstatte eit folkeleg engasjement, slik det kjem til uttrykk i  deltakinga i fylkeskommunar, kommunar og bydels-/grendeutval. Eit breitt,  folkeleg engasjement og evne til å løfte i flokk er sentrale kjenneteikn ved  gode lokalsamfunn. Kommunestrukturen, med mange små einingar, er eitt  av dei sterkaste verkemidla vi har til å sikre desentralisert produksjon og eit  tilhøyrande tenestetilbod. Òg på fylkesnivået må folkestyret styrkjast, slik at  tiltak innan helse, utdanning, samferdsle, miljø, landbruk og kultur kan  inngå i ein samla strategi for regional utvikling. Overføringane frå stat til  kommune må endrast slik at små distriktskommunar ikkje vert utsette for  store nedskjeringar.  Samordning gjennom «den store distriktspolitikken»: Samordning og  heilskapssyn er viktig for å ta heile Noreg i bruk. Vi må sjå samanhengane  mellom kommunikasjonar, sysselsetjing, miljø, utdanning, kultur og  næringspolitikk. Folk med ulik kompetanse og røynslebakgrunn må  oppmuntrast til å gå saman og etablere nye næringar og arbeidsplassar.  Det er viktig at samarbeidet omfattar både frivillig, offentleg og privat  sektor. Regionalpolitiske mål må gjennomsyre sektorpolitikken. Både  sentralt, på fylkesnivå og i kommunane må omsynet til heilskaplege  løysingar gå føre sektorinteresser. Senterpartiet vil arbeide for eit regel- og  lovverk som sikrar størst mogleg regional utjamning. Dette gjeld m.a. innan  handelspolitikken, fiskeri- og havbrukspolitikken og avgiftspolitikken  (differensiert arbeidsgjevaravgift).  Regionalpolitiske verkemiddel: På sentralt nivå, på fylkes- og på  kommunenivå må satsinga framleis skje gjennom eit reformert SND,  kommunale næringsfond og midlar til bygdeutvikling. SND må arbeide i  samsvar med den folkevalde styringa som skjer gjennom fylkesplanlegging  og kommunal næringsplanlegging. SND må òg i sterkare grad støtte  næringstiltak og initiativ frå kvinner i distrikta.  Senterpartiet vil :  * at Noreg skal ha handlefridom til å føre ein aktiv distriktspolitikk. Så lenge  EØS-avtalen gjeld, må Noreg bruke vetoretten mot EU-direktiv som hindrar  oss i å nå distriktspolitiske mål. Senterpartiet vil vidareføre og utvikle ei  differensiert arbeidsgjevaravgift som distriktspolitisk verkemiddel.  * bruke folketalsutviklinga som målestokk for distriktspolitikken, både  mellom og innan landsdelar, fylke og kommunar.  * gje kommunane eit større ansvar for jobbskaping og næringsutvikling  lokalt, ved å sikre midlar til kommunale næringsfond, gode økonomiske  rammevilkår, og større fridom til å samordne offentleg, frivillig og privat  innsats lokalt.  * redusere omfanget av statleg detaljstyre gjennom særlovgjeving.  * sikre stadbunden rett til skattlegging av ressursbasert næringsdrift.  * leggje til rette for at verdiskaping, foredling og marknadsføring (ved bruk  av IKT) i større grad skjer der ressursane finst, t.d. produksjon og sal av  matvarer.  * sikre gode og likeverdige tilbod innan kommunikasjonar, særleg  vegsamband, posttenester og IKT (breiband).  * sikre den «digitale allemannsretten» gjennom lik tilgang til nettet til same  tid og til same pris, for alle.  * at viktig infrastruktur som t.d. energiverk i hovudsak skal vere offentleg  åtte og under folkevald styring.  * redusere talet statlege arbeidsplassar i hovudstaden. Skal det opprettast  nye stillingar sentralt, må det kombinerast med utflytting av andre delar av  statsforvaltninga i minst tilsvarande omfang.  * styrkje distriktsprofilen i SND, ved å ha regionale styre med reell  avgjerdsrett, og gjennom eit tettare samarbeid med fylkeskommunen sin  plan- og næringsetat.  * leggje til rette for auka forskings- og utviklingsarbeid (FOU) i distrikta.  Den statlege satsinga på FOU med verdi for distriktsutvikling bør aukast  vesentleg.  * etablere elektroniske klasserom i alle kommunar, bygd på avtalar med  universitet/høgskular.  * sikre allmenta god tilgang til og bruk av naturen, samstundes som den  private eigedomsretten vert respektert.  * sikre eit fullverdig sørvistilbod og gode fellestenester i distrikta, i større  grad basert på fleksible og kostnadseffektive kombinasjonsløysingar  (offentleg/frivillig/privat).  * støtte og oppmuntre kulturtiltak, noko som òg kan gjere lokalsamfunna  meir opne for folk som vender tilbake og innflyttarar frå inn- og utland.  Grøne byar:  Det gode livet i byen  Mens utfordringa for mange distriktskommunar er å stoppe nedgangen i  folketalet, opplever dei største byane ein kraftig folkeauke. Dette gjev  urimeleg høge bukostnader, auka press på friareal, auka trafikk og  ureining. Utfordringa er å gjere byen til ein betre stad å bu, men utan  samstundes å leggje til rette for auka tilflytting.  Senterpartiet ønskjer eit bymiljø som legg vekt på fellesskap, samanheng  og ansvar, både for det sosiale miljøet og for naturmiljøet. Vi tek mål av oss  til å gje omgrep som «grøne byar» og «grønt byliv» eit konkret innhald.  Arbeidet med å sikre skuletilbod, bustader, tiltak for eldre og ungdom og  leggje til rette for næringslivet må vere forankra i ein visjon om «den grøne  byen».  «Lokal agenda 21» står sentralt i Senterpartiets bypolitikk. Det dreiar seg  om ein arbeidsmåte som inkluderer folk flest i sosialt og politisk arbeid for  å sikre eit godt sosialt miljø og ta vare på naturmiljøet. Lokal Agenda 21 vil  seie at vi tek folk på alvor. Vi må ha tillit til at folk flest har verdifulle bidrag  i arbeidet for å utvikle trygge og aktive oppvekstmiljø òg i byane.  Grupper i bysamfunnet har pengar nok til å kjøpe seg ut av dei problema  som mange opplever i dei større byane i dag, men dette løyser ingenting:  Vi vil gjere det mogleg for folk flest å leve godt i bysamfunnet, både unge  familiar, ungdom og innvandrarar. Det er fire område som Senterpartiet vil  framheve i arbeidet med å skape grøne byar: Bydelane, byen sitt offentlege  rom, bustadpolitikk, trafikk og kommunikasjonar.  Bydelane – auka folkestyre og trygg oppvekst:  Senterpartiet ønskjer å styrkje bydelsdemokratiet og den gode naboskapen.  Dei største byane er for store til å vere naturlege fellesskap i sin heilskap,  men eit aktivt bydelsliv kan gje gode levekår, tryggleik og større trivsel.  Satsing på bydelssamfunnet er ei konkret oppfølging av ønsket om å  prioritere oppvekstmiljøet, og eit døme på førebygging framfor reparasjon.  Byen sitt offentlege rom:  Bykjernane rommar kulturelle og kommersielle kvalitetar som bør takast  betre vare på. Trafikkbelastning, skjemmande reklame, vald og rusbruk  pregar i altfor stor grad bysentra. Desse problema må møtast gjennom eit  samarbeid om gode løysingar mellom stat og kommune og aktuelle partar i  bysamfunnet. Vi støttar tiltak som kan gjere bykjernane til trygge og  stimulerande stader å vere for alle grupper.  Bustadpolitikk:  Pressproblema i byane viser seg særleg på bustadmarknaden. Utan ein  aktiv distriktspolitikk vil det vere umogleg å byggje seg ut av dette  problemet, men samstundes bør det vere mogleg for folk å etablere seg  med ein nøktern bustadstandard til ein overkomeleg pris. Ei løysing kan  vere å etablere eit system av utleigebustader finansierte gjennom  Husbanken, med fleksible planløysingar der det vert lagt til rette for  samarbeid mellom bebuarane og eigeninnsats i vedlikehaldet. Ved å ha ei  avgrensa butid (til dømes 5 år) og låg husleige vil folk kunne opparbeide  eigenkapital til seinare etablering.  Trafikk og kommunikasjonar:  Sjølv om det er ønskjeleg med nærleik mellom bustad, arbeidsplass,  barnehage, skule og fritidstilbod, er dagens byar innretta slik at mange er  heilt avhengige av motorisert transport for å kunne fungere i kvardagen. I  tillegg vil næringslivet i byen òg ha eit stort transportbehov som det ikkje er  mogleg å planleggje seg bort frå på kort sikt. Senterpartiet går inn for ein  bypolitikk der transporten på kort sikt vert avgrensa og underlagd  miljøpolitiske restriksjonar. På lengre sikt dreier det seg om å skape ein  romleg bypolitikk der bustader, offentlege tilbod, butikkar, arbeidsplassar  og kollektivtrafikk vert integrerte betre, slik at behovet for motorisert  transport og biltrafikk kan reduserast radikalt.  Senterpartiet vil:  * ha direkte val til bydels- og lokalutval. Avhengig av behov og lokale  tilhøve bør bydelsutvala få ansvar for kommunale tenesteområde,  nærmiljøtiltak og frivilligsentralar. Budsjettmidlar må følgje dei oppgåvene  som vert overførte.  * oppretthalde lokal administrasjon og sørvis i bydelane, med godt tilgjenge  for innbyggjarane.  * fremje eit utbyggingsmønster som gjer daglege tenester og fritidstilbod  tilgjengelege i gang-/sykkelavstand, med grunnskulen som det naturlege  «sentret».  * byggje ut ordninga med bydelspoliti.  * forbetre kollektivtilbodet, og opparbeide eit samanhengande gang- og  sykkelvegnett.  * avgrense bilbruken i bysentret og bustadområda.  * fremje overgang til el-bilar og gassdrivne bussar og bilar.  * setje i verk tiltak når grenseverdiar for ureining (gassar, svevestøv osb.)  og støy vert overskridne.  * sikre verneverdige bygningar og andre delar av bymiljøet, og redusere  trafikk og reklame ved verneverdig arkitektur.  * vidareutvikle bysentret som eit sosialt og kulturelt møtepunkt, med godt  tilgjenge òg for funksjonshemma.  * ha strengare reglar mot «synsureining» i form av skjemmande skilt og  reklame.  * bidra til fleirkulturelle møteplassar.  * byggje rimelege utleigebustader, særleg for ungdom i etableringsfasen.  * prioritere areal og ledig bygningsmasse til bustadføremål i byområde med  press på bustadmarknaden, framfor å etablere nye arbeidsplassar.  * lette presset på Markagrensa i Oslo gjennom fortetting og bustadbygging  på areal som vert ledige ved næringsmessig omstelling.  * ha ei byutvikling som motverkar sosiale skilje og som kan fremje  utjamning mellom bustadområde og bydelar.  * leggje til rette for eit allsidig næringsliv òg i byane.  * utvikle bykjernen, og ikkje byggje ut fleire bilbaserte kjøpesenter.  * ta vare på og utvikle grøne lunger, parsell- og kolonihagar som levande  og opne rekreasjonsområde til glede og nytte for brukarane og nærområda.  Samferdsle  •Grunnsyn: Tenkje det, ville det og  gjere det  •Folkestyrt utvikling  •Trygg kvardag  •Kunst, kultur, kyrkje og livssyn  •Miljø og energi  •Utdanning og forsking  •Økonomisk politikk og næringspolitikk  •Regionalpolitikk  •Samferdsle  •Forsvar, tryggleik og vernebuing  •Internasjonale utfordringar  •Nokre hovudpunkt i programmet  Eit godt samferdsletilbod er ein viktig føresetnad for busetjing,  næringsutvikling og ressursutnytting både i distrikta og i byane. Utbygging  av samferdsletilbodet er viktig for å ta heile landet i bruk. Det er eit  offentleg ansvar å sørgje for at alle delar av landet har eit godt og moderne  kommunikasjonstilbod.  Senterpartiet vil ha ei massiv satsing på samferdslesektoren i  stortingsvalperioden. Det må setjast av vesentlege midlar både til styrking  av kollektivtrafikken og til utbygging av infrastruktur over heile landet.  Transport  Godt utbygde kommunikasjonsliner i heile landet er naudsynt for busetjing  og næringsutvikling.  For Senterpartiet er det viktig å redusere transportbehovet der det er  mogleg. Vi ønskjer å redusere negative miljøeffektar knytte til transport av  varer og menneske, gjennom satsing på kollektivtransport, særleg i  tettbygde strok, og miljøvenleg godstransport.  Tryggleik for menneske og miljø er eit overordna mål for Senterpartiet sin  transportpolitikk.  På grunn av manglande prioritering gjennom ei årrekkje har vi i dag store  uløyste investerings- og vedlikehaldsoppgåver innanfor samferdslesektoren.  I tillegg til å utvikle samferdsleårene er det viktig å redusere dei  miljøskadelege effektane av transport. I store delar av landet lir  vegsystemet under manglande vedlikehald. Særleg gjeld dette det  sekundære riksvegnettet og fylkesvegnettet. Difor trengst det å ruste opp  vegnettet i heile Noreg.  Senterpartiet vil utforme ein transportpolitikk ut frå lokale behov og  prioriteringar. Fylkeskommunen skal ha eit overordna ansvar for arbeidet  med lokale transportplanar, der det å kunne kome fram, miljø,  trafikktryggleik og eit godt utbygd kollektivtilbod skal vere styrande.  Riksvegferjene langs kysten er viktige for busetjinga, turismen og  næringslivet. Nattferjer og auka avgangsfrekvens skal vere eit  satsingsområde for Senterpartiet i valperioden. Senterpartiet vil arbeide for  at riksvegferjene vert gratis.  I perioden 1986 til 2000 er tilskota til kollektivtrafikk vortne kraftig  reduserte. Dette har ført til dyrare og dårlegare kollektivtrafikk og meir  ureinande privatbilisme. I sentrale strok, og særleg i byane, trengst det ei  monaleg satsing på kollektivtilbodet, både ut frå omsynet til lokalmiljø,  ressursutnytting og trafikktryggleik. Det er ein føresetnad at kollektivtilbodet  er konkurransedyktig i pris og kvalitet.  Senterpartiet ønskjer å vri meir av transporten over på meir miljøvenlege  transportløysingar. Meir godstransport må overførast frå bil til båt og bane,  og langtransport av gods på bane må utviklast til eit konkurransedyktig  alternativ til lastebiltrafikken. Ein for stor del av godstransporten inn og ut  av landet går gjennom Austlandsområdet. Vi må leggje til rette for auka  godstrafikk med båt mellom Sør- og Vestlandet og kontinentet for å lette  trykket på transportnettet i Austlandsområdet, og for å redusere  transportbehovet mellom Austlandet og andre delar av Noreg. På bakgrunn  av dette bør det verte arbeidd for ein mest mogleg ferjefri kyststamveg.  Senterpartiet meiner at sjøtransport må verte viktigare i norsk  transportpolitikk, og vi vil difor satse meir på tryggleik og det å kome fram  for sjøtransporten. Vedlikehald av sjøvegen, medrekna hamner, farleier, fyr  og merketenester må styrkjast. Innsatsen må konsentrerast om dei  tryggingstiltaka som har størst effekt. Ny kartoppmåling, auka bruk av  elektroniske sjøkart og betre merking av leier framstår som særleg viktig.  Det er dessutan nødvendig å styrkje innsatsen for å byggje og utbetre  fiskerihamner for å utløyse det store verdiskapingspotensialet som marin  sektor representerer.  Ei vidareutvikling av nasjonal transportplan, som inneber ei større  samordning av dei ulike samferdslesektorane, vil verte ei stor utfordring  framover. Samstundes er dette ein reiskap for å oppnå større  ressursutnytting og dimed meir miljøvenlege, fleksible og rasjonelle  transportløysingar.  Senterpartiet vil:  * auke tilskota til kollektivtrafikken over statsbudsjettet med 1 milliard, for  så å auke tilskota ytterlegare i stortingsperioden. Målet bør vere 20 prosent  billigare kollektivreiser for alle, 50 prosent -billigare kollektivreiser for elevar  og studentar, samt auka tilskot til utskifting av materiell og til drift.  * styrkje arbeidet med kollektivtrafikk i forvaltninga.  * setje i gang forsøksprosjekt med gratis buss og tog for å unngå store  vegutbyggingar.  Vegtrafikk  Senterpartiet vil:  * overføre mest mogleg av biltransporten til kollektivtransport.  * innføre tiltak som kan redusere lokale trafikk- og miljøproblem i byar og  tettstader. Vegprising, auka bompengeavgifter, utbygging av  kollektivtilbodet og gang- og sykkelvegnettet er sentrale element i ein slik  politikk.  * at reiser med riksvegferje på sikt skal verte gratis.  * i størst mogleg grad skilje tungtrafikk frå bustadområde, og frå annan  trafikk i tett trafikkerte område.  * at inntekter frå bomringane òg skal kunne brukast til investeringar i og  drift av kollektivtrafikk.  * bruke opplæring og informasjon aktivt i arbeidet for auka trafikktryggleik.  * unnta elektriske bilar frå alle avgifter og skattar.  * fremje sal av nullutsleppsbilar og hybridbilar gjennom skatte- og  avgiftspolitikken.  * prioritere opprusting av eksisterande vegnett framfor nye store anlegg.  * prioritere tiltak som aukar trafikktryggleiken og reduserer ureining, støy  og andre miljøproblem.  * at ein ved utbygging av nye veganlegg legg andre faktorar til grunn enn  ein kost/nytteverdi utrekna ut frå årsdøgntrafikk (ÅDT).  * prioritere rassikring av farlege vegstrekningar spesielt.  * prioritere meir synleg politi og automatisk trafikkovervaking på særleg  ulukkesråka vegstrekningar.  * leggje til rette for funksjonshemma i all utbygging og nybygging.  Medrekna òg markering og lydsignal for blinde og svaksynte.  Dispensasjonar skal i regelen ikkje gjevast.  * statlege ferje- og båtsubsidiar skal kunne nyttast for å realisere prosjekt  som avløyser ferjesamband.  Jernbane  Senterpartiet vil:  * reorganisere NSB med sikte på færre resultateiningar og kraftig styrking  av heilskapsansvaret for drift og tryggleik.  * oppgradere jernbanenettet og vognmateriellet i NSB, ut frå eit mål om å  gjere toget tidsmessig og kostnadsmessig konkurransedyktig både på  gods- og persontrafikk.  * vidareutvikle toget som eit reisealternativ, særleg i dei folketette områda  av landet.  * fortsetje elektrifiseringa av jernbanen.  * setje i gang planlegging av traséen Fauske-Narvik-Tromsø, med sidespor  til Sør-Troms/Vesterålen.  * gje økonomisk stønad til utbygging av bybaner i dei større byane.  * utvikle toget som ein sentral aktør innanfor godstransport, særleg på  lengre strekningar.  * innføre systemet med automatisk togstopp (ATS) på alle  jernbanestrekningar.  * arbeide for ei offentleg utgreiing som avklarar om høgfartskonseptet kan  tilpassast norske tilhøve.  Luftfart  Senterpartiet vil:  * sikre lufttrafikken på kortbanenettet på tilnærma dagens nivå.  * utforme avgiftssystemet for lufttrafikk på ein slik måte at kapasiteten vert  utnytta mest mogleg, ut frå eit miljøomsyn.  * leggje om avgifta på flyging av passasjerar mellom Oslo og byane  Bergen, Trondheim og Kristiansand S frå passasjer- til seteavgift.  * krava til konsesjonsvilkåra må styrkjast og internrutetilbodet i fylka må  samordnast betre.  * ekstra mellomlandingar som følgje av nav-/eikesystemet må ikkje påføre  den reisande ekstra kostnader.  * gå inn for at Luftfartsverket vert sett i stand til å byggje ut lufthamnene  slik at desse gjev optimal tryggleik og regularitet.  * oppretthalde ein luftfartsstruktur som varetek distrikta sine behov for rask  og sikker lufttransport.  * utjamne prisane på innanlands flyreiser  Båttransport  Senterpartiet vil:  * sikre skipsfarten gode rammevilkår  * prioritere merking, vedlikehald og anna sikring av sjøvegen, hamner, fyr  og farleier.  * sikre at Hurtigruta framleis skal gå mellom Bergen og Kirkenes, og at  dagens rutemønster vert oppretthalde. Det kan verte aktuelt å utvide  mengda stoppestader i turistsesongen - mellom anna ved turar til  Murmansk.  * realisere Stad skipstunnel.  * at moderne elektroniske sjøkart for heile norskekysten og Svalbard skal  ferdigstillast innan 2006.  Post  Post og telekommunikasjon er viktige delar av den totale infrastrukturen  som folk over heile landet er avhengig av. Senterpartiet vil sikre lik tilgang  til tenestene og lik pris, same kvar folk bur. Posten speler ei viktig rolle  som formidlar av informasjon, varer og tenester over heile landet. Gjennom  samlokalisering med andre tenester vil tilgjenget auke, og det totale  tilbodet verte betre. Senterpartiet ønskjer å sjå ulike sørvistilbod i  samanheng, for å skape levedyktige sørviseiningar i utkantane. Det skal  vere postombering alle kvardagar.  Den digitale allemannsretten  Teknologiutviklinga går enormt raskt. Ho skaper store endringar i  samfunnet, men dersom teknologien vert brukt riktig kan han bidra til ei  god samfunnsutvikling.  Senterpartiet vil realisere den digitale allemannsretten. Det vil seie at alle  husstandar og all offentleg og privat verksemd skal ha tilgang til snøggnett  til lik pris over heile landet. Den digitale allemannsretten er avgjerande for å  sikre busetjing og næringsutvikling over heile landet.  Breibandsnett til alle vil gje folk og bedrifter større valfridom når det gjeld  kvar ein vil bu eller etablere seg. Vidare vil folk over alt i landet få auka  tilgang til helsetenester og andre offentlege og private tenester.  Etterutdanning og anna kompetanseheving kan skje i eiga bedrift eller  heime, og det vil verte mogleg å delta i møte og konferansar på nettet  uavhengig av avstand.  Senterpartiet meiner det trengst ei omfattande offentleg satsing på  utbygging av breiband. Ein etterspørselsdriven politikk er ikkje nok. Det er  ikkje mogleg å sjå for seg at alle delar av landet vil kunne etterspørje  tenester i ein slik grad at det vil vere interessant for marknadsaktørane å  investere.  Det må opprettast eit fond for kommunar og fylkeskommunar for å  finansiere utbygging der marknaden ikkje tek hand om det. I arbeidet med  utbygging av breibandsnett er det viktig at alle aktørar som ønskjer det, får  rett til å levere tenester i nettet.  Senterpartiet vil:  * arbeide for ein tilbodsdriven politikk som gjev alle husstandar tilgang til  snøggnett til lik pris. Naudsynte investeringar skal finansierast av det  offentlege. Det er eit mål å gjennomføre dette innan utgangen av  stortingsperioden.  * sikre alle offentlege instansar snøggnett innan slutten av 2002.  -   gje alle aktørar som ønskjer det, retten til å levere tenester i     nettet.  Forsvar, tryggleik og vernebuing  •Grunnsyn: Tenkje det, ville det og  gjere det  •Folkestyrt utvikling  •Trygg kvardag  •Kunst, kultur, kyrkje og livssyn  •Miljø og energi  •Utdanning og forsking  •Økonomisk politikk og næringspolitikk  •Regionalpolitikk  •Samferdsle  •Forsvar, tryggleik og vernebuing  •Internasjonale utfordringar  •Nokre hovudpunkt i programmet  Målet for forsvars-, tryggings- og vernebuingspolitikken vår er å tryggje  norsk fridom og tryggleik, og bidra til fredelege tilhøve i verda. Forsvaret  av Noreg sin fridom og tryggleik må byggje på eit samspel mellom militær  styrke, sivile vernebuingstiltak og andre tiltak for å gjere det vanskelegare  å skade viktige mål og samfunnsfunksjonar.  Senterpartiet sin politikk på dette området byggjer på desse prinsippa:  * Hovudoppgåva til forsvaret skal vere å forsvare norsk territorium  * Allmenn verneplikt skal vere grunnlaget for det norske forsvaret. Noreg  skal ha eit folkeforsvar, og ikkje eit verva forsvar.  Noreg skal framleis basere forsvars- og tryggingspolitikken sin på  NATO-medlemskap og aktivt arbeid i SN og OSSE.  * Noreg skal vere ein aktiv samarbeidspartnar i internasjonal  krisehandtering.  * Vi skal ha ei totalvernebuing for det norske samfunnet, med eit  desentralisert busetjingsmønster, matvarevernebuing, energiforsyning og  vernebuing mot miljøkrisar og naturkatastrofar som viktige element.  Den tryggingspolitiske situasjonen i delen vår av verda har endra seg  mykje. Under den kalde krigen var spenninga mellom aust og vest den  dominerande trusselen. I dag er dei tryggingspolitiske utfordringane meir  prega av ustabilitet, fare for terroråtak, sosial uro og til del sin væpna  konfliktar innetter i somme land.  Ein invasjon av Noreg er i dag eit mindre sannsynleg scenario. Samstundes  er samfunnet kanskje meir sårbart enn nokon gong. Menneskelege feil,  tekniske samanbrot, naturkatastrofar, terror og sabotasje vil kunne få store  konsekvensar. Det er viktig å sørgje for at samfunnet sitt vern og  vernebuing mot krisar og katastrofar er best mogleg.  Noreg skal ha eit truverdig nasjonalt forsvar som er i stand til å møte dei  tryggingspolitiske utfordringane norsk territorium kan verte utsett for. Det er  viktig at Forsvaret er sterkt til stades på strategisk viktige stader i landet.  Det norske forsvaret bør byggje på fleksibilitet, mobilitet og rask  reaksjonsevne. Eit ustabilt Russland krev at Forsvaret er sterkt til stades i  Nord-Noreg. Førehandslagera som NATO har i Trøndelag krev at Forsvaret òg  er til stades der. Forsvaret skal elles vere til stades rundt i landet der  truverdet til Forsvaret krev det.  Noreg har ei lang kystline, og det norske havområdet er om lag 7 gonger  større enn landområdet. Havområdet er rikt på marine ressursar, olje og  gass. Forsvaret har ansvaret for overvaking, kystvakt og redningsteneste.  Den marine delen av forsvaret må styrkjast. Både den ytre og indre  kystvakta sine oppgåver i fredstid må presiserast og vidareutviklast. Større  ressursar må gjerast tilgjengelege slik at ressursovervakinga og  redningstenesta kan utførast på ein best mogleg måte.  Heimevernet må oppretthaldast i tilnærma same omfang og form som i  dag, og skal vere ein desentralisert, landsdekkjande og identifiserbar del av  det norske forsvaret. Heimevernet skal ha vakt- og sikringsoppgåver ved  mobiliserings- og krigssituasjonar, og vere med på å avhjelpe krisar i  fredstid.  Noreg skal ha eit folkeforsvar der hovudtyngda av personellet er  vernepliktig. Allmenn verneplikt medfører at svært mange får ei militær  grunnutdanning. Dette er viktig for å skape gjensidig forståing mellom  forsvarsmakta og innbyggjarane, og for å oppretthalde forsvarsviljen og  forsvarsevna i folket. Verva personell skal berre brukast til oppgåver som  vernepliktige vanskeleg kan utføre. Eksempel på slike oppgåver kan vere  militære operasjonar som treng særleg trening, eller handtering av utstyr  som krev særskild teknisk kunnskap.  Forsvaret sin bruk av dei tilgjengelege ressursane er avgjerande for om det  skal klare oppgåvene sine. Hovudoppgåva er forsvar av landet, og til dette  treng dei vernepliktige øvingane. Annan ressursbruk må tilpassast dette.  Dei forskjellige stabane i Forsvaret må difor reduserast. Ein større del av  personellet må over i ordinær militær teneste, der utdanning og trening er  hovudarbeidsoppgåvene. Dei einskilde avdelingane må få delegert meir  ansvar og ein større del av dei totale ressursane for å løyse eigne oppgåver.  Investeringsomgrepet må omdefinerast slik at investeringar ikkje berre  omfattar innkjøp av utstyr, men òg opplæring og trening av dei som skal  bruke og drive utstyret. Kostnadene ved dette må vere ein del av  avgjerdsgrunnlaget når ein vedtek investeringar. Sivilt utstyr må brukast der  dette er tilgjengeleg. Utvikling av eige materiell er svært dyrt, og må berre  skje når materiellet ikkje er tilgjengeleg elles.  Totalforsvaret er tufta på prinsippet om at dei samla ressursane i  samfunnet skal kunne mobiliserast til forsvar av Noreg dersom det trengst.  Rekvisisjonsretten er avgjerande for å få mobilisert sivile ressursar.  Vernebuingslovene, og dimed rekvisisjonsretten, gjeld berre når Noreg er i  krig. Ved andre tryggingspolitiske utfordringar og internasjonale operasjonar  må Forsvaret få ressursar på anna vis. Det bør etablerast samarbeid mellom  norske styresmakter og næringslivet om å skaffe utstyr til bruk for slike  tilfelle. Ein bør òg vurdere vilkår om rekvisisjonsrett i samband med tildeling  av konsesjonar, eller generelle lovheimlar.  Noreg er avhengig av alliert stønad frå NATO for å kunne møte utfordringar  mot norsk tryggleik. I tillegg til direkte samarbeid med andre NATO-land, er  det òg viktig å utvikle samarbeidet med naboane Sverige, Finland og  Russland. Det forsvars- og tryggingspolitiske samarbeidet gjennom  Partnarskap for fred må utviklast vidare.  Invasjonsforsvaret og totalforsvaret må oppretthaldast. Senterpartiet vil  arbeide for endring av NATO sitt strategiske konsept til igjen å leggje større  vekt på det felles forsvaret av territoria til medlemslanda.  Både internasjonal solidaritet og omsynet til norsk tryggleik tilseier at Noreg  må vere ein aktiv samarbeidspartnar i internasjonal krisehandtering. Bidrag  til internasjonal krisehandtering må ikkje gå ut over evna til å forsvare  norsk territorium. Det bør difor vere ein eigen budsjettpost på  statsbudsjettet for internasjonale oppdrag der forsvaret skal delta. Norsk  utanrikspolitisk profil og bidrag til internasjonal krisehandtering vil kunne ha  verdi for den tryggingspolitiske situasjonen for Noreg.  Norsk militært og sivilt personell bør i utgangspunktet vere tilgjengeleg for  operasjonar under leiing av SN. I den graden Noreg deltek i  NATO-operasjonar utanfor området til alliansen skal dette skje på oppdrag  frå SN med bakgrunn i eit klart SN-mandat. Noreg bør opne for at EU kan  bruke NATO-ressursar i operasjonar der det ligg føre eit klart SN-mandat.  Norske soldatar skal ikkje kunne setjast under EU-kommando.  Senterpartiet vil:  * ha eit forsvar basert på allmenn verneplikt. Alle tenestedyktige menn skal  utføre militær eller sivil førstegongsteneste. Den totale tenestetida for alle  sivilt og militært tenestepliktige skal vere omtrent like lang, inkludert  repetisjonsøvingar.  * leggje til rette for at fleire kvinner gjennomfører frivillig  førstegongsteneste.  * gje rask og reell kompensasjon for øydeleggingar som lokalsamfunn vert  påførte ved militære øvingar.  * oppretthalde Forsvarskommando Sør-Noreg og Forsvarskommando  Nord-Noreg.  * slå saman Forsvarets overkommando (FO) og Forsvarsdepartementet, og  overføre FOs oppgåver til forsvarskommandoane, Forsvarsdepartementet og  dei operative avdelingane.  * at Forsvaret skal bruke eksisterande skytefelt og simulatorar i staden for  å opprette eit regionalt skytefelt på Austlandet.  * at Forsvaret skal utgreie utvida samarbeid med Sverige, mellom anna når  det gjeld bruk av etablerte øvingsfelt.  * betre vernebuinga for varsling av atomulukker i nærområda våre.  * styrkje kystvakta.  * betre Forsvaret si evne til å takle miljø- og naturkatastrofar.  * oppretthalde invasjonsforsvaret, m.a. ved å vidareføre MTB-programmet  og kystforta.  Internasjonale utfordringar  •Grunnsyn: Tenkje det, ville det og  gjere det  •Folkestyrt utvikling  •Trygg kvardag  •Kunst, kultur, kyrkje og livssyn  •Miljø og energi  •Utdanning og forsking  •Økonomisk politikk og næringspolitikk  •Regionalpolitikk  •Samferdsle  •Forsvar, tryggleik og vernebuing  •Internasjonale utfordringar  •Nokre hovudpunkt i programmet  Globaliseringa vert ofte framstelt nærmast som ei naturlov. For  Senterpartiet er det viktig å understreke at globaliseringa er eit resultat av  politiske val og difor kan påverkast. Dei positive sidene ved globaliseringa  skal vi framelske, dei negative sidene skal vi motkjempe gjennom ein aktiv  politikk. Senterpartiet trur at det går an å styre samfunnsutviklinga. Skal vi  få dette til, treng vi politikarar som har vilje og evne til å styre utviklinga  Både nasjonalt og internasjonalt arbeider Senterpartiet for eit aktivt  folkestyre, betre fordeling, kulturelt mangfald og ei løysing på  miljøutfordringane. Alle land skal ha rett og plikt til å produsere mat til sine  eigne innbyggjarar, rett til å hindre utbyting av naturressursane sine og til å  styre multinasjonale selskap ved lov. Landa må sjølv kunne avgjere korleis  dei best kan tryggje sysselsetjing, velferd, helse og miljø for innbyggjarane.  Landa treng særleg å kunne setje i verk nasjonale vernetiltak når  økonomien er i ein oppbyggingsfase. Matvarer og kultur kan ikkje sjåast  som ordinære varer, og treng dimed eit særleg vern. Desse prinsippa må  liggje til grunn for eit internasjonalt regelverk for handel.  Verda står overfor ei rekkje store utfordringar som berre kan løysast  gjennom forpliktande samarbeid mellom rike og fattige land. Vi i den rike  delen av verda må endre levesettet og forbruksmønstret vårt dersom det  skal vere mogleg med ei berekraftig utvikling. Fattigdom er framleis den  største utfordringa i verda. Målet må vere å utrydje fattigdom og utjamne  levekår, slik at alle kan leve eit verdig liv. Dette er ein føresetnad for å  hindre sosial og politisk uro innetter i land og mellom land i framtida.  Vi har alle eit ansvar for å sikre dagens og framtidige generasjonar eit  levande miljø. Overforbruket i den vestlege verda har ført til ei akutt  ressurskrise. Ein tredel av dei viktigaste fiskebestandane i verda er  overutnytta, og det trengst strakstiltak for å regulere fisket. Kampen om  reint vatn vert stadig hardare. Kvart år vert store mengder produktiv matjord  øydelagt som følgje av jorderosjon og forsuring, eller teke i bruk til andre  føremål. Naturkatastrofar som kjem av menneskeskapte klimaendringar  forsterkar denne utviklinga. Livsgrunnlaget vert rive bort og folk drive på  flukt. Vi må sikre rein luft, jord og vatn som kan gje grunnlag for  matproduksjon for eit stadig aukande folketal.  Verda vert ikkje tryggare og betre av at vi byggjer opp økonomiske,  politiske og militære blokkar. Vi bør freiste å redusere behovet for slike  blokkar og setje ressursane inn for å styrkje globale samarbeidsforum som  er legitime på tvers av kontinent, på tvers av kulturar og på tvers av fattige  og rike land. Slike samarbeidsforum må ha som ei av dei viktigaste  oppgåvene sine å arbeide for avspenning og nedrustning mellom  stormaktene.  Respekten for menneskerettane må liggje til grunn for Noreg sitt  internasjonale engasjement på alle plan. Dette gjeld både sosiale og  økonomiske rettar og politiske og sivile rettar. I tillegg til dei individuelle  rettane, er det nødvendig å styrkje stillinga til dei små fellesskapane  gjennom kollektive rettar.  Ein politikk for styrking av SN  Globaliseringa har gjort behovet for ein global arena for konflikt- og  problemløysing større. Køyrereglar for handel må sikre betre fordeling, både  internasjonalt og innan det enkelte landet, og ta omsyn til miljøet og  deltakinga til dei fattigaste landa i verdshandelen. Senterpartiet ser SN som  den mest legitime arenaen for dette, av di SN sine avgjerdsmekanismar er  demokratisk forsvarlege frå nasjonalstatane sitt synspunkt. Dei  utfordringane som SN står overfor er fullt moglege å løyse dersom det er  politisk vilje i medlemslanda til å prioritere SN-samarbeidet.  For å styrkje SN er det er nødvendig å reformere organisasjonen. Dagens SN  er eit konglomerat av institusjonar med overlappande mandat og budsjett.  Dei politiske og utviklingspolitiske organa i SN må koplast tettare saman,  både på landnivå og på hovudkvarternivå. SN må organiserast som ei eining  på landnivå, med felles stadleg representant for alle organ.  SN må få ei overordna rolle i høve til andre internasjonale organisasjonar og  institusjonar, som til dømes Pengefondet og Verdsbanken, for å gjere det  lettare å gjennomføre program og mål frå SN-konferansar. Når desse  multilaterale organisasjonane vert innlema i SN-systemet, skal prinsippet  om «eitt land, ei røyst» liggje til grunn for røysteutrekninga. Oppgåvene til  Verdsbanken bør i hovudsak vere å yte til finansiering av infrastruktur og  sosial utvikling i dei fattigaste landa.  Sanksjonsregimet til SN må verte meir målretta, og gje høve til  kompensasjon til utenkte offer for SN-sanksjonar. Reforma i Tryggingsrådet  er naudsynt både for å auke openheita og spegle mangfaldet i SN betre.  Generalforsamlinga må få styrkt funksjonen sin i høve til Tryggingsrådet, i  tråd med internasjonal rett og SN-charteret.  SN sitt økonomiske fundament må tryggjast. Alle medlemslanda må betale  kontingenten sin. Vi godtek ikkje at land held tilbake midlar til SN ut frå  politiske grunngjevingar.  Styring av  internasjonal storkapital  Handel er ikkje eit mål i seg sjølv, men eit middel til å skaffe tenester og  varer som vi ikkje produserer sjølve. I dag vert handelshindringane mellom  land bygde gradvis ned. Dei vestlege landa og dei multinasjonale selskapa  er vinnarane, mens dei fattigaste landa og miljøet står igjen som taparar.  Senterpartiet ønskjer at prinsippet om lokal forvaltning og fordeling av  ressursane skal leggjast til grunn for handelspolitikken. Eit sterkare lokalt  næringsliv gjev dei einskilde landa og regionane høve til sjølvstendig  utvikling, samstundes som transportbehovet vert redusert.  Den globale marknaden er vorten meir ustabil dei siste åra. Valuta har gått  frå å vere eit betalingsmiddel til å verte ei handelsvare i seg sjølv. Det  meste av kapitalrørslene er rein valutaspekulasjon. Av den kapitalen som  vert send mellom landa i form av direkte investeringar i verksemd som  faktisk produserer verdiar, går hovudtyngda til fusjonar og oppkjøp. Den  internasjonale storkapitalen vert meir og meir konsentrert i multinasjonale  selskap med base i vestlege land.  Utgangspunktet for Senterpartiet har alltid vore at marknaden er viktig for å  sikre fellesgode og felles velferdsmål. Samstundes vert det kravt politisk  styring for å hindre marknadssvikt i form av for store kapitalkonsentrasjonar  eller urettvis fordeling av verdiar. Global finansiell ustabilitet er eit resultat  av manglande politisk styring. Politisk kontroll av marknaden og  kapitalrørslene er naudsynt, både globalt og nasjonalt.  Auka politisk styring av finanssystemet i verda er det aller viktigaste for å  sikre utvikling og fordeling mellom nord og sør. Dagens finansstruktur gjer  at skilnadene aukar mellom rike og fattige både nasjonalt og internasjonalt.  Ei hovudutfordring i ei verd der kapitalen flyt relativt fritt over  landegrensene, er å styre kapitalressursane mot utviklingsføremål i staden  for spekulasjon og kortsynt profitt.  Finanssystemet må styrast av effektive og samstundes legitime  demokratiske institusjonar. Både globale og nasjonale institusjonar må  samarbeide om å få på plass slik politisk kontroll.  Det internasjonale pengefondet (IMF) har hatt økonomisk og monetær  stabilitet i medlemslanda som eit viktig mål. For ikkje å råke omsynet til  frihandel og fri kapitalrørsle, har IMF tilrådd strukturtilpassing som  verkemiddel. Dette har særleg gått ut over offentlege velferdstiltak, som  råkar dei svakaste i samfunnet. SN sin organisasjon for handel og utvikling  (UNCTAD) har i større grad lagt vekt på risikoen ved liberalisering.  Senterpartiet vil:  * arbeide for ei internasjonal avgift på valutatransaksjonar, der inntektene  vert overførte til SN, som til dømes ein Tobinskatt.  * at kvart enkelt land skal kunne innføre ei bindingstid for utanlandske  investeringar, slik at investorane må betale høge avgifter dersom pengane  vert flytte før bindingstida er over.  * utgreie innføring av eit system innanfor SN for skattlegging og  avgiftsinnkrevjing frå multinasjonale selskap.  * etablere eit Økonomisk Tryggingsråd i SN-regi.  * leggje ansvaret for regelverket for internasjonal handel til SN-systemet.  For å bidra til rett- ferdig handel og sikre omsynet til miljø og fordeling, må  WTO i alle tilfelle underordnast SN sine overordna mål.  * at Noreg skal vere ein del av og styrkje den internasjonale rørsla for ein  rettferdig handel, og mot vidare utnytting av fattige land og svake grupper  * at WTO skal evaluere konsekvensane av gjeldande avtalar før nye  område vert inkluderte.  * at Noreg skal krevje reformer i Verdsbanken/IMF for å sikre auka openheit  og auka bruk av uavhengige evalueringar. Dersom slike reformer ikkje er  moglege, må Noreg redusere stønaden til desse organisasjonane.  * sikre nasjonal sjølvråderett, men i samsvar med ILO sin konvensjon om  urfolksrettar.  * at føre-var og ureinar-betaler-prinsippet skal innarbeidast og praktiserast,  både nasjonalt og internasjonalt.  * at kriteria for plassering av oljefondet skal vere i tråd med  menneskerettane og miljøomsyn.  * utgreie innføring av ein internasjonal skatt på handel mellom land,  differensiert etter avstand for å dekkje miljøkonsekvensane ved transport.  * oppretthalde importvernet på jordbruksvarer for å hindre at maten vert  kjøpt ut av munnen på dei fattige, og for å redusere transporten mest  mogleg.  Internasjonal solidaritet  og mellomfolkeleg samarbeid  Mange menneske i Noreg ønskjer å gjere noko sjølve for å lære om andre  folkeslag og kulturar, gjerne gjennom å leve og bu i eit anna land ei tid.  Mange vil reise og oppleve for å få perspektiv over eige liv og òg vise  solidaritet på ulike måtar med menneske i andre delar av verda. Gjennom  mellomfolkeleg samarbeid kan nyttig røynsle og kunnskap utvekslast. For  Senterpartiet er det viktig å leggje til rette for slike uformelle møteplassar  av ulike slag.  Senterpartiet ser eit velfungerande og levande demokrati som ei stor  utfordring her heime. Utfordringa er ikkje mindre internasjonalt. Vi trur på  folkestyre som ein nøkkel til samarbeid og auka tryggleik for alle i det  internasjonale samfunnet. Senterpartiet vil at norske organisasjonar og  politiske parti skal arbeide meir aktivt bilateralt og internasjonalt med  politisk skulering og demokratibygging. Vi ser dette som ein viktig  føresetnad for felles forståing i det internasjonale samfunnet og for ei  styrking av sjølvtillit og menneskelege rettar.  Senterpartiet vil bidra til at det nye Fredskorpset, som koordinerer  samarbeidsavtalar og utvekslingsprogram mellom norske organisasjonar og  organisasjonar i fattige land, skal få gode utviklingsmoglegheiter.  Utviklingshjelp og gjeld  U-hjelp er eit middel til å hjelpe lokalsamfunnet i mottakarlanda til eiga  utvikling, på eigne premissar. Ein av kostnadene ved globaliseringa er at òg  i fattige land er det elitane som har størst høve til å nyttiggjere seg dei  økonomiske fordelane, og eit lite mindretal får stadig større del av  ressursane på kostnad av resten av folket. Utan fungerande  skatteordningar og fordelingsmekanismar hemmar dette ei naudsynt  utvikling for dei mange. Stønad til demokratiske prinsipp og utvikling av  organisasjonar er òg eit viktig skritt mot reell demokratisk makt. Her har  norsk organisasjonsliv mykje å kome med. Utvikling må definerast ut frå eit  heilskapssyn. I hjelpearbeidet må u-landa sin situasjon vere  utgangspunktet, og ikkje i-landa sine ønske om å overføre  samfunnssystemet sitt til u-landa i eitt og alt  Den aller største utfordringa er å løyse gjeldskrisa u-landa slit med, og få  verdsøkonomien til å verte meir rettvis. Gjeldslette er svært viktig for ikkje å  underminere andre utviklingstiltak i fattige land. U-landa betaler 13 gonger  meir i renter og avdrag enn dei får i u-hjelp, og gapet er aukande. Land  med gjeldsproblem bør kunne søkje SN om ein uavhengig gjennomgang av  gjelda og om gjeldslette, og gå igjennom ein uavhengig, open  meklingsprosess med kreditorane. Representantar frå det sivile samfunnet  bør ha innsyn i meklingsprosessen.  Folkeauken forsterkar eksisterande utviklingsproblem. Mykje tyder på at det  mest effektive for å motverke dette er å betre utdanninga og  helsesituasjonen til kvinnene. Dette er òg viktig for å motkjempe HIV/AIDS.  Aids-epidemien er allereie i ferd med å utrydje store delar av  foreldregenerasjonen i nokre område av verda. Det må vere ei prioritert  oppgåve for Noreg å gje dei som vert råka rett til medisinar, og sikre  familiane deira tryggleik for liv og helse.  Solide politiske og administrative institusjonar er viktige for å sikre  innbyggjarane sosialt og økonomisk. Mykje u-hjelp har vore bortkasta av di  mottakarlanda ikkje har hatt administrativ kapasitet til å følgje opp hjelpa.  SN har eit særleg ansvar for å hjelpe til med institusjonsutvikling, og  arbeidet på dette feltet bør styrkjast. All u-hjelp i SN-regi bør samlast under  ein paraply, og alle organisasjonane i SN bør fungere som ein organisasjon  på landnivå. SN bør styrkje u-hjelpsinnsatsen sin økonomisk òg.  Offentleg utviklingshjelp (ODA) søkk stadig, og utgjorde ved slutten av  90-åra mindre enn 0,3 % av BNP i OECD-landa. Norske styresmakter har  hatt som mål å auke utviklingshjelpa vår til minst 1% av BNP. U-hjelp med  gåveelement har sokke, mens delen overføringar på marknadsvilkår har  stige. Det trengst etiske retningsliner for u-hjelp og krav til forvaltninga av  midlane i mottakarlanda. SN bør utarbeide internasjonale retningsliner for  næringslivet sitt tilhøve til miljø og menneskerettar, og sanksjonar knytte til  desse. SN bør setje minstekrav til arbeidstakarrettane ved  utanlandsinvesteringar.  U-landa må få tilgang til moderne teknologi på eit tidleg tidspunkt. SN sine  fond og program må satse på bruk av moderne teknologi for å effektivisere  og betre verksemda innan mellom anna helse og utvikling.  Senterpartiet vil:  * slette resten av u-landa si gjeld til Noreg. Mellominntektsland må  omfattast av gjeldsletta, og den skal ikkje gå over u-hjelpsbudsjettet. Noreg  skal ikkje knyte krav om strukturreformer til gjeldslette, og andre kreditorar  bør òg avstå frå slike krav.  * overføre delar av oljefondet til eit nytt u-hjelpsfond, der avkastninga skal  gå til u-hjelp. Norsk u-hjelp skal utgjere minst 1 % av BNP, på sikt 1,5% av  BNP.  * at oljefondet i større grad skal brukast til å tilgodesjå dei fattigaste landa  (mul-landa) ved å nytte delar av fondet til å slette u-landa sine  betalingsplikter.  * gje katastrofehjelp gjennom særskilde løyvingar, ikkje finansiere henne  over u-hjelpsbudsjettet. Det same gjeld midlar til flyktningar i Noreg.  * kanalisere minst 50% av Noreg si samla u-hjelp gjennom SN.  * innføre ei plikt for medlemslanda til å yte til SN si u-hjelpsverksemd.  * styre meir av utviklingshjelpa til oppbygging av demokrati og direkte  stønad til organisasjonar i u-land.  * oppretthalde høg stønad til u-hjelp i regi av frivillige organisasjonar.  * at midlane til NORFUND skal brukast i tråd med dei overordna måla for  norsk u-hjelp.  * auke stønaden til tiltak initierte av grasrotorganisasjonar i mottakarlanda.  * auke stønaden til tiltak for å betre kvinnene sin situasjon, med særleg  fokus på utdanning og helse.  * prioritere tiltak for å motkjempe HIV/AIDS.  * støtte utviklingsland i samband med arbeidet i internasjonale  organisasjonar og forhandlingar, og hjelpe til med diplomatisk opplæring.  * opprette ei norsk kontrollordning for næringslivsetableringar i utlandet.  Denne skal ha sanksjonsmåtar.  * jobbe for eit SN-regime for overvaking og sanksjonering av etiske  overtramp ved næringslivet sitt utanlandsengasjement.  * styrke SN si overvaking av menneskerettane.  * ta initiativ til at Noreg forsterkar arbeidet mot dødsstraff. Våre  NATO-allierte USA og Tyrkia vil vere naturlege mål i dette arbeidet.  Migrasjon  Det er positivt at folk kan reise mellom ulike område i verda og lære nye  kulturar å kjenne. Det er difor viktig at folk har høve til å ta utdanning eller  jobb i andre land, for kortare eller lengre periodar. I dag vert derimot  mange tvinga til å flykte av di livsgrunnlaget vert rive bort eller av di dei  fryktar for sin eigen tryggleik. Løysinga på desse problema er ikkje at dei  rike landa stengjer grensene sine.  Det er mange grunnar til at folk er på flukt. Døme kan vere politisk  forfølging, væpna konfliktar, botnlaus fattigdom eller klimaendringar som riv  bort livsgrunnlaget. Flyktning- og asylsøkjarstraumar kan best førebyggjast  gjennom aktiv humanitær hjelp ved krig og katastrofar, og gjennom  langsiktig utviklingshjelp.  Retten til å søkje asyl er ein menneskerett. Noreg har eit nasjonalt ansvar  for å ønskje flyktningar og asylsøkjarar velkomen til landet vårt. Dette gjeld  både folk frå vanskelegstilte nærområde, og meir fjerntliggjande regionar.  Ventetida for handsaming av asylsøknader og busetjing i norske kommunar  må reduserast.  Senterpartiet vil:  * styrkje den internasjonale statusen til internflyktningar (flyktningar på  flukt i eige land). Internflyktningar må omfattast av SN-konvensjonar, og  arbeidet med dette problemet må forankrast betre i SN-institusjonane. SN  sin høgkommissær for flyktningar må få eit særleg ansvar for oppfølging av  internflyktningar.  * auke kvoten for overføringsflyktningar, og relativt sedd òg delen einslege  barneflyktningar/-funksjonshemma.  * at Noreg må ha fridom til å føre ein nasjonal asylpolitikk. Dette inneber å  melde Noreg ut av Schengen-samarbeidet.  * arbeide for at ventetida for handsaming av søknad og busetjing av  flyktningar/asylsøkjarar kjem ned i tre månader.  Fred og nedrustning  Noreg må vere ein pådrivar i arbeidet for eit verdsfemnande forbod mot  atomvåpen. Avtalar om atomnedrustning må ratifiserast og nye avtalar  utviklast. Det trengst framleis strengare handheving og kontroll med  ikkje-spreiingsavtalen. Senterpartiet går imot nye atomprøvesprengingar.  Alle land må slutte seg til ein fullstendig og universell prøvestansavtale.  Kjernevåpensystem må destruerast på ein mest mogleg miljømessig måte.  Russland har ansvaret for å rydje opp i radioaktivt materiale i  Nordvest-Russland, men vestlege land må hjelpe til med ressursar og  kompetanse til arbeidet. Noreg må følgje opp den viktige rolla si i dette  arbeidet.  Avtalen om tak på konvensjonelle våpen (CFE- avtalen) må utviklast m.a.  gjennom tillitsskapande tiltak. SN sitt register for konvensjonelle våpen bør  styrkjast ved at alle land forpliktar seg til å melde frå om produksjon og sal  av våpen. Noreg skal ikkje selje våpen eller ammunisjon til land i område  der det er krig eller krig truar, eller der det er borgarkrig. Regelverket skal  handhevast strengt.  Noreg skal vere ein pådrivar i arbeidet for å redusere misbruk av  handvåpen. Innsatsen skal i fyrste rekkje rettast inn mot konfliktområde.  Målet er verne sivile ved å hindre tilførsler av denne typen våpen.  Senterpartiet vil styrkje det frivillige freds- og nedrustningsarbeidet.  Noreg må arbeide aktivt mot utvikling, lagring og bruk av biologiske og  kjemiske våpen, gå imot alle planar om militær opptrapping i verdsrommet,  og arbeide mot vidareutvikling av romvåpen i internasjonale fora.  Europeisk samarbeid  Senterpartiet ønskjer å støtte opp under alleuropeiske samarbeidsløysingar  mellom sjølvstendige statar. Europeiske samarbeidsløysingar må vere eit  supplement til globale løysingar i SN-regi. Vi må freiste å motverke  blokkdanningar internasjonalt, om dei er økonomiske eller militære.  Utfordringane vi står overfor internasjonalt krev samarbeid på tvers av  kontinent og samarbeid mellom den rike og den fattige delen av verda.  Dei økonomiske, sosiale og kulturelle forskjellane mellom land og  folkegrupper i Europa er store. Dette må det takast omsyn til når  europeiske samarbeidsløysingar skal utformast. Vi ønskjer å leggje til rette  for eit samarbeid mellom land i Europa som tek omsyn til særeigenskapane  til kvart einskild land.  Samarbeid mellom land i Europa må ha som hovudmål å utjamne forskjellar  i levekår, løyse miljøproblem og sikre fred og stabilitet gjennom utvikling av  demokratiet.  Organisasjonen for tryggleik og samarbeid i Europa (OTSE) og Europarådet  er viktige ledd i den alleuropeiske tryggingssamarbeidet. Noreg må vere  aktivt med på å vidareutvikle desse organisasjonane. Samarbeidet må ta  sikte på gjensidig kompetanseutveksling. Den alleuropeiske samarbeidet  må styrkjast på område som menneskerettar og demokratiutvikling,  førebygging av miljøkatastrofar, utvikling av tidleg-varslingsfunksjonar og  arbeid mot alle former for diskriminering.  Nærområda  Norden og Baltikum  Samarbeid i Norden har frå starten vore forankra i ein felles kulturell  identitet mellom dei ulike folka i området. Samarbeidet har vakse fram  nedanfrå, i motsetnad til det eliteprega EU-prosjektet. Senterpartiet vil  jobbe for å vidareutvikle det nordiske samarbeidet innanfor område som  kultur, utdanning, internasjonalt fredsarbeid, økonomi og forsvar. Dei  nordiske landa har valt ulik tilknytingsform til EU og NATO. Dei nordiske  landa bør i større grad utnytte dei europeiske og globale arenaene ein  deltek i til å fremje nordiske standpunkt.  Austersjøområdet har historisk sett hatt mykje kontakt. Noreg må styrkje  samarbeidet i regionen gjennom auka satsing på område som  atomnedrustning, fredstryggjande arbeid, handel, kultur, utdanning og  forsking.  Dei vestnordiske landa har mange fellestrekk både kulturelt, næringsmessig  og når det gjeld utvikling av små og berekraftige lokalsamfunn. Saman  kontrollerer Færøyane, Grønland, Island og Noreg store delar av  Nord-Atlanteren gjennom sine økonomiske soner. Ingen av dei vestnordiske  landa er med i EU. Norske styresmakter har berre i avgrensa grad vore  engasjert i det vestnordiske samarbeidet. Noreg bør ta sikte på å verte  medlem i Vestnordisk råd. Færøyane forhandlar om lausriving frå  riksfellesskapen med Danmark. Noreg bør støtte Færøyane i kravet deira  om lausriving.  Nordvest-Russland  Utviklinga i Russland har mykje å seie for Noreg. Noreg bør ha eit særleg  ansvar for å yte til økonomisk og sosial utvikling i Nordvest-Russland, og for  utvikling av gode handels- og næringslivskontaktar mellom regionane.  Grasrotsamarbeidet innan helse, kultur, miljø og utdanning i  Barentsregionen må vidareutviklast. Noreg må styrkje samarbeidet på  helsesektoren og arbeidet for atomtryggleik gjennom å stille tilstrekkeleg  administrativ kapasitet og pengar til rådvelde.  Den omfattande frivillige innsatsen for Nordvest-Russland i dei nordlegaste  fylka bør støttast økonomisk ved å stille midlar til rådvelde for transport av  varer.  Noreg må freiste å få eit ope og konstruktivt tilhøve til Russland, slik at vi  kan samarbeide om ei forsvarleg forvaltning av havressursane i  Nordområda, og utnytte det faktumet at begge landa er viktige leverandørar  av gass til kontinentet.  Den Europeiske Unionen (EU)  Noreg har i dag eit nært samarbeid med EU på ei lang rekkje  politikkområde. Senterpartiet vil vidareutvikle samarbeidet med land i EU på  same måte som med andre land i Europa - på folkerettsleg grunnlag, som  eit gjensidig forpliktande samarbeid mellom sjølvstendige statar.  Dagens tilknytingsform til EU gjennom EØS- og Schengen-avtalen bind  Noreg for tett til EU. Likevel er det ein vesentleg forskjell på dagens  tilknytingsform og ein medlemskap i EU. Landbrukspolitikk, fiskeripolitikk,  pengepolitikk, økonomisk politikk og utanriks- og tryggingspolitikk er døme  på område der vi i all hovudsak ikkje er underlagde den felles politikken til  EU, og der ein medlemskap ville føre til vesentlege endringar i negativ  retning.  Argumenta mot norsk medlemskap i EU er vortne styrkte sidan 1994. EU  sentraliserer stadig meir makt til Brussel. Stadig fleire avgjerder vert tekne  av EU i staden for det enkelte medlemslandet, og ved bruk av  fleirtalsvedtak i staden for semje. Det vert meir union og mindre folkestyre.  Dei store landa styrkjer posisjonen sin på kostnad av dei små.  Gjennomføringa av tredje fase i den økonomiske og monetære unionen,  med ein felles mynt, felles sentralbank utanfor politisk kontroll og felles  rentepolitikk, viser til fulle korleis EU fjernar makt frå dei folkevalde organa i  medlemslanda. I ein økonomisk krisesituasjon vert ofte renta brukt som eit  verkemiddel for å stabilisere økonomien. Ein ekspansiv finanspolitikk (som  medfører store underskot på statsbudsjettet) vert ofte brukt for å få fart på  økonomien og for å få fleire folk i arbeid. Pengeunionen fråtek det enkelte  landet sjansen til å bruke desse verkemidla. Noreg vil med den råvare- og  oljebaserte økonomien sin passe særleg dårleg inn i pengeunionen.  Innetter i EU-landa aukar skilnadene mellom folk, og det er stor  arbeidsløyse. EU er fyrst og fremst ein konstruksjon som skal sikre  økonomisk vokster. Den internasjonale solidariteten må vikje for dette  målet. Som eit lite og sjølvstendig land er det godt mogleg for Noreg å  spele ei aktiv meklarrolle i internasjonale konfliktar. EU-medlemskap vil  redusere denne sjansen.  EU er ikkje ein eigna reiskap til å løyse miljøproblema. EU set omsynet til  marknadskreftene framfor omsynet til miljøet og folkehelsa. Den  økonomiske politikken til EU og den indre marknaden gjev meir ureining og  utarmar naturressursar. Noreg fører i dag ein dårleg miljøpolitikk på mange  område, men som EU-medlem ville vi miste sjansen til å stille strengare  miljøkrav og vere eit føregangsland i miljøpolitikken.  Senterpartiet vil ha eit samarbeid mellom sjølvstendige land der omsynet til  folkestyre, miljø og solidaritet vert sett i fokus. Ein medlemskap i EU vil vere  eit langt skritt i feil retning. Gjennom folkerøystingane i 1972 og 1994 sa eit  fleirtal i det norske folket nei til medlemskap i EU. Senterpartiet vil forsvare  dette standpunktet og vil jobbe for at det ikkje vert sendt nokon ny søknad  om medlemskap i EU.  EØS  Senterpartiet meiner at den EØS-avtalen som Stortinget har vedteke, er  med på å svekkje den politiske og økonomiske handlefridomen og  råderetten vår over viktige naturressursar. EØS-avtalen fører til stadig  sterkare EU-tilpassing på stadig fleire område, og er den fremste  produsenten av byråkratiske reglar i Noreg. Dette skjer både gjennom  vedtak av nye direktiv, forhandlingar om utviding av avtalen, og gjennom  ESA og EFTA-domstolen sine tolkingar av regelverket.  Omsynet til helse, miljø og tryggleik må gå føre handelspolitiske omsyn.  Senterpartiet vil leggje ned veto mot EU-direktiv som truar helse, miljø og  tryggleik. Senterpartiet vil arbeide for at Noreg skal halde på det forspranget  vi har når det gjeld matvaretryggleik. Det må innførast forbod mot import av  levande dyr frå land som har høgare smitterisiko enn Noreg. Noreg må vere  eit føregangsland på miljøbetringar og ikkje la seg bremse av  EU-lovgjevinga.  Så lenge Noreg vel å vere tilknytt EØS må dei sjansane som finst for  påverknad innanfor ramma av avtalen verte utnytta. EU-direktiv innanfor  EØS-avtalen må handsamast og praktiserast i tråd med norske  demokratiske tradisjonar. Senterpartiet meiner at EØS-prosessane må verte  meir opne. Alle nye EU-direktiv må sendast på høyring før dei kan vedtakast  av Stortinget. Førebuande saksdokument bør som hovudregel vere  offentlege. Alle saksdokument skal vere tilgjengelege på norsk. Saklista til  møte i EØS-utvalet bør vere offentleg. Referat frå møta i EØS-utvalet bør  offentleggjerast ei veke etter at møtet er halde. Norske ekspertar som  deltek i førebuande EU-grupper må ha klårare politiske retningsliner å jobbe  etter.  EØS-avtalen var ikkje meint som eit permanent avtaleverk. Mange av  problema ved EØS er knytte til sjølve grunnprinsippa i avtalen og ESA og  EFTA-domstolen si praktisering av dei. Senterpartiet krev ei evaluering av  korleis EØS-avtalen fungerer og ei utgreiing av korleis vi kan få eit  økonomisk samarbeid med EU som fungerer betre demokratisk, som  varetek det globale ansvaret vårt og som gjev Noreg større handlefridom til  å utforme politikk til beste for innbyggjarane i Noreg.  Senterpartiet vil arbeide for at det som alternativ til dagens EØS-avtale vert  forhandla fram ein avtale med EU som gjev Noreg ei institusjonell løysing  tilsvarande det Sveits har fått gjennom den nylege godkjende avtalen sin  med EU. Ein slik avtale bør leggjast fram for folket i ei rådgjevande  folkerøysting før han eventuelt vert godkjent. Senterpartiet vil på dette  grunnlaget seie opp EØS-avtalen etter artikkel nr. 127 i avtalen.  Justis- og politisamarbeid  Kampen mot internasjonalt organisert kriminalitet lèt seg ikkje avgrense til  det området i Europa som EU no prøver å byggje murar rundt. Noreg må  byggje opp under og forbetre det mellomstatlege samarbeidet som vi har  gjennom Interpol i staden for å underleggje seg EU sitt unionspoliti.  Senterpartiet støttar at det vert forhandla fram ein tredjelandsavtale med EU  om politisamarbeid. Ein slik avtale må vere mellomstatleg.  Schengen-avtalen medfører at den indre grensekontrollen mellom  avtalelanda forsvinn. For å kompensere for dette vert det etablert ein ytre  grensemur, eit system for registrering og utveksling av personopplysningar  og utvida politifullmakter. Senterpartiet er mot Schengen-avtalen.  Grunngjevinga er mellom anna at grensekontrollen vert svekka, at faren for  narkotikasmugling aukar, og at personvernet står i fare når kjenslevare  personopplysningar vert sende på vandring i store datanettverk. Noreg kan  heller ikkje lenger føre ein sjølvstendig flyktning- og asylpolitikk.  Schengen-prosessane er dessutan prega av sterkt hemmeleghald, Noreg si  deltaking i politikkutforminga er ikkje tilfredsstellande, og vi har ikkje  eingong nokon formell vetorett. Som i EØS står EU-lov over norsk lov.  Senterpartiet vil arbeide for å skape fleirtal for å seie opp  Schengen-avtalen.  Forsvars- og tryggingspolitikken  EU har vedteke å styrkje kapasiteten sin både når det gjeld militær og sivil  krisehandtering (ESDP) og det skal mellom anna etablerast ein hærstyrke  på 100 000 mann. Styrken vil vere bygd opp som ein slagkraftig og offensiv  kampstyrke. EU opnar for at denne styrken skal kunne brukast til å gripe  inn i konfliktsituasjonar kvar som helst i verda, utan at det ligg føre mandat  frå SN eller OSSE. EU-land kan nekte å delta i ein felles EU-operasjon, men  kan ikkje ope kritisere aksjonen i internasjonale fora.  Noreg bør opne for at EU kan bruke NATO-ressursar i operasjonar der det  ligg føre eit klart SN-mandat. Norske soldatar skal ikkje kunne setjast under  EU-kommando. Noreg må stå fritt til å kritisere eventuelle aksjonar eller  planar om aksjonar frå EU si side i dei internasjonale foraa som vi deltek i.  Aust- og Sentral-Europa  Dei aust- og sentraleuropeiske landa representerer ein stor del av Europa,  både i folketal og areal. Den økonomiske, sosiale og miljømessige  utviklinga i desse landa er svært viktig for framtida til heile Europa. Noreg  bør difor vere aktivt med på å styrkje den vidare oppbygginga av  demokratiske institusjonar og grasrotorganisasjonar i desse landa.  Fleire av desse landa har søkt om medlemskap i EU. EU si haldning overfor  desse mindre velståande søkjarlanda er prega av atterhald når det gjeld å  akseptere økonomiske byrder, og av krav om marknadsliberal omstelling  før medlemskap kan verte aktuelt. Mellom anna av slike grunnar er  skepsisen mot EU aukande i fleire av landa. Det er korkje EU eller Noreg si  oppgåve å fortelje desse landa om dei bør seie ja eller nei til medlemskap.  Det viktigaste er at det vert ein demokratisk prosess, der folket sjølv får  avgjere kva som er best for deira og Europas framtid.  Som eit land utanfor EU har Noreg høve til å føre ein sjølvstendig  handelspolitikk overfor landa i Aust- og Sentral-Europa. Noreg bør utvide det  økonomiske og politiske samarbeidet med desse landa, anten gjennom  EFTA-avtalar eller gjennom bilaterale avtalar. Noreg bør auke løyvingane til  Aust-Europa-programmet over statsbudsjettet. Det bør særleg leggjast vekt  på samarbeid mellom frivillige, ikkje-statlege organisasjonar i Noreg og  Aust- og Sentral-Europa gjennom dei såkalla demokratimidlane og  Balkan-midlane. Utvekslinga av forskarar og studentar bør styrkjast, og dei  kulturelle kontaktane utvidast.  Samarbeidet med land i Aust- og Sentral-Europa for å motkjempe  internasjonalt organisert kriminalitet bør forsterkast. Dette samarbeidet bør  koordinerast gjennom Interpol.  Nokre hovudpunkt i programmet  •Grunnsyn: Tenkje det, ville det og  gjere det  •Folkestyrt utvikling  •Trygg kvardag  •Kunst, kultur, kyrkje og livssyn  •Miljø og energi  •Utdanning og forsking  •Økonomisk politikk og næringspolitikk  •Regionalpolitikk  •Samferdsle  •Forsvar, tryggleik og vernebuing  •Internasjonale utfordringar  •Nokre hovudpunkt i programmet  Her finn du nokre hovudpunkt frå programmet som til dømes: Slepp det  lokale vitet til, Fattige born i Noreg, Distrikt, Språk og identitet, Kulturløft,  Miljøvenleg transport, Forsking, Ta miljøet på alvor, Førebygging framfor  reparasjon, Tid for born og unge, Bistand, Allsidig næringsutvikling, Digital  allemannsrett, Styrkt studiefinansiering, Skatt og rettferdig internasjonal  handel.  Slepp det lokale vitet til  - Krafttak for avbyråkratisering  - Styrkt kommuneøkonomi, mindre øyremerking  - Friare lokal skattleggingsrett  -Kommunal forhandlingsrett med Staten  - Selskapsskatt attende til kommunane  Fattige barn i Noreg  - Auke barnetillegget for uføre med forsørgjaransvar for barn  - Betre bustønaden for vanskelegstelte barnefamiliar i dei største byane  - Statlege rettleiande normer for sosialhjelp  - Mjukare arbeidsline  - Auke stønadstida på overgangsstønaden for einslege forsørgjarar  Distrikt  - Vidareutvikle infrastrukturen for å oppretthalde arbeidsplassar og busetjing  - Satse på verdiskaping både innanfor nye og etablerte næringar. Havbruk  må utviklast til ein viktig næringsveg langs kysten  - Føre ein politikk som spreier optimisme og tiltakslyst over heile landet.  Språk er identitet  - Oppretthalde obligatorisk undervisning i sidemål  - Dialektkunnskap skal inngå som ein del av norskfaget, og elevane skal  oppmuntrast til å ta vare på dialekten.  - Vidareutvikle språksentret på Voss  Kulturløft  - 1 milliard meir til kultur i stortingsperioden  - Styrking av lokal og regional kulturinnsats  - Fleire lokale og regionale kulturbygg  - Sterke nasjonale institusjonar  - Kulturminnefond  - Vektlegging av stadutforming og design  Miljøvenleg transport  - 1 milliard til kollektivtrafikk  - Redusere billettprisane med 20 %  - Fullt avgiftsfritak for el-bilar  - 10% av bilparken som utsleppsfrie bilar innan 2005  Forsking  - Forskingsnivået opp på OECD-nivå  - Fokus på marin sektor, IKT, helse og miljø  - Opprette nasjonalt råd for prioriteringar i helsevesenet  Ta miljøet på alvor  - Nasjonal plan for berekraftig utvikling  - Inkludert handlingsplan for redusert energiforbruk  - Øyremerkje delar av CO2-avgifta til hydrogenfond  - Utvikle UNEP til å verte Verdas Miljøorganisasjon  Førebygging framfor reparasjon  - Miljøarbeidarar i skulen  - Førebyggjande helsearbeid  - Førebyggjande politiarbeid  - Betre rammevilkår for frivillig arbeid  - Til kamp for miljøet  - Ta rusmiddelmisbruket på alvor  Tid for barn og unge  - Fokus på foreldrerolla  - Ruste opp ungdomsskulen  - Styrkt skulefritidsordning  - Styrkte kulturtilbod til barn og unge  - Gang- og sykkelvegar  - 3-årig program for helse og ernæring  - Entreprenørskap og yrkesrettleiing meir inn i skulen  Bistand  - Nytte oljefondet til å nå bistandsmålet om 1% av BNI  - Fokus på helse og utdanning, særleg for jenter  - Kanalisere meir av bistanden gjennom FN  Allsidig næringsutvikling  - Lokale og regionale næringsfond  - Styrkje samhandlinga mellom det offentlege, forskingsmiljøa og det  private næringslivet  - Aktivt utvikle gründerkultur - gje ungdom tru på eigne skapande krefter  - Tapsavsetningsfond for distriktsbedrifter  Digital allemannsrett  - Sikre alle offentlege instansar snøggnett innan 2002  - Snøggnett til alle i løpet av stortingsperioden  Styrkt studiefinansiering  - 40% stipenddel  - Ingen skal betale attende meir til Statens Lånekasse for utdanning enn  dei har lånt. Studielånet skal berre inflasjonsjusterast, gjeldande frå det  tidspunktet studia vert avslutta.  - Fullstipendiering av vidaregåande skule  Skatt  - Skattlegging basert på evneprinsippet  - Unnta bustader med vanleg bustadstandard frå skattlegging  - Innføre inntektsavhengig skattefrådrag for einpersonshushald  - Heve fribeløpsgrensa for skatt  - Skattleggje arbeidsfrie kapitalinntekter sterkare  Rettferdig internasjonal handel  - FN skal overordnast WTO  - Obligatorisk evalueringsprosess av noverande avtalar, før nye område vert  inkluderte i WTO-forhandlingane  - Reell prissetjing av transport
