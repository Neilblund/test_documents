CUM DEO PRO PATRIA ET LIBERTATE!
CSALÁDOK PÁRTJA
A KERESZTÉNYDEMOKRATA NÉPPÁRT PROGRAMJA
1998
TartalomjegyzékElöljáróbanÉletünkSzociálpolitikai programnyilatkozatCsaládpolitika  3Egészségügy  5Szociálpolitika, foglalkoztatáspolitika  11HazánkNemzetpolitikai programnyilatkozatJogalkotás, jogalkalmazás   16Közigazgatás, önkormányzat   20Honvédelem, nemzetbiztonság   25Külpolitika   28Egyházpolitika   31FöldünkFöldpolitikai programnyilatkozatMezőgazdaság, vidékfejlesztés   33Környezetvédelem, területfejlesztés   42GazdaságunkGazdaságpolitikai programnyilatkozatGazdaságpolitika, költségvetés, pénzügy   46Ipar, kereskedelem, idegenforgalom   52Energiapolitika   57Közlekedés- és hírközlési politika   60KultúránkKultúrpolitikai programnyilatkozatOktatáspolitika   63Ifjúságpolitika   70Kultúra és a sajtó   72
"A családok pártja vagyunk"
Elöljáróban
A Kereszténydemokrata Néppárt a modern európai kereszténydemokrata pártokhoz hasonlóan önálló programmal rendelkező demokratikus néppárt.
Politikai programját a magyar nemzeti hagyományok és érdekek figyelem-bevételével alakította ki.
A Kereszténydemokrata Néppárt a közjó és a nemzeti érdekek magvalósításának szándékától vezérelve - saját elveinek feladása nélkül - mindig kész párbeszédre és a nemzetet érintő kérdések megoldásában együttműködésre más demokratikus politikai pártokkal és társadalmi szervezetekkel.
A Kereszténydemokrata Néppárt az embert elidegeníthetetlen jogokkal rendelkező személynek tekinti,
és elítél minden hátrányos és igazságtalan megkülönböztetést,
mert hite szerint a teljes ember szükségletei és céljai elsőbbséget élveznek a gazdasági növekedés egyoldalú követelményeivel szemben.
Az államnak el kell ismerni és a társadalomnak meg kell élni a család alapvető és sajátságos jogait.
A Kereszténydemokrata Néppárt vallja, hogy a szabadság minden embert megillet.
Az igazságosság megköveteli az esélyegyenlőséget, amelyet megfelelő szociálpolitikának kell elősegítenie.
Az emberek közötti közösségvállalás (szolidaritás) azonban nem szűkíthető le csak erre, hanem a társadalmi és gazdasági élet egészét át kell hatnia.
A társadalom felépítésében érvényesülnie kell a szubszidiaritás elvének, vagyis amit az egyes ember elvégezhet, a család, vagy egy kisebb közösség önmaga jobban meg tud valósítani, azt nem ragadhatja magához egy nagyobb csoport, vagy maga az állam.
Ez az önkormányzatiság alapelve.
A Kereszténydemokrata Néppártnak, a családok pártjának politikai programja ezekre az alapokra épül, ezért nemzetmentési program,
hiszen a népesség számbeli fogyatkozása, az abortuszok nagy száma, az öngyilkosságok szomorú adatai, különösen a férfiak korai halálozása, szenvedélybetegségek riasztó növekedése mind-mind olyan tények, amelyekkel szemben nem maradhat egyetlen felelős tényező, egyetlen választópolgár sem közönyös.
Programunk minden részét ez a felelősség járja át.
A Kereszténydemokrata Néppárt külső és belső erők „jóvoltából" nagy viharokat élt át.
Nem "veszekedtünk", hanem nélkülözhetetlen értékeket védelmeztünk meg.
Most megújult erővel, küzdünk a gyermekszerető, egészséges és családközpontú társadalomért, vagyis a nemzet jobb jövőéért!
A családok pártja vagyunk!
Családpolitika
Alapelveink
összefoglaljuk és hangsúlyozzuk:
A KDNP programjának központi, kiemelt része a családpolitika gyökeres megváltoztatása.
A KDNP a katasztrofális, az egész nemzet létét fenyegető helyzeten radikálisan változtatni akar.
Ezért politikájának központi, kiemelt helyére teszi a világ leginkább család- és gyermekellenes pénzügyi és jogrendszerének megváltoztatását.
Tudjuk azt, hogy az anyagi juttatások mértékét tekintve nem érhetjük el a nyugat-európai országok színvonalát, de elveiben egy hasonló család és gyermekbarát politikát kívánunk kialakítani.
Programunk a jogállamokban évtizedek óta gyakorlat, a pénzügyi szociális és egészségügyi rendszerek szerves része.
Helyzetértékelés
A magyar politikát és jogrendszert több, mint 40 éve folyamatos és tudatos gyermek- és családellenesség uralja.
Az elmúlt évtizedekben számos szépen hangzó család- és gyermekbarát deklaráció, törvény jelent meg, ugyanakkor a gyakorlatban család- és gyermekellenes hatások uralkodtak.
A család- és gyermekellenes politika az elmúlt évtizedek rendszerének központi része volt, szoros összefüggésben az életszínvonal politikával, mivel az állam gyermektelen és kevés gyermekes polgárait magasabb életszínvonallal "jutalmazta".
E tudatos politikának a részei jelen vannak a hatályos jogrendszerben, a pénzügyi rendszerben és a médiapolitikában.
Ezen család- és gyermekellenes folyamat eredménye közismert; a magyar nemzet a világ legrosszabb demográfiai helyzetű országa,
az elmúlt évtizedekben több, mint 5 millió legális abortuszt hajtottak végre, amire arányaiban a világon nincs példa,
a megkötött házasságok majdnem felét felbontják,
s a családban élő gyermekek közel fele a létminimum alatt él.
Ezért szociálpolitikai programunkból külön kiemeljük család-politikai programunk legfontosabb pontjait:
Tennivalók
1. Az eltartottak számát figyelembe vevő családi jövedelemadó rendszer kidolgozása,
illetve az egy főre jutó családi jövedelem szerinti adózás megvalósítása;
2. A gyermekszám szerint növekvő családi pótlék-rendszer kialakítása, mely alanyi jogon vehető igénybe;
3. A fiatalok lakásszerzését, házasságkötését támogató hitelrendszer létrehozása, mely figyelembe veszi a jövőben megszületendő gyermekeket.
(4 gyermek születése esetén a teljes hitel visszafizetése elengedhető);
4. Családi Alap létrehozása a fiatalok és többgyermekesek támogatására;
5. Élet- és családvédelmi propaganda kiépítése (iskolai oktatás, kiadványok terjesztése).
A gyermekek jogainak és érdekeinek védelmére felvilágosítás szervezése!
6. A fogamzástól létező emberi élet hatékony védelme.
Az évi 80 000 abortusz leszorítása a nyugat-európai szintre.
Ennek eszközei: a magzat védelmét képviselő tanácsadás a válsághelyzetben lévő terhesek részére,
az abortusz helyett tényleges érzelmi-anyagi segítség nyújtása,
az örökbefogadás könnyítése;
7. Önálló család- és ifjúságvédelmi minisztérium létrehozása;
8. Az élet- és családvédő civil szervezetek támogatása,
az egyházak élet- és családbarát tevékenységének kiemelt külön támogatása;
9. Családjogi törvényeinket, melyek 1952 óta vannak hatályban, meg kell újítani.
Meg kell állítani az egészségügy leépítését!
Egészségügy
Alapelveink
A Kereszténydemokrata Néppárt vallja, hogy az emberi személy méltósága minden ember elidegeníthetetlen tulajdona.
Az élethez való jog az ember legtermészetesebb és legalapvetőbb joga.
Az emberi élet érték a fogamzástól a természetes halálig állapotától függetlenül: így a beteg, a fogyatékos vagy a nem kívánt élet is.
Ezekre az alapelvekre épül programunk.
A költségek tekintetében is előnyös az örök értékek tisztelete az egészségügyben.
A beteggel kapcsolatban ez a beteg személyének, életének, emberi méltóságának mindenek feletti tiszteletét jelenti.
Ez annak az európaiságnak a kifejezője, amely elválaszthatatlan a többezer éves vallási, zsidó-keresztény hagyománytól, amely mind a kétezer éves európai kultúra, mind a kereszténydemokrata társadalom- és gazdaságfelfogás alapja.
Megelőzően a születést a fogamzás és a fogantatás természetes módjának szorgalmazása biztosíthatja az emberi élet legkívánatosabb létrejöttét.
A megfogant emberi élet elpusztítása nemcsak egyéni és egyedi tragédia, hanem az egész közösség hosszú távú elemi érdekeit is károsító cselekedet.
A magyar orvostársadalomban törekedni kell minél szélesebb körben az emberi élet védelmére a fogamzástól az élet természetes végéig.
Ezért elutasítjuk a jelenlegi tömeges terhesség-megszakítást lehetővé tévő abortuszgyakorlatot,
és elutasítunk minden eutanázia legalizációs törekvést.
A betegségek idején a leghatásosabb gyógykezelést úgy lehet biztosítani, ha eközben a beteg pszichéjével és személyes, családi és szocio-kulturális helyzetével is foglalkozik a beteget ellátó, gyógykezelő.
Az elhunyt emberek emlékét, a hozzátartozók kegyeleti jogát meg kell óvni a szerv- és szövetátültetésnél és a boncolásnál.
Az egyes országok sikerességét valójában nem a gazdasági mutatókkal mérik, hanem a legfejlettebb országokat tömörítő szervezet, az OECD országok - melynek immár hazánk is tagja - által megfogalmazott társadalmi mutatókkal.
Minden országban az egészség áll az első helyen a társadalmi mutatók közül, majd olyanok következnek, mint oktatás, lakás, foglalkoztatottság, kommunális ellátottság (utak, ivóvíz, csatornázás, tömegközlekedés), szociális segélyezettek köre, sport, háztartások helyzete, szabadidő, stb.
Az emberi személy védelme a KDNP programjának kiemelt része, ezért emberközpontú orvos-beteg kapcsolatot akarunk.
Helyzetértékelés
A mai hazai egészségügyi ellátórendszert az ellentmondások és az aránytalanságok jellemzik.
Elemi hiányosságok, a magánszféra és az állami, ill. önkormányzati szféra feszültségei, a túlzások és a semmibe vett problémák egyaránt megtalálhatók benne.
Szakmai téren egészségpolitikai szempontból éles különbséget kell tennünk a tisztán szakmai és a működtetési kérdések között.
Utóbbiak inkább az egészségügy finanszírozása területét érintik, ugyanakkor elválaszthatatlanok a szakmai kérdésektől.
Az egészségügyi ellátás mai problémái közül az alábbiak a legkirívóbbak: A lakosság rossz egészségi állapota.
Az egészségügyi ellátás korszerűtlen szerkezete.
Rossz hatásfokú működés, meglehetősen alacsony színvonalú szolgáltatások
Csökkenő források,
a járulékfizetők körének beszűkülése.
Alulfinanszírozottság.
Rendkívül hátrányos pénzügyi törvényi szabályozók.
Az új technológiák működtetési költségeinek robbanásszerű növekedése.
A legrászorultabbak, közöttük is elsősorban az idősek és a nagycsaládosok egészségügyi ellátásának visszásságai.
Ellentmondásos ösztönzőrendszerek, ellenérdekeltségek.
Az egészségügyben dolgozók munka- és életkörülményei.
A társadalmi igények fejlődésével és a lakosság elöregedésével a szolgáltatások iránti igények növekedése.
A betegség-megelőzés és a rehabilitáció szempontjainak elhanyagolása.
Tennivalók
1. Az egészségügyben a szolgáltatás véleményünk szerint - bizonyos mértékig - privatizálható.
A finanszírozás azonban nem privatizálható.
A megoldást a piaci szemlélet nem hozhatja meg.
A megoldást az a - mai közfelfogás és hivatalos egészségpolitika számára valószínűleg elfogadhatatlan - szemlélet és felfogás jelentheti, hogy az egészségügyben ne piacot, hanem szolgálatot lássunk.
Ez a kereszténydemokrata és keresztényszociális felfogáson alapuló egészségügyi ellátás alapgondolata.
A piaci szemléletet azonban mégsem lehet teljesen kiküszöbölni az egészségügyben.
Igazi piaci mechanizmusokat lehet kialakítani azon esetekben, amikor nem életveszély vagy súlyos egészségkárosítás elhárításáról van szó. (pl. egyes kozmetikai beavatkozások).
Feltétlenül és azonnal meg kell szüntetni az egészségügy működésére hátrányos pénzügyi szabályozókat
(az egészségügy nem igényelheti vissza a vásárlásainál kifizetett előzetes forgalmi adót,
az egészségügyi beruházások 12-25 %-kal drágábbak, mint a normális beruházások,
az OEP nem finanszírozza az amortizáció költségeit /33 %/év / ).
A nemzetközi orvosi-etikai deklarációk alapján, elengedhetetlenül szükség van egy orvosi-etikai kódexre.
A nemzetközi gyakorlatnak megfelelően támogatjuk a betegek jogvédelmét,
ugyanakkor egyetértünk és támogatjuk a Magyar Orvosi Kamara törekvéseit az orvosi kar hatékony érdekvédelmére és jogvédelmére.
2. A KDNP a szükséges változtatásokat az egészségügyben úgy kívánja végrehajtani, hogy sem a rászorultak, sem az egészségügyben dolgozók ne kerüljenek a korábbinál kedvezőtlenebb helyzetbe.
Az alapellátásban korszerű informatikával kell megoldani, hogy a rendelőt felkereső járóbetegek rövid várakozás után részesülhessenek ellátásban.
Az ambuláns forgalom mintegy 2/3-át olyan páciensek teszik ki, akiket kevésbé kvalifikált egészségügyi dolgozó is elláthatna, nagyobb részének pedig valójában az adott esetben nem is lenne szüksége a rendelés felkeresésére.
A háziorvos mobilitását (gépkocsi) és telekommunikációs elérhetőségét (mobil telefon) biztosítani kell.
Hosszú távon törekedni kell kisebb körzetek kialakítására.
A háziorvosi jövedelemnek eközben növekednie kell.
A körzet-átszervezést jövedelmi ösztönzéssel is gyorsítani lehetne.
3. A szakellátás igénybevételét a háziorvos szabályozza.
A szakellátás igénybevételére a háziorvosnak informatikai eszközökkel, könnyen kezelhető kontingensekkel kell rendelkeznie (pl. radiológia, ultra-hang, laboratórium, stb).
A lakosság demográfiai és más adatai (pl. foglalkozási ártalmak, stb.) alapján a kontingensek korrigálhatók.
A háziorvost a szakellátás tájékoztatja a végzett beavatkozásokról és a szükséges további teendőkről.
4. Magánorvosok az alapellátásban.
Itt azoknak az orvosoknak a kérdését tárgyaljuk, akiknek nincs az OEP-pel szerződésük területileg ellátandó betegek ellátására, nem a TB kártyákból származó bevételekből fedezik költségeiket.
Ezek finanszírozása vagy a betegektől közvetlenül, vagy magán-biztosítóktól, ill. kiegészítő egészségpénztárakból történhetne.
A kiadható működési engedélyek számát az adott területen az önkormányzatoknak kell meghatározniuk, a területileg illetékes Orvosi Kamara megfontolt döntése alapján.
5. A Magyar Orvosi Kamarának és a szakmai kollégiumok bevonásával kell meghatározni az egyes térségekben megvalósítandó optimális szakorvosi arányt.
Az egészségügyi tárca az általános elveket kell, hogy rögzítse.
A szakellátás ne okozzon felesleges terheket sem a rászorultaknak, sem a közösségnek.
Ne történhessen meg a betegnek az egyik szakorvostól másikig történő indokolatlan, vagy kellően nem meg-alapozott átirányítása.
A fekvőbeteg-ellátásban a költséghatékony megoldásokat kell keresnünk és támogatnunk.
6. A fekvőbetegellátó intézeteknek a betegek mechanikus ellátásán túl sokkal nagyobb szerepet kell vállalniuk a lakosság egészségi állapota javításában is.
7. A szakorvosi ellátás egyik legérzékenyebb kérdése a fekvőbeteg-ellátás és a járóbeteg szakellátás kapcsolata.
A kórházi orvos tevékenysége megoszlik a fekvőbetegellátás és a járóbetegellátás között.
8. Át kell gondolni a mentőszolgálat szervezettségét.
A mentőorvosi szolgálatot el kell különíteni a betegszállítás kérdésétől.
Utóbbi legnagyobb részét személyszállító vállalkozásoknak kell biztosítaniuk (pl. koncesszió keretében) a társadalombiztosítással történt megegyezés alapján.
9. A mai lakáshelyzet és lakáskultúra mellett a háziápolás megoldása sokkal többet jelent, mint a betegellátás puszta elvégzése.
Szükség esetén a rászorultak élelmezését, valamint más háztartási jellegű szolgáltatásokat is biztosítani kell.
Ennek szabályozására mielőbb törekedni kell.
10. Fejleszteni kell a védőnői szolgálatot.
11. Iskola-egészségügy, iskolafogászat.
Ma tagadhatatlanul szükség van rá,
de a megelőzés kedvező irányú elmozdulása esetén a fogorvosi hálózat képes lenne ellátni az iskolafogászati feladatokat.
12. A foglalkozás-egészségügyben aránytalanságok vannak.
A törvény nem tesz különbséget munkahelyek között.
A munkafolyamatok veszélyessége szerint differenciálni kell.
13. Fogyatékosok ellátása.
Számos fogyatékosság hatékony ellátására intézett keretekre vagy intézeti háttérre van szükség.
14. Az egészségügyi szociális ellátás önkormányzati biztosítását, a közgyógyellátás és - a rászorult elhalálozása esetén - a temetkezési segély jelenti.
A szociális helyzet függvényében ezt fenn kell tartani.
15. A hajléktalanok ellátása.
Állami támogatással segített Önkormányzati, egyházi, civil szervezeti feladatnak tekintjük.
16. A kábítószer-élvezők gyógyítása és a megelőzés kiemelt állami egészségügyi feladat egyházi és civil szervezeti együttműködéssel,
és különös figyelmet kell fordítani a pszichiátriai betegek, a szenvedélybetegek emberi jogainak védelmére a gyógyítás során.
17. Az önkormányzatoknak szükséges ügyelnie a megfelelő gyógyszertári ellátás (telepítések) ésszerűségére,
másrészt a rászorultak részére a közgyógyellátás megfelelő biztosítására.
Korszerűtlen az alkalmazott gyógyszerek struktúrája.
A gyógyszergyártásban és a gyógyszer-kereskedelemben olyan helyzetet kell teremteni, amely ösztönzi a hazai gyógyszeripar tényleges fejlesztését
és a lakosság - elsősorban a legrászorultabbak - megfelelő gyógyszerekhez való jutását.
18. Az Önkormányzatok szerepe az egészségügyi ellátásban.
A magasabb szintű (megyei, fővárosi) önkormányzatok felelősek elsődlegesen a kórházak (közkórházak) működtetéséért.
A helyi önkormányzatok felelőssége az egészségügyi alapellátás és a járóbeteg szakellátás biztosítása,
valamint az egészségügyi szociális ellátás (pénzbeli, egészségügyi-, ill. közgyógyellátás).
Igen fontos az önkormányzatok ezen (állami) felelősségéhez a megfelelő eszközök biztosítása.
19. A szakma civil szervezetei, a kamarák, és szakmai egyesületek befolyását fokozottan biztosítani kell.
20. A szakmai protokollok jelentős segítséget nyújtanak a betegellátáshoz.
Az orvos az adott helyzetnek megfelelően legjobb tudása és lelkiismerete szerint eltérhet a protokolltól, az eltérést viszont mindig meg kell tudnia pontosan indokolni.
21. Az egészségügyi informatika szükségességét és hasznosságát ma még külön hangsúlyozni kell.
22. Az egészségügyben dolgozók megfelelő felkészítéséről kell gondoskodni az Európai Unió irányelveivel összhangban.
Ezek kiterjednek a szakképzésre, az egészségügyi felsőoktatásra, és a folyamatos továbbképzésre is, kimondják a gyakorlat, a (felső)oktatás és az orvostudományi, ill. egészségtudományi kutatások egymást feltételező, nélkülözhetetlen egységét.
Az oktatásnak akkreditált oktatási szervezetben kell megtörténnie.
A képzésben figyelembe kell venni, hogy a most beiskolázásra kerülők már nem feltétlenül csupán Magyarországon, hanem az Európai Unió bármely tagországában elismert képzettséget kapjanak.
23. Igen fontos kérdést jelentenek az egészségügyben dolgozók munka-és életkörülményei.
A pártállam létrejöttekor megfogalmazott jövedelem- és bérpolitikai elvek felszámolására van szükség.
A magyar orvosok, egészségügyi dolgozók kiemelkedő, magas színvonalú munkájáért megfelelő, kiemelkedő bérezésre jogosultak,
ezzel lehet megszüntetni a betegekre - orvosokra egyformán megalázó, tarthatatlan hálapénz gyakorlatot.
Fontos az egészségügyben dolgozók és az egészségügyi hivatásokat választók civil szervezeteinek meghatározó szerepvállalása, az ehhez szükséges jogosítványok biztosítása.
Szociális biztonságot!
Hatékony érdekvédelmet!
Szociálpolitika, foglalkoztatáspolitika
Alapelveink
A kereszténydemokrácia alapelveiből következik, hogy a szociálpolitika a KDNP programjának egyik sarkalatos része.
Gazdasági programunk is a szociális piacgazdaság megvalósítását célozza.
Az embert személyi méltósággal és természetéből következő emberi jogokkal rendelkezőnek tiszteljük.
Az emberi jogokhoz tartoznak a szociális alapjogok is.
Társadalomszemléletünk családcentrikus.
Eszményünk az önkéntesen szerveződő, erős hálót képező közösségekből kialakuló társadalom,
amelynek alapsejtje a család.
A személy méltósága és az emberi élet értéke megköveteli mindenkitől a szegények, hátrányos helyzetűek, betegek és fogyatékosok támogatását a szolidaritás és a szociális igazságosság elve szerint.
Valljuk az emberi munka méltóságát
és azt, hogy a munka az ember természetes joga és hivatása.
Küzdünk a munka megfelelő erkölcsi és anyagi elismeréséért.
Helyzetértékelés
Társadalmunk helyzete szociálpolitikai és foglalkoztatottsági szempontból az elmúlt években - az elvonásos politika következtében - látványosan romlott.
A tömeges elszegényedés elfogadhatatlan, mert méreteiben az átmenetnek távolról sem szükségszerű velejárója.
Az ország nemcsak tájegységek szerint (pl. Észak-Dunántúl és Szabolcs-Szatmár-Bereg),
hanem társadalmilag is részekre szakadt.
A nagyon gazdag és egyre gazdagodó kisebbséggel szemben az egyre jobban elszegényedő többség áll.
Demográfiai csapdahelyzet alakult ki, melynek nem csupán gazdasági okai vannak, de a reménytelenség és más erkölcsi és szemléleti tényező sem független a gyermeket nevelő családok megbecsülésének hiányától.
A lakáshelyzet problémái nem csak a lakásépítés,
hanem az épület-felújítások területén is jelentkeznek.
A nyugdíjreformot bevezető törvények nem felelnek meg a nyugdíjaskor biztonságának.
A sérült és fogyatékos, beteg embertársaink esélyegyenlősége nincs biztosítva.
A foglalkoztatáspolitikában történtek ugyan kedvező változások is, de az elvonások e téren sem jelentenek megoldásokat.
Tennivalók
1. A társadalom részekre szakadási folyamatát a kötelező társadalombiztosítás és munkanélküliség elleni biztosítás rendszerével meg kell állítani.
A már leszakadó rétegek felemelkedését aktív foglalkoztatáspolitikával és családsegítő szolgálatokkal, stb. kell segíteni.
A demográfiai helyzetünkből tartós kitörést kell megalapozni.
A segélyezések formáit a segélyezendők körülményeihez kell szabni.
A természetbeni juttatások körét bővíteni kell.
A jövedelmi és vagyoni helyzetet egyaránt figyelembe kell venni, a családi létszámmal együtt.
2. A hajléktalanok számára ideiglenes megoldásnak tartjuk átmeneti szállások fenntartását.
Tartós megoldásként állami költségvetésből jogi eszközökkel is védeni kell őket.
3. A lakáshelyzet javítása, a lakásépítés és fenntartás megoldása kiemelt kormányzati feladat.
Vissza kell állítani a szociálpolitikai kedvezményt, új tartalommal.
Világosan meg kell határozni, mi az állam és mi az önkormányzatok feladata a lakáspolitikában.
Új támogatási rendszerre van szükség, melynek központi szervező eleme a fiatalok, idősek és szociálisan hátrányos csoportok otthonteremtésének megalapozása
és a finanszírozási rendszer kiszámíthatósága.
Elő kell segíteni a lakásmobilitás növekedését.
Ennek fontos része nyugdíjasházak működtetése.
A lakás-takarékpénztári formációkat egybe kell kapcsolni a differenciált lakáskínálat megteremtésével.
Az épületfelújítások és karbantartások segítésére új hitelkonstrukcióra van szükség.
A településpolitika hatékonysága érdekében a településpolitikát és lakáspolitikát együtt kell kezelni az emberi környezet védelmével.
4. A választható családi adózás a méltányos teherviselés elvéből következik, (az eltartott családtagok figyelembe vételével).
A családi pótlék a következő elemekből álljon: az egyes gyermekek után járó egységes összeg alanyi jogú,
a gyermekszám arányában növekvő kiegészítés alanyi jogon,
és a rászorultság alapján járó, egyedileg megállapított támogatás.
5. A nyugdíjrendszer javaslatunk szerint ezekből az elemekből állna: állampolgári jogon járó nemzeti alapnyugdíj (fokozatos bevezetése),
munkanyugdíj (jobban érvényesítve a szerzett jogosultságot, a társadalom-politikai prioritásokat),
végül önkéntes biztosítás.
Rugalmas nyugdíj-korhatárt javaslunk,
az anyaság további elismerésével.
Fentiek alapján elkerülhetetlennek tartjuk az új nyugdíjtörvények megalapozott számítások alapján végzett felülvizsgálatát, módosítását.
6. A sérült, fogyatékos, egészségkárosodott embertársaink esélyegyenlőségét törvénnyel is biztosítani kell.
Ez biztosítsa a szükséges segédeszközök, kulturális, sporttevékenységek anyagi hozzájárulását,
a rehabilitáció lehetőségeit.
7. A foglalkoztatáspolitikának - szoros összhangban gazdaságpolitikai és szociálpolitikai célkitűzéseinkkel - ösztönöznie kell új munkahelyek létrehozását elsősorban a kisvállalkozói szektorban.
Különösen fontos a privatizált nagyvállalatok életképes munkahelyeinek megőrzése,
részmunkaidős foglalkoztatás bővítése,
a leszakadó térségek és társadalmi rétegek felzárkóztatása.
Ebben nagyobb szerepet szánunk az önkormányzatoknak, önkéntes társulásoknak és civil közösségeknek.
A munkanélküliség által leginkább veszélyeztetett társadalmi csoportokat segítő önkéntes szervezeteket normatív támogatásban kell részesíteni.
Különösen fontos a cigányság társadalmi beilleszkedésének támogatása.
8. A munkanélküliek ellátási rendszerére továbbra is szükség van a kötelező biztosítás és a jövedelempótló támogatás felhasználásával.
Ez azonban úgy alakítandó, hogy a munkanélküliek érdekeltek legyenek a mielőbbi elhelyezkedésben.
Ez a munkanélküli juttatások és a munkabér arányának megváltoztatásával érhető el, a munkabér adóterheinek csökkentésével.
Törvényi feltételek révén kívánjuk elérni, hogy a munkaadók legálisan foglalkoztassanak munkavállalókat
a munka értékének megfelelő bérért.
A munkanélküliek emberi méltóságának tiszteletére is figyelmet kell fordítani.
Növelni törekszünk a felajánlható munkahelyek számát, komplex kistérségi fejlesztésekkel is.
Közhasznú munkaprogramokkal kell szélesíteni a tartósan munkanélküliek átmeneti foglalkoztatását, főleg a környezet- és természetvédelem, valamint a szociális ellátás területén.
A szakirányú átképzés és iskolarendszerű oktatás kapcsolatát a gazdasági élet igényeihez kell igazítani, megszüntetve az eleve munkanélküli képzést.
A pályakezdő fiatalokat alkalmazó munkaadókat adókedvezményben kell részesíteni,
és szorgalmazni kell a gyakornoki rendszer visszaállítását.
9. A munka világában felmerülő valamennyi kérdésben hangsúlyozzuk az érdekegyeztetés fontosságát.
Kamarai tevékenységgel, valódi szakszervezeti munkával is a munka hatékonyságát segítjük.
A fekete gazdaság életterét csökkentjük azzal, hogy a gazdasági élet szereplői között az egyenlő feltételek kialakítását mozdítjuk elő.
10. A családközpontú politika része, hogy támogatni kell a család intézményét,
azon belül is a többgyermekes családmodellt.
A női szerepvállalás terén az anyai hivatás elsődlegessége mellett biztosítani kívánjuk a feltételeket a külső hivatás és közéleti tevékenység vállalásához.
11. Erősíteni kívánjuk a gyermeknevelés anyagi és társadalmi elismerésének módjait.
Célunk a főfoglalkozású anyaság intézményes továbbfejlesztése,
a GYES állampolgári jogon való biztosítása
és a gyermeknevelési támogatás 14 éves korig történő meghosszabbítása.
Szükséges a bölcsődék fenntartása a fenntartói kör bővítésével (egyházak, civil szervezetek, családok, stb.)
és normatív támogatásuk bevezetésével.
Családi Alap támogassa a fiatal és többgyermekes családokat!
12. A merev nyugdíjkorhatár-emelés a családok életének tervezhetőségét veszélyezteti.
A felnevelt gyermekek számát figyelembe kell venni a nyugdíj megállapításánál.
13. A nők munkahelyi jogvédelmét kívánjuk erősíteni, különös tekintettel a gyermeket váró, kisgyermekes és tartósan beteg gyermeket nevelő nőkre.
Részmunkaidős foglalkoztatásuk lehetőségeit bővíteni kell.
14. Támogatjuk a nők fokozott részvételét a közéletben.
Nőket érintő kérdésekben elsősorban az ő véleményüket kell kérni.
15. Nagy szükség van a médiában és közoktatásban a családi életre nevelő programra.
16. Célunk az abortuszmentes Magyarország.
Ennek érdekében pozitív szemléletformálásra, felvilágosító munkára van szükség.
Segíteni kell a gyermekvállalásban az érintett nőket.
Az anyai hivatás tiszteletére kell nevelni a fiatalokat.
Valóságos jogállamot és jogbiztonságot!
Jogalkotás, jogalkalmazás
Jogállam = jogalkotás + jogkövetés
Alapelveink
A kereszténydemokrata politikai doktrína kezdettől fogva alapvető jelentőségűnek vallja a jogállam megteremtését, mely nem csak a jogalkotásban (törvényhozásban), hanem a jogalkalmazás gyakorlatában és a polgárok jogkövető magatartásában valósul meg.
Az emberi személy méltóságáról alkotott felfogásunkból következik, hogy - különösen a jelenlegi átmenet idején - szükségesnek tartjuk az állam embervédő és jogvédő intézményeinek erősítését, az emberi jogok védelme céljából.
"Államtalanítás" helyett demokratikus jogállamot!
Helyzetértékelés
Az 1989-90. évi történelmi fordulat idején valamennyien abban reménykedtünk, hogy az idegen zsarnokság megszűnése után a nemzetet és az egyes embereket elnyomó állam helyébe valóságos és demokratikus jogállam lép.
1990-91-ben az idegen zsarnokság alóli felszabadulást és a katonai megszállás megszűnését követően a világbirodalom részét képező gyarmati államszerkezetet az állam tudatosan meghatározott új funkcióira kellett volna átalakítani.
Ehelyett "az emberi jogokkal szemben álló" állam tudatos leépítése kezdődött meg.
Jelenleg a hatalmi ágak közül egyetlen ág működik tökéletesen, legalábbis mennyiségileg, nagyüzemileg: a törvényhozás.
A törvények megtartása, a végrehajtás viszont illuzórikus és esetleges.
A bíróságok működése lassú és nem megfelelő színvonalú.
Tennivalók
1. Ál-jogállam helyett valóságos jogállamot akarunk.
A jogállamiságnak nélkülözhetetlen jellemzője, hogy a törvények és jogszabályok a mindennapok gyakorlatában is érvényesülnek.
Ál-jogállam az az ország, ahol önkéntes jogkövetés helyett a jogsértés a mindennapok valósága,
ahol a bűnözésnek a politikával való összefonódása a szakemberek szerint már közvetlen veszéllyé válhat.
A jogállamban nemcsak jó törvények kellenek, hanem a jó törvények szerint kell élnie a társadalomnak is.
A valóságos jogállamban a jog az erkölcsi értékrend tiszteletére épül, a jogot nem kizárólag a betűje szerint, hanem a belső erkölcsi tartalmával összhangban alkalmazzák.
Megfontolandó, nem lenne-e szükséges a jogalkotási törvény elképzelésének mintájára jogalkalmazási, jogértelmezési törvényt is megalkotni.
Szorgalmazni és keresni kell az emberi életet és méltóságot súlyosan sértő önkényuralmi bűncselekmények elkövetői felelősségre vonásának alkotmányos és törvényes feltételeit.
Szabályozni kell következetesen a politikai és gazdasági összeférhetetlenség törvényes követelményeit,
beleértve az egyes fontos tisztségeket betöltő személyek ellenőrzését,
és az állami, önkormányzati döntéshozó és köztisztviselői tisztségek betöltőinek részrehajlás nélküli tevékenységüket veszélyeztető gazdasági tisztségekből való kizárását.
2. A jogérvényesítés hatékonysága nagymértékben függ a polgári és a büntető perrendtartás, továbbá az államigazgatási eljárási törvény szabályaitól.
Indokoltnak látszik a szabályok olyan módosítása, amely az eljárásokat egyszerűbbé és gyorsabbá teszi.
Mind a jogalkotásban, mind a jogalkalmazásban a valóságos társadalmi és politikai helyzethez igazodóan olyan megoldásokra van szükség, amelyek a valódi jogállamiság irányába hatnak.
3. Jogbiztonságot akarunk!
A jogbiztonság egyrészt azt jelenti, hogy a jog nemcsak a papíron van megfogalmazva, hanem a valóságban, a mindennapok gyakorlatában is megvalósul.
Másrészt a jogbiztonság csak ott lehetséges, ahol a jognak bizonyos stabilitása van,
a jogalkotás nem kapkodva változtatgatja a szabályokat, hanem átgondoltan, hosszabb időre szabályoz.
A jogbiztonsághoz szorosan kapcsolódik a társadalmi jogismeret fogalma.
Ez összefügg a túlszabályozás problémájával, e tekintetben a jogalkotásnak folyamatos deregulációs tevékenységet kell folytatnia.
A jogszabályok kinyomtatása és terjesztése fontos állami feladat, melyet nem lehet a piac haszonszerzési szempontjainak alárendelni.
4. Nyilvánvaló: a legkevésbé sem lehet a jogállamiság kiépítése befejezett, ha az államnak nincs alaposan átgondolt és kidolgozott alkotmánya.
A Kereszténydemokrata Néppárt alapvető fontosságúnak ítéli meg Magyarország új alkotmányának megalkotását.
5. A jogegyenlőségnek az esélyegyenlőséggel kell párosulnia,
a piacgazdaság csak az állani ellenőrző funkciója mellett létezhet,
a társadalmi igazságosság csak a szolidaritás
és a szubszidiaritás elvének érvényesülése mellett valósulhat meg.
A Kereszténydemokrata Néppárt Magyarországot szociális állammá kívánja alakítani, ahol az alkotmány alapvető emberi jogokként biztosítja a szociális jogokat.
6. A párt a közvetett és a közvetlen demokrácia jogintézményeinek olyan részletszabályait kívánja megfogalmazni és érvényesíteni, amelyek kiküszöbölik, hogy egy-egy csoport vagy szervezet a nép képviseletére hivatkozva önmaga karrier szempontjait legyen képes megvalósítani.
Célul tűzzük ki a jogalkotásban és a gyakorlatban a közélet tisztaságának megvalósítását,
a hatalom szolgálati jellegének érvényesítését.
7. A Kereszténydemokrata Néppárt részletesebb és alaposabb kidolgozását szeretné elérni a közvetlen és közvetett demokrácia jogintézményeinek.
Ezért szorgalmazza a kétkamarás parlament létrehozását;
a köztársasági elnök nép általi közvetlen megválasztását;
a látszat-parlamentalizmust biztosító házszabály átalakítását;
a népszavazás intézményének körültekintőbb és részletes szabályozását;
a visszaéléseket kiküszöbölő, a párt szétzilálhatóságát megakadályozó új egyesülési és párt törvény megalkotását;
a közszolgálati médiairányítás átszervezését;
a magánhadseregek létrehozásának veszélyét hordozó vagyonvédelmi társaságok szabályozását,
a jogállam létét erővel is szavatoló rendőrség lényeges megerősítését.
A Kereszténydemokrata Néppárt az államberendezkedés és a jog-rendszer intézményeinek kialakításában, a részletszabályok megfogalmazásában lényegi szerepet tulajdonít az állam nemzetvédő funkciójának.
8. Olyan jogi szabályozás kialakítására van szükség, amely a magyarság fogyásának megszüntetését célozza;
olyan állampolgársági törvényre, amely nem ösztönzi szülőföldje elhagyására az anyaországon kívül élő magyarokat,
de más nemzethez tartozókhoz képest privilegizált státust biztosít nekik;
a menekültügy szabályozására, amely figyelembe veszi a menekültek iránti hagyományos magyar vendégszeretetet, de az ország teljesítőképességét is;
olyan választójogi törvényre, amely a külföldön élő magyar állampolgár választójogát elismeri;
olyan európai uniós jogharmonizáció megvalósítására, amely elkerüli a magyar érdekek és sajátosságok figyelmen kívül hagyását, más országok megoldásainak szolgai másolását.
Erős önkormányzatokat, közbiztonságot!
Közigazgatás, önkormányzat
Alapelveink
A KDNP a közigazgatást az emberi együttélés szabályozójának, a problémák gondos és felelős, pártatlan megoldójának tekinti, amelynek intézményrendszerét ennek érdekében kell működtetni.
A rendszerváltozás idején kialakított közigazgatási, - ezen belül - önkormányzati struktúra megfelelt a demokratikus intézményrendszer követelményeinek.
Az aktuális parlamenti erőviszonyok folytán ugyanakkor több olyan elem is került a rendszerbe, amely nem állta ki az idő próbáját.
Ezért szükséges időnkénti felülvizsgálata és korrekciója.
Továbbfejlesztésekor az Európában honos alapelvek a mérvadóak, történelmi sajátságaink figyelembevételével.
Az Önkormányzatiság lényege a kereszténydemokrácia két alapelvén: a szolidaritáson
és a szubszidiaritáson nyugszik.
A felülvizsgálatoknak is ez lehet az elvi alapja.
Ezért a különböző közigazgatási szinteket egyenrangúaknak, egymást kiegészítőknek tartjuk.
Túlzott decentralizálás - romló közbiztonság
Helyzetértékelés
Hazánkban - a járások megszűnése óta - háromszintű közigazgatás működik, mint a többi hasonló méretű európai országban.
Némely vonatkozásban indokolt a járási szint látens fenntartása is (ANTSZ, földhivatalok, Területfejlesztési Tanács), ha a feladatkoordinálás, vagy az állam-polgár kiszolgálása szempontjából indokolt.
A három szintű közigazgatás - arányos működése esetén - képes nem csak egy-egy kiválasztott település polgárainak, hanem a tágabb környéken élők életmódjának és életminőségének is pozitív szolgálatára.
A polgárok javára működő demokratikus közigazgatás a központosítás és decentralizálás megfelelő arányát és egyensúlyát követeli meg.
A közbiztonság romlása elérte a korrupt politikai erőkkel való maffia-kapcsolatok szintjét.
Tennivalók
1. A demokratikus központi államigazgatás szintjén a KDNP a kétkamarás parlament gondolatát támogatja,
a parlamenti létszám egyidejű csökkentésével.
Újra meg kell határozni a minősített többséggel elfogadható törvények körét
és kétharmados többséghez csak az Alkotmányt és annak módosítását kell kötni.
Újra kell szabályozni a törvényhozó és végrehajtó hatalom közötti hatáskörmegosztást az önkormányzatokra való figyelemmel.
Újra kell gondolni a minisztériumok számát és felépítését,
gazdasági csúcsminisztérium felállítását kell kezdeményezni.
Ki kell emelni - mint termelő ágazatokat - az ipar és a mezőgazdaság fontosságát.
2. Megyei szinten egy területi kormányzati szerv és egy területi önkormányzati szerv létezhet.
A jelenlegi dekoncentrált szervezetek hatáskörét az előbbi kettő között fel kell osztani.
A szolgáltatási, ellátási jellegű feladatokat (területfejlesztés, munkahelyteremtés, környezetvédelem, infrastruktúra fejlesztés...) önkormányzati hatáskörbe,
míg a felügyeleti, ellenőrzési, engedélyezési jogosítványokat a területi kormányhivatalokhoz kell telepíteni.
Az alulról kezdeményezett, térségi összefogással javasolt tennivalókhoz kötelező állami részvállalást javasolta*.
3. Az önszerveződés elvén nyugvó Önkormányzati rendszer létrejöttekor bizonyos mértékig túlzott decentralizálás valósult meg.
Amikor megvalósult a helyi hatalom gyakorlata, és elkezdődött a helyi kultúra és közszellem érvényesülése, a 3140 településen szétaprózódott önkormányzatok működésének figyelemmel kísérése, ellenőrzése az állam számára szinte átláthatatlanná vált.
Nagy gonddá érett a megfelelő szakemberek hiánya is.
Az állampolgárok megfelelő szintű ellátásához tehát szükségessé válik bizonyos önkormányzati közigazgatási feladatok koncentráltabb ellátásának ösztönzése: körjegyzőségek, igazgatási társulások, más közös, elsősorban a történelmi hagyományok szerinti regionális megoldások szorgalmazása.
Ilyenek lehetnek egyes kommunális tennivalók, kistérségi oktatások megszervezése, stb.
A városokat érdekeltté kell tenni a környező kistelepülések működésének segítésében.
Mindez nem jelenti a községek önállóságának megszüntetését.
4. Ami a közigazgatást, mint szakmát illeti, az képzettséget és stabilitást igényel.
A közigazgatás hatékonyságában jelentős szerepe van a köztisztviselő szakmai képzettségének és morális szintjének.
Minden poszton, mindenkinek éreznie kell a közpénzen ellátott közszolgálat felelősségét.
Tisztességes karrier-rendszer kidolgozásának jött el az ideje, a továbbképzés és a vizsgarendszer megújításával, a folyamatos fejlődést biztosító oktatás intézményes hátterével.
A politikai változásoktól független, szakmai munkát végző köztisztviselői kar létrejötte szükséges.
Biztosítani kell ugyanakkor a változó politikai vezetések számára elképzeléseik saját szakembereik általi érvényesítésének lehetőségét.
Pontosan szabályozni kell ciklusváltásokkor a politikusokkal jövők és távozók körét, státusát és hatásköreiket.
A politikai és tisztán szakmai munka-köröket szét kell választani,
a köztisztviselőknek maguknak kell gondoskodni hivatali kollégáik semleges munkavégzéséről.
A köztisztviselők erkölcsi és anyagi megbecsülését ne a munkahely jellege, hanem a végzett munka minősége befolyásolja.
5. Az önkormányzatok gazdálkodásának feladatai: a.) Növelni kell a helyi bevételeket,
ezzel párhuzamosan csökkenteni a központi elvonásokat.
Központi, minimális működési támogatást kell biztosítani az önkormányzatok számára a családok és egyének biztonságának erősítéséhez.
Erős önkormányzat csak úgy lehetséges, ha nincs kiszolgáltatva a központi finanszírozás esetlegességeinek.
b.) Egyenlőre fenn kell tartani a normatív támogatás rendszerét.
Az állami feladatokat azonban egészében az államnak kell finanszíroznia.
Meg kell határozni azoknak a tennivalóknak a körét, amelyek ellátása állami feladat, s amelyeknek színvonalemeléséhez az önkormányzatok - lehetőségeik arányában - járulnak hozzá.
c.) Az önkormányzatok saját feladat-vállalásainak korlátozása továbbra sem célszerű.
Joguk legyen arra, hogy vagyonukkal, különféle eszközeikkel saját döntéseik értelmében rendelkezzenek.
Ez a tevékenység természetesen az állami feladatok ellátását nem akadályozhatja.
d.) Az önkormányzati tevékenység ellenőrzése ma csak törvényességi szempontból megoldott.
A közpénzek felhasználásának kontrollja ugyanakkor hézagos.
A költségvetés végrehajtását, a vagyongazdálkodást alaki, törvényességi és célszerűségi szempontból ma nem ellenőrzik.
Erre az Állami Számvevőszék volna hivatott.
Fontos tudni, hogy az önkormányzatok nem csak cselekedeteik folytán sérthetnek törvényt, hanem kötelező tevékenységeik elmulasztásával is, aminek ma nincsen szankciója.
e.) Az önkormányzati képviselők felelőssége ma ugyancsak korlátozott.
Felmentésük csak jogerős bírósági ítélettel lehetséges, ami a választási ciklusokat figyelembe véve alig lehetséges.
Ha ma egy pénzügyi tranzakciót a bizottságok és a képviselőtestület jóváhagy - bármilyen veszteséggel is jár, felelősség senkit sem terhel.
Ennek a helyzetnek a megváltoztatására a hivatal részbeni felelősségvállalását biztosítandó - bizonyos értékhatár feletti pénzügyi kötelezettségvállaláskor, kölcsönfelvételek esetében elő kell írni a közigazgatási hivatal jóváhagyását.
a képviselőtestületi tagoknak felelősséggel kell tartoznia döntéseikért és azok végrehajtásáért, amíg megbízatásuk érvényes, vagyis felelősségük nem csak politikai természetű.
a választott tisztségviselők felelőssége még fokozottabb.
6. A közbiztonság helyreállítása csak tisztességesen fizetett és korszerű felszereltségű rendőrséggel lehetséges,
a helyi önkormányzatokkal, civil szervezetekkel és a lakossággal együttműködve.
A bűnmegelőzés elsődlegesen nem a rendőrség feladata.
A bűnözőkkel szemben csak korrupciótól mentes, erkölcsös, jogkövető közszellem veheti fel igazán eredményesen a harcot,
ahol sikerdíjak mélyítik a "mindenki szerez, ahol tud" elvét, ott nem lehet vagyonbiztonság.
A megfogant élet tiszteletének hiánya mindenfajta életellenes cselekmény melegágya.
Rendőrségen, igazságszolgáltatáson a büntetés múlik,
az iskolákon és médián pedig a bűnmegelőzés hatékonysága.
Valljuk, hogy a rendőrnek határozottan, pártatlanul és becsületesen kell eljárnia.
Úgy, hogy a tisztességes polgár megnyugodjék, ha feltűnik, a bűnöző pedig féljen.
A rendőrséget állami költségvetési pénzből kell fenntartani tisztességesen, hogy független és korrekt munkát végezhessen.
A haza védelme és a nemzetközi béke szolgálata
Honvédelem, nemzetbiztonság
Nemzettudat erősítése
Alapelveink
A kereszténydemokrata politika alapvető célkitűzései közé tartozik az európai egység
és a nemzetközi béke szolgálata.
Ez határozza meg a KDNP honvédelmi és nemzetbiztonsági programját is.
A haza védelme és a nemzet biztonsága három pilléren áll: a nemzeti politikán, a nemzetgazdaságon, és a fegyveres testületeken: a Magyar Honvédségen, a Határőrségen és a rendvédelmi szerveken.
A politika feladata: a nemzetbiztonsághoz elengedhetetlenül szükséges nemzettudat kialakítása és elősegítése, a családi nevelés, az iskolai oktatás és a tömegtájékoztatás révén,
továbbá az ország európai integrációját elősegítő szövetségi politika folytatása (NATO csatlakozás).
A gazdaság feladata: az anyagi háttér biztosítása a fegyveres testületek hatékony működéséhez.
Technikai fejlesztés elmaradása
Helyzetértékelés
Magyarország védelmi képessége és így biztonsága az elmúlt években csökkent.
A politika a nemzettudat erősítésére nem fordított elég figyelmet,
a költségvetések pedig nem tették lehetővé a fegyveres erők anyagi, technikai fejlesztését.
A Honvédség korszerűsítése címén bevezetett szervezeti változtatások, elsősorban a létszám és a kötelező katonai szolgálat idejének csökkentése, a technikai eszközök fejlesztése nélkül, nem erősítették, hanem gyengítették védelmi rendszerünket.
Szövetségi politikánk, NATO csatlakozásunk csak akkor lehet eredményes, ha védelmi rendszerünk képes lesz helyi konfliktusok kivédésére, határaink átmeneti védelmére.
Csak így tudunk majd közreműködni - diplomáciai lehetőségeinket ésszerűen kihasználva - a térségünkben kialakult konfliktusok kezelésében.
Tennivalók
1. Program kidolgozása a nemzeti tudat erősítésére,
a fegyveres erők személyi állománya társadalmi (erkölcsi-anyagi) megbecsülésének növelésére.
2. A fegyveres testületek szervezeti és technikai korszerűsítése,
a Magyar Honvédség szervezetének átalakítása határaink védelmének biztosítása céljából, figyelembe véve NATO tagságunkat.
A haderőnemi és fegyvernemi összetételen belül növekedjék az azonnal alkalmazható erők száma.
Ezen belül a határőrség megerősítése, mozgékonyságának növelése, hírközlő rendszerének modernizálása, különleges státusának biztosítása a Magyar Honvédség szervezetében.
3. A Honvédség vezetési szerkezetének modernizálása, különös tekintettel a jól képzett tiszthelyettesi állomány növelésére, tiszti és tiszthelyettesi állománya képzésének korszerűsítése, anyagi megbecsülése a kontraszelekció elkerülésére.
4. A védelmi erők anyagi és technikai felszerelésének korszerűsítése, a jelenleg rendelkezésre álló technikai eszközök és fegyverzetek fejlesztése és karbantartása,
különös tekintettel a légvédelemre, ezen belül a légtér ellenőrzésre és a felismerő rendszer korszerűsítésére.
5. A Honvédség hivatásos állománya arányának (tiszthelyettesek és szerződéses katonák) növelése
- idegen állampolgárságú zsoldosok kizárásával
- különös tekintettel a nagy értékű és nagy szaktudást igénylő technika kezelésére.
6. Rövid, hatékony, kötelező sorkatonai szolgálat fenntartása,
az ifjúság hazafias szellemű nevelése,
a haza megvédése és biztonsága iránti igény kialakítása és a hivatásos állomány társadalmi megbecsülésének erősítése érdekében.
A mindenkori hadrafoghatóság és harci készültség fenntartása érdekében is folyamatos, jól szervezett tartalékos képzés segítse a mozgósítható erők minél magasabb szinten tartását.
A lelkiismereti szabadság szellemében továbbra is biztosítani kell a fegyver nélküli katonai szolgálat lehetőségét,
melynek időtartama hosszabb legyen a fegyveres katonai szolgálat idejénél.
7. A fegyveres testületek civil ellenőrzése, politikamentessége.
8. A haditechnika fejlesztésénél, beszerzéseknél - figyelembe véve a ránk kötelező CFE előírásokat - csak olyan eszközöket és berendezéseket szabad rendszerbe állítani, amelyek 15-20 évre megfelelnek a korszerűség követelményeinek, továbbfejlesztések lehetősége biztosított, üzemeltetése, karbantartása gazdaságos.
Szabad és független ország együttműködő Európában!
Külpolitika
Alapelveink
A kereszténydemokrácia olyan kipróbált politikai irány, amely nem jár a térségünkben csak imént visszanyert nemzeti öntudat feladásával,
ugyanakkor eredendően benne van a közösségi (a közös) gondolkodás és felelősség,
hitelesen demokratikus
és szociálisan szolidáris.
Mivel keresztény értékrendet tükröz, mély gyökerei erősek, ideológiailag világos, egy-értelmű választ tud adni korunk társadalmi, gazdasági, erkölcsi kihívásaira.
Igazságtiszteletével és embertiszteletével a belső konfliktusok kezelése mellett a külviták csillapítására is alkalmas politikai eszköztár!
A KDNP célja: Az európai népek közösségében együttműködő,
szabad és független Magyarország fejlődésének előmozdítása.
Euroatlanti biztonsági rendszer
Helyzetértékelés
A többpártrendszeren alapuló demokráciát, a piacgazdaságot, tehát az azonos értékeket hordozó európai nemzetek biztonságát jelenleg egyedül a NATO szavatolhatja.
A felvételüket kérő kelet-közép-európai államok csatlakozásával szüntethető meg a "biztonsági űr" térségünkben.
Magyarország egy olyan szervezethez csatlakozik, amely a fejlett demokratikus államokat tömöríti és védelmi célokat szolgál.
Azok a társadalmi, politikai, gazdasági, szociális, stb. feltételek, amelyeket a NATO a "meghívottakkal" szemben támasztott, egyértelműen jelzik, hogy Brüsszelben nem pusztán bővebb katonai szövetséget, hanem egy sokkal átfogóbb, mélyebb tartalmú - a biztonságpolitika fogalmát szélesebb körben értelmező - európai biztonsági rendszert építenek.
Közös "játékszabályok"
Tennivalók
1. A NATO
és az Európai Unió bővítése párhuzamos, de politikai lényegét tekintve egybefüggő folyamat.
Ez új lehetőségeket teremt a magyar nemzeti érdekek érvényesítésére!
Az Európai Unió bővítésének tapasztalatai határozottan cáfolják, hogy annak a nemzeti hovatartozás, az azonosságtudat valamiféle feladásával kell együttjárnia.
Az Unió lényege ugyanis a tagállamok, az európai demokráciák közös felvirágoztatása.
Az együttesen hozott politikai, társadalmi, gazdasági, pénzügyi és egyéb döntések szükségszerű lépések ezen az úton.
Magyarország tehát olyan alapon korlátozhatja önként teljes szuverenitását, hogy az integrációs vállalások ("közös játékszabályok" például a mezőgazdaságban és a kereskedelemben), terhek, valamint az azok fejében nyújtott előnyök (például elmaradott térségek fejlesztése, a "NATO-biztos" régióba irányuló külföldi tőkeberuházások) ezt nemzeti szempontból kifejezetten kívánatossá teszik.
A KDNP azért támogatja hazánknak a NATO-ba,
illetve az Európai Unióba való belépését, mert napjainkban, s a felelősséggel belátható jövő Európájában nem lát más, valóságos alternatívát!
2. A KDNP magyarság-felfogása: "Minden magyar felelős minden magyarért!"
A határainkon kívül és belül lévő magyarság jövőjének érdekében a feladat: az önálló és egymással együttműködő nemzetszerkezet kialakítása.
E kapcsolatrendszerben a nemzet három fő alkotórésze - az anyaországi tömb, a szomszédos országok magyar nemzeti közösségei és a nyugati szórványmagyarság - egyenrangú és folyamatos kölcsönhatásban áll.
A magyar külpolitikának a határon túli magyarokat illetően arra kell törekednie, hogy erkölcsi súlyával támogassa azok elvi-politikai céljait, amelyeket legitim politikai és civil szervezetei, képviselői fogalmaznak meg.
Az anyaország segítsen nemzetközileg ismertté tételükben,
demokratikus úton történő megvalósításukban,
erősítse meg, szélesítse ki a magyar-magyar kulturális, gazdasági és személyes kapcsolatokat.
Az egyes nemzetrészek autonóm egységek, ugyanakkor egyre több szállal kötődjenek egymáshoz, váljanak egymást segítő tömbökké.
Miután ez az anyanemzeti felelősségvállalás eddig ismert leghatékonyabb formája, minden diplomáciai eszközzel törekedni kell arra, hogy Magyarország mielőbb megszerezze az ún. védőhatalmi státust valamennyi Kárpát-medencei magyar népcsoport vonatkozásában!
3. A KDNP szomszédságpolitikája: Magyarország a lehető legszélesebb körű együttműködést igyekezzen kialakítani a környező, ezen belül a közvetlenül szomszédos államokkal.
A közös történelmi múltból az előremutató tanulságokat állítsa középpontba!
A Szomszédok integrációs felzárkózásával lehetőség nyílik majd arra is, hogy a földrajzi közelségből fakadó előnyöket "az európai körben" közösen aknázzák ki, érdekeiket együttesen képviseljék.
4. A Kárpát-medence nyelvi-etnikai szempontból különösen sokszínű, ami számos feszültség forrása.
A Kereszténydemokrata Néppárt ezért sürgeti egy "Európai Kisebbségi Kódex" elfogadását.
Ennek egyebek között egyértelműen ki kell mondania: egyetlen államnak sem szabad a szuverenitásra hivatkozva megsértenie az emberi és a közösségi jogokat.
A népcsoportjogok biztosítása az egyes államok kötelessége, azonban nem tekinthető a szóban forgó állam kizárólagos belügyének, hanem az európai közrend szerves része.
Így egy anyanemzet természetszerűleg törekedhet a határon túlra szakadt nemzetrészek segítésére, adott esetben a más állam polgáraként elszenvedett közösségi jogsérelmek nemzetközi szinten történő orvoslására!
5. A KDNP gazdaságdiplomáciája: Magyarország kis ország, korlátozott méretű piaccal, nyitott gazdasággal.
Mindennek következménye, hogy nagy a húzóhatás a technológiai, minőségi előrelépésre, a versenyképesség növelésére,
másrészt a külvilág mind-inkább versenyhelyzetet támaszt saját piacunkon belül is.
Nyitottságunk fő irányai: az Európai Unió - ahová csatlakozni akarunk -
és a fejlettebb világ más részei,
továbbá Kelet-Közép-Európa
és egyes távoli, dinamikusan fejlődő térségek: elsősorban a délkelet-ázsiai ASEAN-közösség
és néhány dél-amerikai ország.
A gazdaságdiplomácia célja az exportorientáció (munkahelyteremtő, tehát szociális szempontból pozitív háttérrel), a kivitel növelésének elősegítése.
Európai uniós orientációnk előrehaladása mellett fokozni kell erőfeszítéseinket hagyományos exportpiacaink visszaszerzésére közvetlen térségünkben és a volt Szovjetunió utódállamaiban.
Kiemelt figyelmet kell szentelni a környező országok magyarlakta területeinek.
Az exportnövekedés fontos eleme az idegenforgalom fejlesztése,
mindezzel összefüggésben a Magyarországkép javítása!
Együttműködés az egyházakkal, egymás önállóságát tisztelve!
Egyházpolitika
Alapelveink
A KDNP világnézeti alapját a 2000 éves keresztény értékrend határozza meg.
Ebből következik, hogy természetes szövetségeseinknek tekintjük a tízparancsolatot hirdető történelmi egyházakat.
Az egyházak az emberek üdvözülése érdekében a hit és erkölcs kérdéseire Isten igéinek hirdetésével adnak útmutatást.
A KDNP pedig ezen erkölcsi alapokra épített politikai nézetek érvényre juttatásával kívánja az emberek földi életét elviselhetővé, jobbá tenni.
Ilyen módon az egyházakkal való kapcsolatok egymás függetlenségének, de a szoros együttműködésnek a figyelembe vételével jöhet létre.
Helyzetértékelés
40 év hivatalos vallásüldözés után a keresztényi hit és erkölcs rehabilitációjára van szükség, ha Magyarország a nyugati világba történő integrálódásra törekszik.
Az egyházak ezért rászorulnak az igényelt tevékenységük ellátásához szükséges állami támogatásra,
vagyonuk részleges visszaadására.
Még mindig él a "világnézeti semlegesség" álarcába bújtatott vallásellenes hangulatkeltés, mintha a modern társadalom és gazdaság alakításának gátja lenne a vallásos hit, a keresztény erkölcs és a tízparancsolat életmegtartó és jobbító törvényeinek követése.
Ugyanakkor érdekes módon a nyugati világban az emberek vallási érdeklődése bizonyos növekedést mutat.
Tennivalók
1. A keresztényi oktatás és nevelés támogatása fontos társadalmi igény kielégítésére szolgál, az erkölcsi szabadosság, a bűnözés és közöny elleni küzdelemben.
Ezért a keresztény iskoláknak is a társadalmi igények növekedése arányában kell részesülniük a nemzetközi egyezmények és az alkotmányunk, törvényeink értelmében előírt anyagi támogatásban és jogállásban.
2. Az egyházi iskolák pedagógusai is kapják meg a közalkalmazotti státusnak megfelelő jogi és anyagi feltételeket.
3. Az illetékes finanszírozási törvényt az egyházak igényeinek figyelembe vételével módosítani kell.
(1997-ben nem vették figyelembe az előterjesztéseket!)
4. Az egyházi iskolák elleni kampányok kivédésére megfelelő intézkedésekre van szükség.
Templomok, egyházi intézmények és személyek védelmét a közbiztonsági szervek fontos feladatává kell tenni.
5. Társadalmi szempontból fontos az egyházi egészségügyi és szociális intézmények munkája.
Ennek megfelelően biztosítani kell a hasonló szervezetekkel egyenlő anyagi támogatásukat.
Fontos a segély- és szeretetszolgálat védelme, biztosítása
és a karitatív ápoló, gondozó állami szervezetek támogatása.
6. A fakultatív iskolai hitoktatás szabadsága jelentse azt, hogy 50 százalékosnál nagyobb arányú jelentkezés esetén a hittant órarendbe kell állítani.
Emberarcú, sokfeladatú mezőgazdaság
Mezőgazdaság, vidékfejlesztés
új európai irányzatok elvei is
Alapelveink
A Kereszténydemokrata Néppárt a mezőgazdasági munkát olyan emberi tevékenységnek tekinti, mely a természetben, az ökológiai rendszerek élő és bonyolult együttesében élőlényekkel (növények és állatok) folyik.
Ez különleges méltóságot ad a földművelő munkának és az ilyen tevékenységet folytató embernek.
A KDNP olyan mezőgazdaságot akar, amely a legteljesebb mértékben a természeti erőforrások hatékony, de fenntartható hasznosítására épül,
továbbá hozzájárul az ember és a természet harmonikusabb együttélésének kialakulásához és sokoldalú szolgáltatásaival az egész társadalom és nemzet fejlődéséhez.
Ezt nevezhetjük emberarcú mezőgazdaságnak.
A KDNP a mezőgazdaság és a vidéki térségekre vonatkozó programjában a magyar nemzeti érdekeket tartja elsősorban szem előtt.
Mivel azonban ezeket az érdekeket a legújabb európai irányzatoknak megfelelő módszerekkel és eszközökkel kívánja megvalósítani, a nemzeti érdekek előtérbe helyezése nemcsak hogy nem ellentétes hazánk európai integrációs törekvésével, hanem ellenkezőleg, ez a megközelítés szolgálja azt legjobban.
Az Európai Unióba ugyanis csak erős, versenyképes mezőgazdasággal, életképes és kiegyensúlyozottan fejlett vidéki térségekkel lehetünk szívesen látott tag, mert így nem terheljük, hanem gazdagíthatjuk a közösséget.
A mezőgazdaság és a vidéki térségek gazdálkodási és fejlesztési tervei a helyi lakosság, a helyi önkormányzatok aktív részvételével készüljenek
és demokratikus módon fogadják el azokat.
A felügyeleti hatóságok és állami szervek feladata a helyi kezdeményezések segítése (szubszidiálása).
A KDNP meggyőződéssel vallja, hogy ez a szemlélet van összhangban az új európai irányzatokkal és a világ más fejlett piacgazdaságú országaiban (OECD) folytatott mezőgazdasági politikával.
A KDNP a mezőgazdaság jelenlegi leszűkített értelmezésével szemben az Európa Tanács, az Európai Unió és OECD által modellnek tekintett sokfeladatú (multifunkcionális), egységesült (integrált) mezőgazdasági felfogást vallja, amelybe beletartoznak mindazon feladatok, amelyek a vidéki térségekben rendelkezésre álló természeti és emberi erőforrások széleskörű és hatékony hasznosítását szolgálják.
Teljes bizonytalanság
Helyzetértékelés
A szocialista-liberális kormányzat 1994-ben meghirdetett programja és túlnyomó parlamenti fölénye ellenére kormányzásának első három évében teljes bizonytalanságot mutatott a mezőgazdaság és a vidék problémáival kapcsolatban.
Sem az újonnan induló egyéni vállalkozásokat nem támogatta,
sem az átalakult termelő típusú szövetkezetek megerősítésére nem tett megfelelő intézkedéseket.
Szinte teljesen kiszolgáltatta a mezőgazdaságot a spontán folyamatoknak.
Az 1997-ben vitára bocsátott ún. Nemzeti Agrárprogram továbbra sem volt képes világos állásfoglalásra a mezőgazdaság és a vidéki térségek feladatait, szerepét és célszerűnek tartott struktúráját illetően.
1997 végére a kormányzat olyan álláspontra jutott, hogy teljes mértékben a gazdasági társaságokhoz egyre inkább hasonlóvá váló szövetkezetekre és a gazdasági társaságokra, vagyis általában a nagyméretű vállalkozásokra kívánja alapozni a magyar mezőgazdaság jövőjét.
A szocialista-liberális kormány teljesen elvetette az a célt, hogy hazánkban fokozatosan kialakuljon egy életképes mezőgazdasági vállalkozói réteg.
Az egyéni vállalkozók az esélyegyenlőség teljes hiánya miatt hátrányos helyzetben vannak.
Lényegében a kormányzat sorsára hagyta a tőke, eszköz és szaktudás hiányában sok esetben kilátástalan helyzetben lévő egyéni vállalkozásokat.
Ezzel a politikájával a kormányzat teljesen hibás irányba indította el a magyar mezőgazdaságot,
ami a következő időszakokban újabb válságok és társadalmi feszültségek forrása lehet.
Az 1994-es országgyűlési választások óta a mezőgazdaság és a vidéki térségek egyetlen alapvető és lényeges problémája sem oldódott meg.
Az 1994-ben kezdődött parlamenti ciklusban mindezek ellenére számos olyan törvény is született, amelyek pozitívan értékelhetők a mezőgazdaság jogi feltételrendszerének felépítése szempontjából.
Ezek is felülvizsgálatra és módosításra szorulnak azonban annak érdekében, hogy egyértelműen megfeleljenek az egyéni (családi) gazdaságok igényeinek is,
továbbá a valódi önkormányzatiságnak és az integrált vidékfejlesztés európai koncepciójának.
A magyar mezőgazdaság átalakulásának rendkívül nehéz, súlyos válságként jellemezhető átalakulási folyamata egybeesik azzal a világjelenséggel, hogy a mezőgazdaság és a vidéki térségek a XX. század vége felé új kihívásokkal találják szemben magukat.
A magyar mezőgazdaságnak az általános válságtünetek, az atomizálódott struktúra, a világos stratégiai elképzelések hiánya, az állami segítségnyújtás és szabályozás zavarai közepette kellene felzárkóznia, illetve alkalmazkodnia az EU struktúrájához és követelményeihez,
ráadásul úgy, hogy a Közös Agrárpolitika várható reformjáról még nincs döntés.
A KDNP sajnálattal veszi tudomásul, hogy a mezőgazdaság szükségszerű átalakulása, a vidéki térségek új fejlődési szakaszának megindulása a vártnál több nehézséget, sok esetben emberi szenvedést okoz.
Számít a jól képzett, becsületes, a mezőgazdaság és a vidék lakossága iránt elkötelezett agrárértelmiség aktívabb közreműködésére.
Harcol a közreműködésre kész agrárszakemberek fokozottabb megbecsüléséért.
Hisz a magyar parasztság, a vidéken élők józan ítélőképességében és élni akarásában.
Tennivalók
1. Összehangolt és egységes rendszerként kialakított vidékfejlesztési politikát javasolunk,
amelynek koordinátora a jelenlegi Földművelésügyi Minisztérium helyébe lépő Mezőgazdasági és Vidékfejlesztési Minisztérium.
2. A megfogalmazott termelési célkitűzésnek megfelelően a mezőgazdasági politika, ill. az állam nem fogalmazhat meg a termelésre (termék, termékösszetétel, stb.) vonatkozó részcélokat.
A termőföld és az egyéb erőforrások hasznosításának minden olyan formája támogatandó, amely a fenntarthatóság követelményeinek keretei között megélhetést, ill. jövedelmet adhat a vidéki népességnek.
3. Az élelmiszerellátás biztonsága érdekében olyan mezőgazdasági politikát kell folytatni, hogy a termelőkapacitások biztosítani tudják a magyar lakosság hazai termelésből történő ellátását a legfontosabb élelmiszerek esetében.
Ki kell használni a gazdaságos export meglévő, illetve ésszerű gazdasági áldozattal feltárható lehetőségeit,
de úgy, hogy az a nemzetközi piac liberalizálási tendenciáinak megfelelően közvetlen exporttámogatás nélkül valósuljon meg.
4. Radikális szerkezeti átalakulást tartunk szükségesnek.
A mezőgazdasági ill. vidéki lakosság megélhetésének hosszútávon is biztos alapja lehet a mezőgazdasági erőforrások egy részének átállítása az energiatermelésre (energiaerdő, biomassza energia, melléktermék-hasznosítás, bioüzemanyag előállítás) és a nem élelmiszer célú termék-előállításra.
E cél érdekében összehangolt energia-, ipar- és pénzügy-politikai intézkedéseket sürgetünk.
Az ilyen tevékenységek létrehozását megfelelő állami támogatással kell segíteni.
5. A KDNP újra megerősíti álláspontját a termőföld-tulajdonnal kapcsolatban. E szerint:
a.) föld csak természetes személy magyar állampolgárok, a magyar állam, a települési önkormányzatok és egyes kivételes esetekben egyházi szervezetek, alapítványok és non-profit egyesületek (pl. természetgazdálkodási egyesület) tulajdonában lehet.
A KDNP a magyar állampolgárokat előnyben részesítő korlátozásokat hosszú távon is fenn kívánja tartani, még az EU-hoz való csatlakozás idejére is.
b.) A még állami tulajdonban lévő földeket a települési önkormányzatok tulajdonába kell adni.
A földtulajdonlásban nem részesíthető önkormányzatokat megfelelően kompenzálni kell.
A KDNP a fentiek értelmében továbbra sem ért egyet azzal, hogy külföldi állampolgárok akár közvetlenül akár közvetett módon termőföld tulajdonjogát megszerezhessék.
Nem ért egyet továbbá azzal, hogy gazdasági társaságok (beleértve szövetkezeteket is, függetlenül attól, hogy szövetkezeti eredményt kimutatnak-e, vagy non-profit típusú szövetkezetek) termőföld-tulajdont szerezhessenek.
6. Biztosítani kell, hogy az életképes, korszerű családi mezőgazdasági vállalkozáshoz szükséges méretű földtulajdonnal nem rendelkező mezőgazdasági vállalkozók és bármilyen elszámolási rendszerű, de mezőgazdasági termelést folytató szövetkezetek szabadon, adminisztratív korlátok nélkül bérelhessenek a tevékenységükhöz szükséges mennyiségű termőföldet.
Ezért átmenetileg elfogadhatónak tartjuk a bérleti díjnak a minimális bérleti idő hosszától függő, a föld minősége és fekvése figyelembevételével megállapított, alsó- és felső határok megjelölésével történő állami szabályozását.
A KDNP elfogadhatatlannak tartja, hogy az adófizetők pénzét a föld-tulajdonjog megszerzésének állami támogatására fordítsák.
7. Továbbra sem értünk egyet a földtulajdon minimális nagyságának törvénybeiktatásával,
továbbá a földtulajdon örökölhetőségének korlátozásával.
A KDNP nem tartja szükségesnek, sem elfogadhatónak, hogy a földtulajdont képzettséghez, iskolai végzettséghez vagy korhoz kössék.
Ez ugyanis alapvető alkotmányos jogokat sértene.
Ezzel szemben az árutermelési célú mezőgazdasági vállalkozás, ill. mezőgazdasági tevékenység képzettséghez, vagy szaktanácsadás kötelező igénybevételéhez kapcsolásával egyetértünk, sőt az egészséges, jó minőségű élelmiszerellátás érdekében ezt szükségesnek tartjuk
8. A Kereszténydemokrata Néppárt kinyilvánítja, hogy a jelenleg kormányzó szocialista-liberális koalíció a fenti elvekkel és egyben a magyar nemzet alapvető érdekeivel ellentétes törvényhozását a következő parlamentnek módosítania kell.
9. A sokfeladatú mezőgazdaság és az integrált vidékfejlesztés céljainak a részidejű és főtevékenységként folytatott családi mezőgazdasági vállalkozások felelnek meg leginkább.
Sürgős feladat azonban, hogy ezek minél előbb létrehozzák a tevékenységüket és együttműködésüket biztosító szövetkezetek változatos formáit és szervezett rendszerét.
10. A gazdasági társaságok természetüknél fogva alkalmatlanok a mezőgazdaságtól elvárt sokoldalú feladatok ellátására
és nem felelnek meg a vidékfejlesztés követelményeinek sem.
Ezért a KDNP ezek nagyobb számban való részvételét a mezőgazdasági szervezeti struktúrában nem tartja kívánatosnak.
11. A sokfunkciójú és fenntartható mezőgazdaság célkitűzéséből fakadó követelmény, hogy előnyben részesítsük a sokoldalú termelési szerkezetű mezőgazdasági vállalkozásokat a specializált vagy monokultúrás termelést folytatókkal szemben.
Kiemelten támogatandók a nem hagyományos mezőgazdasági termékeket előállító tevékenységek, illetve az ilyen tevékenységet folytató vállalkozások.
Ennek megfelelően kell módosítani a földhasználat szabályozását is.
12. A természeti erőforrások védelmével kapcsolatos, és a természet és tájgazdálkodási feladatokat a mezőgazdasági vállalkozók feladatának tekintjük, amelyet megfelelő díjazás ellenében végeznek.
13. Az élelmiszer-feldolgozás területén elősegítjük a kis- és közepes vállalkozások kialakulását és jövedelmező működését,
különösen is a helyi sajátosságú termékek előállításában.
Az élelmiszeripar területén mindent megteszünk a monopolhelyzetek megakadályozására,
illetve a már létrejött ilyen helyzetek feloldására.
Elsősorban a termelők szövetkezeteinek élelmiszeripari tulajdonlását és be-folyásának megerősödését támogatjuk.
14. Támogatjuk a jelenlegi szövetkezetek szervezeti továbbfejlődését,
de nem adminisztratív beavatkozással, hanem a szövetkezetekhez kapcsolódó érdekcsoportok érdekeinek figyelembevételével, elsősorban gazdasági eszközökkel.
A szövetkezeteket támogatással és az adózási rendszeren keresztül érdekeltté tesszük, hogy átalakuljanak a földtulajdonosok valódi kockázati közösséget alkotó földhasznosító, ill. földművelő szövetkezeteivé,
hogy így beilleszthetők legyenek az EU mezőgazdasági, és az általunk helyesnek tartott támogatási rendszerbe.
15. A mezőgazdaságnak, ill. a vidéki térségeknek adott állami támogatásnak csak akkor van erkölcsi alapja, ha az valóban a vidéken élők esélyegyenlőségének megteremtését és az egész társadalomnak nyújtott, de a piac által el nem ismert szolgáltatások kompenzálását szolgálja.
Ezért a támogatási rendszert úgy kell kialakítani, hogy az minél teljesebb mértékben közvetlenül az emberekhez jusson el.
A fejlett nyugati országok gyakorlatának megfelelően ezért a KDNP a támogatások megcélzott alapegységének a mezőgazdasági, illetve a vidéki háztartásokat tekinti.
16. Az exporttámogatás jelenlegi rendszerét fokozatosan meg kell szüntetni, összhangban az OECD és az EU ilyen irányú törekvéseivel.
A hatékonysági célokat előtérbe helyező versenyhelyzet kialakulásával egyidejűleg a vidéki lakosság megélhetéséhez vidék-gazdálkodási feladatokért adott közvetlen jövedelemtámogatásokat kell növelni.
A piaccal kapcsolatos állami támogatásoknak a termelők piacra jutását és a vertikális szerveződést kell szolgálnia.
17. Kiemelt támogatásban kívánjuk részesíteni a vidéken letelepedni szándékozó kezdő mezőgazdasági vállalkozókat, különösen is a szakképzettséggel rendelkezőket (letelepedési támogatás, kedvezményes hitel, adómentesség stb.)
18. A támogatásoknál előnyben részesítjük a fenntarthatóság követelményeinek jobban megfelelő környezetbarát technológiákat alkalmazó mezőgazdasági vállalkozásokat
és az erőforrások nem termékelőállítási célú hasznosítását.
19. A következő időszakban rendelkezésre álló állami támogatások döntő hányadát a mezőgazdaság és a vidékfejlesztés szervezettsége és intézményi rendszere kifejlesztésére kívánjuk fordítani.
A támogatások elosztásánál radikálisan új rendszert javasolunk, amelyben meghatározó szerepet szállunk a gazdálkodók szervezeteinek és a települési önkormányzatoknak.
20. A vidékgazdaság fejlesztésére rendelkezésre álló állami támogatási kereteket a jelenlegi nagysághoz képest növelni kívánjuk.
Reális célként 50 %-os növelést tűzünk ki.
21. Az európai színvonalú mezőgazdasági termelés érdekében szükséges az infrastrukturális feltételek megteremtése (raktározás, feldolgozás, csomagolás), hogy így a termelők kiszolgáltatottsága csökkenthető legyen.
E területen is a termelők önkéntes szövetkezeteinek és társulásának támogatását tűzzük ki célul.
22. Támogatjuk az érdekeltségi alapon működő marketing és piaci információt (árak, kereslet-kínálat) szolgáltató szervezetek létrehozását
és az érdekvédelmi szervezetek működését.
Ugyancsak fontosnak tartjuk a szaktanácsadó és szolgáltató szervezetek,
valamint szakoktatás fejlesztését, elsősorban az új mezőgazdasági vállalkozók igényeinek kielégítésére.
23. A mezőgazdasági kutatások területén sürgős feladat a természeti erőforrások hatékony hasznosítását elősegítő, radikálisan új technológiák és mezőgazdasági rendszerek kifejlesztése.
24. A meglévő mezőgazdasági szakiskolákra építve körzeti mezőgazdasági és vidékfejlesztési oktató és szaktanácsadó központokat kívánunk létrehozni.
Támogatjuk az önkormányzatokat, hogy a területükön lévő természeti erőforrások hasznosítására, a mezőgazdaság szervezésére és a vidékfejlesztési feladataik megoldására képzett szakembereket alkalmazhassanak.
25. Az agrár-felsőoktatásban és az egész szakképzési rendszerben az erőforrások koncentráltabb és hatékonyabb felhasználását támogatjuk.
Azok az intézmények számíthatnak elismerésre és támogatásra, amelyek hajlandóak az előzőekben felvázolt mezőgazdasági és vidékfejlesztési koncepciónak és céloknak megfelelő oktatási és kutatási programokat kidolgozni és megvalósítani.
26. Az érdekvédelmi és szakmai szervezetek továbbfejlődésénél az olyan formákat és szervezeteket támogatjuk, amelyek nem az egyes üzleti érdekcsoportok érdekeit helyezik előtérbe, hanem hajlandók az integrált vidékfejlesztés követelményeinek megfelelően a vidéken élők minél szélesebb körének szakmai és érdekvédelmi feladatait felvállalni.
Felül kell vizsgálni az agrárkamarák működését és a szükséges törvénymódosításra javaslatot kell tenni.
(Megfontolandó például a kötelező kamarai tagság megszüntetése.)
27. A mezőgardaság sajátosságaiból fakad, hogy a biztosítás rendkívül fontos.
Az igen nagy kockázat miatt a biztosítótársaságok - egyes károknak nagyon kitett területeken - olyan magas díjtétellel vesznek részt a mezőgazdaság biztosításában, amelyet a termelők nem képesek elviselni.
Ezért olyan megoldást javasolunk, amelyben a termelők saját biztosítási költségvállalását állami támogatás egészíti ki.
Erre leginkább a kedvezőtlen adottságú területeken van szükség.
Itt a biztosítási díj termőhelyenként eltérő százalékú megtérítése az állami támogatás egy meghatározó formája lehet.
Kiemelten támogatjuk a gazdálkodók kockázatvállalási közösségére épülő biztosító szövetkezetek létrehozását és fejlődését.
28. A kedvezőtlen adottságú területek az elmaradott térségek és általában a vidék állami támogatásával kapcsolatban a KDNP azt vallja: össztársadalmi érdek, hogy hazánk minden területe megfelelően fejlődjék és ezáltal az ország különböző részeiben élőknek egyenlő esélyük legyen az emberhez méltó életkörülményekhez, az anyagi boldogulásra.
29. A törvényalkotás területén a KDNP a következő parlamenti ciklusban javasolja a szövetkezeti törvény felülvizsgálatát és megfelelő módosítását.
Ezt az érdekeltek minden csoportjának bevonásával, jól előkészítve, a célok világos megjelölésével kell megvalósítani.
Az új törvényi szabályozással: a.) Kedvező feltételeket kell teremteni a "klasszikus értelemben vett" szolgáltató szövetkezetek létrehozásához.
Ez ugyanis nélkülözhetetlen a családi gazdaságok fejlődéséhez is.
b.) A szövetkezeti formák gazdagabb választékát kell megfogalmazni.
Azt is fontosnak tartjuk, hogy az egységesített és sokfeladatú mezőgazdaság koncepciójának megfelelően módosítsuk és összehangoljuk a kapcsolódó törvényeket.
30. A KDNP meggyőződéssel vallja, hogy hazánk gazdag természeti erőforráskészlete, a kiemelkedő szakember-ellátottság és a vidéken élők emberi erőforrásai lehetővé teszik egy valóban emberarcú, az erőforrások teljes köre szempontjából hatékony és versenyképes mezőgazdaság
és életképes, fejlődő magyar vidék létrehozását.
Ehhez kéri minden jóakaratú, nemzeti elkötelezettségű és jövő iránt is felelősséget érző állampolgár támogatását.
A teremtett világ megőrzéséért
Környezetvédelem, területfejlesztés
Az élet szolgálatában
Alapelveink
A KDNP azt vallja, hogy az ember Isten "intézője" a földön, akinek kötelessége a teremtett világ tisztelete és megőrzése.
"Az Úristen vette az embert és az Éden kertjébe helyezte, hogy művelje és őrizze (azt)." (Ter 2,15)
A keresztény szolidaritás magában foglalja a jövőben élő generációkkal való szolidaritást is,
ezért a környezettel és a természeti erőforrásokkal való gazdálkodásnak a fenntartható fejlődés követelményeinek megfelelően figyelembe kell vennie a jövő generációk szükségleteit is.
A magyar állampolgárok alkotmányos joga, hogy egészséges környezetben éljenek, ez a jólétnek, az élet minőségének alapvető összetevője.
Az anyagi javak mennyiségi növekedésében kifejezett gazdasági növekedés tehát önmagában nem lehet a jólét meghatározója.
A KDNP visszautasítja azonban az olyan szélsőséges környezetvédelmi szemléletet, amely az emberek valódi szükségleteivel, illetve az emberi élettel szemben is előtérbe helyezi a környezet védelmét.
A területgazdálkodás vonatkozásában alapelvünk az, hogy össztársadalmi érdek hazánk minden területének a saját feltételei szerinti fejlődése
és az ott élők számára az esélyegyenlőség biztosítása az emberhez méltó életkörülményekre, az anyagi boldogulásra.
A környezet-, táj-, természet-, és területi gazdálkodás minden területén következetesen alkalmazni kívánjuk a szubszidiaritás alapelvét,
visszautasítjuk a központosított, bürokratikus rendszerek alkalmazását.
Új problémák
Helyzetértékelés
Az elmúlt néhány évben a környezet állapota nem javult,
sőt a gazdasági válság következtében egyes területeken lényeges romlás is bekövetkezett.
Továbbra is súlyos gondot jelentenek a múltból örökölt, esetenként óriási veszélyt jelentő környezetszennyezési problémák.
Egyes környezeti problémák, amelyek hosszabb folyamatként jelentkeztek, a jelen időszakra rendkívül kiéleződtek,
illetve új problémák keletkeztek.
(A Duna-Tisza közének talajvíz-süllyedése, karsztvíz-süllyedés, a Duna elterelése miatti problémák, stb.)
A felhalmozódott, illetve újonnan keletkező környezeti és természetvédelmi problémák olyan bonyolult és óriási anyagi terhet jelentő komplexumként jelentkeznek, amelyek a gazdasági átalakulás nehézségei közepette rövid idő alatt nem számolhatók fel.
Ezért a következő években a legtöbb területen csak a helyzet romlásának megállítása tűzhető ki reális célként.
1994-97-ben az előzőekben végzett előkészítő munkára építve jelentős előrelépés történt a törvényalkotás területén.
Lényegében létrejöttek a környezet ás területgazdálkodást szolgáló legfontosabb törvények és jog-szabályok.
Elkészült és elfogadták a Nemzeti Környezetvédelmi Programot és az Országos Területfejlesztési Koncepciót.
Ennek ellenére az Európai Unió országértékelésében a jelentős lemaradással rendelkező területek között jelöli meg a környezetvédelmet,
mivel a megvalósításban kevés előrelépés történt,
sőt a szocialista-liberális kormány a gazdasági célok és egyes lobby érdekek miatt engedményeket tett és ellentmondásos intézkedéseket hozott.
A területfejlesztési politikának nem sikerült az egyes térségek kiegyenlítettebb fejlődését biztosítani,
sőt egyes térségek lemaradása különösen az ország keleti felében még élesebbé vált egyes nyugat-dunántúli régiókhoz képest.
A gazdasági-társadalmi tevékenység szerves részeként
Tennivalók
1. Az 1994-98-ban meghozott törvényeket felül kell vizsgálni
és el kell végezni azok szükséges összehangolását egymással, valamint a mezőgazdaságra és a vidékfejlesztésre vonatkozó integrált és sok-feladatú (multifunkcionális) koncepcióval.
2. A törvényeket és jogszabályokat felül kell vizsgálni és módosítani kell olyan szempontokból is, hogy a szubszidiaritás elve valóban érvényesüljön a gyakorlatban is.
Ennek megfelelően az önkormányzatokat és azok társulásait kell a környezet, természet és tájgazdálkodás, valamint a területfejlesztés feladataival megbízni.
Ehhez a szükséges pénzügyi alapokat, továbbá a megfelelő szakemberek alkalmazásának lehetőségét biztosítani kell számukra.
Országos szinten csak az egész országot vagy több nagyobb régiót érintő kérdéseket kell kezelni.
3. A környezetvédelem nem lehet elkülönült, önálló életet élő tevékenység, hanem a gazdasági-társadalmi élet minden területének szerves részévé kell válnia.
Ennek megfelelően kell felülvizsgálni és szükség esetén módosítani egyes területeken a vonatkozó jogszabályokat, szabványokat stb.
A környezetvédelmi minisztérium, illetve annak szervei elsősorban a jogi és szakmai segítségnyújtással, felügyelettel foglalkozzanak.
4. Megfelelő gazdasági és büntetőjogi szankciók beépítésével ki kell kényszeríteni a jogszabályok, szabványok és más előírások maradék nélküli végrehajtását.
Nem engedhető meg, hogy rövidtávú gazdasági vagy csoportérdekek miatt kivételek, eltérések legyenek a jogszabályi előírásoktól.
5. Az eseti helyzetek szankcionálása, a bírságok és büntetések rendszere helyett minél szélesebb körben a gazdaság normális működési mechanizmusaiba kell beépíteni a környezet védelmét és a természeti erőforrások ésszerű használatát, fejlesztését.
Ezért ki kell terjeszteni a környezethasználati díjak, a termékdíjak és más adójellegű befizetések rendszerét.
Következetesen alkalmazni kell a környezetgazdálkodás alapelveit: a "szennyező fizet" a "hasznot élvező kompenzál" és a "használó fizet" alapelveket egyaránt.
De a büntetések helyett ahol csak lehet az egyes emberek és szervezetek gazdasági érdekeltségére kell építeni.
A környezetszennyező tevékenységek megszüntetéséhez állami támogatás nem adható, azt a törvény szigorával kell kikényszeríteni.
6. A területfejlesztési politikában meg kell szüntetni a központilag meghirdetett (nevesített) pályázati kiírások rendszerét, amely gyakran felesleges vagy túlzott kapacitású fejlesztésekhez vezet.
Előtérbe kell helyezni a komplex mutatókhoz, fejlődési eredményekhez kötött normatív támogatások rendszerét (pl. a környezet állapotának javítása, a munkanélküliség csökkentése stb.), amely a konkrét feladat megjelölése nélkül nyújt támogatást úgy, hogy a helyi közösségek önkezdeményező készsége valóban érvényesüljön.
7. A környezet és természetgazdálkodás területén fokozni kell a nemzetközi együttműködést különösen is a szomszédos országokkal.
Elő kell segíteni a regionális, különösen is a határmenti régiók közötti együttműködéseket.
8. A szakmai és érdekvédelmi szervezeteket fokozottabb mértékben be kell vonni a környezet- és természetgazdálkodási feladatok megoldásába.
Különösen is a szakmai köztestületek feladatává kell tenni, hogy tagjaikat segítsék, motiválják az ilyen tevékenységekre,
továbbá hogy szakmai követelményrendszerük szerves részévé tegyék a környezetbarát tevékenység végzését.
9. A KDNP célkitűzései a környezet-, táj- és természetgazdálkodás valamint a területfejlesztés területén úgy foglalhatók össze, hogy minél előbb radikális áttörést kell elérni ezen a területen.
A jól hangzó programok készítése, a törvények és jogszabályok újból és újbóli vitatása helyett a következő időszakban a következetes és megalkuvás nélküli cselekvést kell előtérbe helyezni.
Gazdaságpolitikai fordulatot! Valódi szociális piacgazdaságot!
Gazdaságpolitika, költségvetés, pénzügy
Alapelveink
A kereszténydemokrata politika alapelvei közzé tartozik, hogy a földi javak az ember és minden nép használatára állnak és méltányos arányban kell eljutniuk mindenkihez.
Törekedni kell arra, hogy a munkavállalók ne csak bérmunkásként, vagy alkalmazottként vegyenek részt a gazdasági életben.
Csökkenjenek az egyoldalú függőségi viszonyok, mert ezek akadályozzák az emberi személy szabadságát és kibontakozását.
Arra kell törekedni, hogy az állampolgárok minél szélesebb köre rendelkezzék tulajdonnal.
A magántulajdonnak azonban a közjót szolgáló feladatai is vannak.
A magántulajdon nagy mértékű koncentrációja a szabadságra nézve veszélyes.
A kereszténydemokrácia a magántulajdonra épülő öko-szociális (környezet és az emberi személy szabadságát tiszteletben tartó) piacgazdaság megvalósítását szorgalmazza.
Helyzetértékelés
A Kereszténydemokrata Néppárt nem ért egyet azzal a gazdaságpolitikával, amit mára kommunista reformerek kezdtek el és a demokratikusan választott eddigi kormányok pedig tovább folytattak.
Az ennek a koncepciónak a szellemében zajló privatizálás és pénzügy-politikai intézkedések az állami termelői vagyon jó részét megsemmisítették.
Megnehezítették a maradónak a külföldiek behatolásával szembeni versenyben való helytállását.
Ilyen módon a hazai reálgazdaság szétverését segítették elő.
A kereskedelem jelentős részének a külföldiek kezére adása úgyszintén a hazai résztvevők ellenében a társadalom kárára történt.
A Kereszténydemokrata Néppárt programjában ezen pusztítások megállítását,
a hazai termelő szféra versenyhelyzetbe hozását
és a kártevések lehetséges rehabilitálását tűzi ki célul.
A gazdaság problémáira az évek óta igénybe vett Világbanki tanácsok és hitelek nem hoztak megoldást,
sőt egyes vélemények szerint ezeknek köszönhető a gazdasági válság elmélyülése.
Ezzel a visszaesés nem állítható meg,
a növekedés pedig nem indítható el a gazdaságban.
A hazai gazdaság majd minden számszerű mutatója (infláció, munkanélküliség, nemzeti jövedelem, kül- és belföldi eladósodás...) jelzi a jelenlegi gazdaságpolitika silányságát.
Mindezeknél meggyőzőbb azonban az a szomorú tény, hogy a statisztika adatai szerint jelenleg Magyarországon közel ötmillió ember - nyugdíjasok, segédmunkások, munkanélküliek és családjuk - keresetéből rosszabbul táplálkozhat, mint hatvan évvel ezelőtt a Horthy-korszak "hárommillió koldus országában" a napszámosok.
Ennél kifejezőbben egyetlen közgazdasági mutató sem képes jelezni a jelenleg folytatott gazdaságpolitika sikertelenségét.
A nemzet termelői vagyonának a kiárusítása, a privatizálás sem segített a gazdaságon, mivel a magánosítás számtalan szakmai és etikai problémától terhes.
Az eddig eladott vagyon alábecsült értékének is csak közel egynegyedét kitevő összeg folyt be az állam kasszájába,
aminek jelentős része a költségvetés hiányát volt hivatott pótolni és csak kis hányada került vissza a gazdaságba,
illetve az utóbbi időben a külföldi adósság törlesztésére.
A vagyon több, mint fele, 60 %-a eltűnt, tönkrement.
A jelenlegi kormány a bajokon az államháztartás megszorító intézkedéseivel kívánt segíteni.
Ez a szociális juttatások megvonását hozta előtérbe, ami egyrészt nem javít a gazdaság gondjain,
másrészt erősen veszélyezteti a társadalom szociális helyzetét.
A szigorú pénzügyi politika a magas kamattal és súlyos adóterhekkel akadályozza a kis és középvállalkozások létét, fejlődését.
A gazdaság elsietett gyors átfogó liberalizálása, a belföldi piacok teljes körű kiszolgáltatottsága az ipart és a mezőgazdaságot sodorta válságos helyzetbe.
A külföldi áruk elözönlik a hazai piacot, amit jól érzékeltet a külkereskedelmi fizetési mérleg hiánya is.
A hazai termelés ilyen rövid idő alatt nem erősödhetett meg a világpiaci verseny feltételeihez
ezért a válság tartós kimenetelűnek ígérkezik.
A jelenleg folytatott gazdaságpolitika irányítója a mindenkori pénzügyminiszter, aki legfőképpen a pénzügyi politika igényeit érvényesíti, és a gazdaság hazai szempontjaival, érdekeivel kevéssé törődik.
Az ellenzék nemzeti irányzata elveti a nemzetközi pénzügyi szervezetek által vezényelt liberális töltetű gazdaságpolitikát és a hazai érdekek előnybe helyezését követeli,
ami igényli az állam mérséklő koordinálását az átalakulás folyamatában.
Fontosnak tartja a tervezést és a fokozatosságot az átgondolatlan, gyors, spontán folyamatok szabadon engedett alakulása helyett.
Az ellenzék másik része egyetért a liberalizálás jelenlegi módszereivel, ütemével az új gazdasági rend kiépítésének folyamatában.
A Kereszténydemokrata Néppárt gazdasági programja 1992 tavaszán a Gödöllői Kongresszuson került meghatározásra.
A párt a szociális piacgazdaság megvalósítására kötelezte el magát.
A program szociális jellege alapvető jelentőségű, ami erős, eredményes gazdaság megteremtésére kötelez, hiszen csak hatékony gazdaság fordíthat eleget a szociális kiadásokra.
A párt átfogó gazdasági programja szerint politikai és gazdaság-politikai fordulatra és újrakezdésre van szükség, ami a jelenleg alakuló XIX. századi őskapitalizmus helyett lehetővé teszi a Kereszténydemokrata Néppárt által kezdettől fogva hirdetett szociális piacgazdaság kiépítését.
Tennivalók
1. Ki kell mondani, hogy a gazdaságpolitikai fordulat és újrakezdés első előfeltétele a politikai fordulat.
A jelenlegi politikai vezetés el van kötelezve mind a jelenlegi gazdasági vezetés, mind az elhibázott gazdaságpolitika fenntartása mellett.
Ezért nem remélhető gazdaságpolitikai fordulat, a politikai és gazdasági vezetés leváltása nélkül.
2. A fordulat következő előfeltétele a gazdaságpolitika irányításának átszervezése
és társadalmi ellenőrzésének megteremtése.
Szükséges a gazdasági csúcsminisztérium felállítása,
a PM feladatkörének szűkítése,
az MNB önállóságának korlátozása,
a gazdasági tanácsadó testület megalakítása.
3. A gazdaságpolitika irányítására és társadalmi ellenőrzésére hivatott szervek első feladata hatékony távlati gazdaságpolitikai koncepció és számszerű program kidolgozása.
Ebbe a munkába be kell vonni a társadalmi szervezeteket, a sajtót és a társadalom egészét.
Ezekhez a döntésekhez meg kell szerezni a társadalom támogatását, mert a kormány ezekben a kérdésekben nem dönthet a közvélemény ítélete ellenére.
4. A program legfontosabb eleme a nemzetközi fizetési kötelezettségeink rendezésére,
az exportképesség fokozására és az importigényesség korlátozására vonatkozó hatékony és számszerű elemzés készítése.
Fel kell tárni, hogy a jelenlegi külgazdasági peremfeltételek lehetővé teszik-e a kereskedelmi és fizetési mérleg elfogadható pozíciójának kialakítását az ország és népe számára elviselhető feltételek mellett.
Elkerülhetetlennek látszik tehát ezeknek a perem-feltételeknek a felülvizsgálata, és új feltételek kialakításának kísérlete.
5. Ennek legfontosabb elemeként, külgazdasági és pénzügyi partnereinkkel együttműködve, új adósságszolgálati és finanszírozási feltételeket kell kialakítani.
Ezeknek többéves időszakra és a belföldi felhasználás csökkentése nélkül lehetővé kell tenniük tényleges fejlesztésre felhasználható többletforrások megszerzését.
Csak így finanszírozható a szerkezetváltás,
és alapozható meg az ország tartós fizetőképessége.
6. A gazdasági növekedés nem indítható meg az exportképesség növelése és az importigényesség csökkentése nélkül.
E kettő közül az exportképesség növelése az elsődleges, mert nem gazdasági elzárkózásra, hanem a világgazdaságba való integrálódásra kell törekedni.
Fel kell használni elmenve a lehetőségek szélső határáig, a gazdasági diplomácia, az exporttámogatás és a piacvédelem minden elfogadott eszközét.
7. Valóságos megoldás csak az exportcélú és az importhelyettesítő termelés fejlesztésétől várható.
A hazai termelés visszaesése és a privatizáció folytán a fogyasztás és a termelés importigényessége olyan mértékű, hogy lehetetlenné teszi a növekedés megindítását:
ezért a tudatos struktúrapolitika nélkülözhetetlen.
Elkerülhetetlen az is, hogy nemzeti üggyé váljon a hazai termelés és munkahelyek védelme.
8. A külföldi tulajdonban lévő cégek túlsúlya miatt alapvető fontosságúvá vált a külföldi vállalatokkal való együttműködés.
Enélkül nem remélhető a magyar külkereskedelmi mérleg megfelelő pozíciójának kialakítása és más problémáink megoldása.
Gazdaság-politikai együttműködést kell tehát kezdeményezni e vállalatokkal a hazai értéktermelés növelése
és a külgazdasági egyensúly megteremtésének előmozdítása érdekében.
9. A növekedési folyamat megindításának feltétele még a belföldi eladósodás
és a bankkonszolidáció problémájának újszerű kezelése.
Az ország a jelenlegi belföldi adósságszolgálati terhek fizetésére képtelen,
és ezek fenntartása esetén nincs lehetőség a gazdasági növekedés megindítására.
Elkerülhetetlen tehát ennek a problémának a felülvizsgálata és új szellemű megközelítése.
10. Az eddig tárgyalt feltételek megteremtése esetén és az ezáltal lehetővé tett mértékben fokozatosan fel kell oldani a monetáris, fiskális és jövedelempolitikai restrikciót,
és ezzel lehetővé kell tenni a növekedés megindulását.
A növekedési folyamat által megteremtett eszközöket elsősorban a kínálat bővítésére,
mindenekelőtt az exportképesség fejlesztésére kell fordítani.
Ezzel tehető tartóssá a növekedés.
11. A privatizációt racionális módon kell lebonyolítani.
A közműveket nemzeti tulajdonban kell tartani.
A konszernek kérdését gazdasági-politikai szempontok szerint kell rendezni.
A kisvállalatokat lehetőleg vezetőik és dolgozóik kezére kell adni.
12. A bővülő eszközöket aktív vállalati és műszaki fejlesztési politika kezdeményezésére kell felhasználni.
Rendezni szükséges az állami tulajdonban lévő vállalatok helyzetét,
támogatni kell a hazai magánvállalkozásokat és újak alapítását,
vállalkozás-barát klímát kell kialakítani,
be kell fejezni a piacgazdaság intézményrendszerének kialakítását.
13. Adópolitikánkban három elvet kell megvalósítani: igazságos közteherviselés,
a gazdaság növekedését biztosító adórendszer,
egyszerű és világosan értelmezhető adótörvények.
A jelenlegi adórendszer egyik követelménynek sem felel meg, ezért szükséges az egész adórendszer gyökeres felülvizsgálata és általános reformja.
Legcélravezetőbb a piacgazdaságban már bevált, működő, egyszerű adórendszer átvétele, illetve adaptálása a hazai viszonyokra.
Ez a feladat hosszabb időt igényel.
Ajánlatos újszerű módon megváltoztatni a rendszert.
Meggondolás tárgyát képezhetné, hogy úgy hazai mint külföldi vonatkozásban a részvények és más értékpapírok tulajdonlása - az ingatlanokhoz hasonlóan - kötelezően nevesítetté váljék,
és ezáltal lehetőség nyíljon annak megállapítására, hogy az adóalany saját fogyasztásra, vagy munkahelyteremtő fejlesztésre (beruházásra) használja-e fel a rendelkezésére álló vagyoni és jövedelmi forrásokat.
Előbbiek így fogyasztási adó alá eshetnének,
míg az utóbbiak adómentességet (jelentős adókedvezményt) élvezhetnének.
Ez a szociális és vállalkozásbaráti szempontokon túl megakadályozná az örökösödési illeték (adó) alóli kibújást is az anonim értékpapírokkal.
Szükséges ehhez a jelenlegi Alkotmány 59. § (1) bekezdésében a "magántitok" szónak "magánjellegű információ-áramlás"-ra történő megváltoztatása is.
A jövedelemadónál át kell térni a családi rendszerű adózásra az eltartottak számát figyelembe véve.
14. A költségvetési forrásoknak a növekedési folyamat megindulásával járó bővülését a jóléti és kulturális intézményrendszer valódi reformjának megindítására lehet és kell felhasználni.
A megtakarítások helyett az intézményrendszer hatékonyságának és a szolgáltatások színvonalának növelését kell a központba állítani.
Ennek legfontosabb eszköze az intézményrendszer nagy részének decentralizációja.
15. Az országot csak nemzeti összefogással lehet kiemelni a válságból, és ráállítani a felemelkedés útjára.
A Kereszténydemokrata Néppárt célja ennek a nemzeti összefogásnak a kialakítása.
A reálszféra, a termelés megbecsülését szorgalmazzuk! A kis- és középvállalkozások erősödéséért!
Ipar, kereskedelem, idegenforgalom
Alapelveink
A kereszténydemokraták a társadalom életében maghatározó fontosságúnak tartják a gazdasági viszonyok rendezettségét, a gazdaság hatékony működését.
Az ún. szocialista tervgazdaságból a szociális piacgazdaságba vezető átmenet önmagában is hosszú és számos nehézséggel járó folyamat.
Ebben ezideig elkövetett gazdaságpolitikai hibák további terheket róttak a társadalomra
és jelentős részét nyomorba taszították.
Az átalakítás fő kárvallottja a reálgazdaságban az ipar és kereskedelem.
A Kereszténydemokrata Néppárt programjában a hazai ipar és kereskedelem versenyhelyzetbe hozását,
a károk lehetséges rehabilitálását tűzi ki célul
és szorgalmazza a kis- és középvállalkozások megerősödését,
valamint számuk növelését.
Helyzetértékelés
A bruttó hazai termék 2079 Md Ft összegéből 1989-ben az ipar részesedése 42 % volt.
Ugyanebben az időben a belpiaci eladási forgalom 902, a külpiaci behozatal és kivitel együttesen 1094 Md Ft, ami 51 Md Ft kiviteli többlettel realizálódott.
Az idegenforgalom bevételét is ehhez számítva egyértelműen tűnik ki, hogy a három szektor meghatározó jelentőségű a magyar gazdaságban.
1996-ban - a bruttó hazai termék az előbb említett időszakhoz hasonlítva 12 %-kal maradt el.
Ebből a kevesebből is az ipar már csak 30 %-kal részesedik.
A külkereskedelmi fizetési mérleg deficitje pedig 3 Md USD.
Tovább rontja a gazdaság helyzetét az a körülmény, hogy a 20 Md USD külföldi adósság időközben 27,6 Md USD értékre növekedett.
A korábbi jelentéktelen belföldi adósság ma már eléri az 5000 Md Ft értéket.
Az infláció 24 %,
a munkanélküliség 10,7 % színvonalon jelzi a gazdaság még szerénynek is alig nevezhető eredményét.
Az átalakulás, az új gazdasági rend felépítése csakis szervezetten, az állam irányításával,
a legkisebb veszteséggel a társadalom igazságérzetét tiszteletben tartva, a szociális érdekek messzemenő figyelembe vételével mehet végbe az ipar területén is.
Mindezt a hazai termékek védelme, fejlődése
és legfőképpen a munkahelyek megőrzése, avagy teremtése mellett a világpiaci verseny feltételrendszerében kell végrehajtani.
Tennivalók
1. Az iparpolitika alapjául az ipar azon adottsága szolgál, amelynek értelmében az ipari termelői kapacitás optimális maximumra való fokozása és kihasználása a még rendelkezésre álló eszközállomány és dolgozói felkészültség mellett, a kellő színvonalú menedzselés érvényre juttatásával a gazdaság válságának kezelésére lehetőséget ad.
A reálszféra, ezen belül elsősorban az ipar, az átalakulás jelenlegi szakaszában jelentős szerepet vállalhat a válságból kivezető folyamatban.
Ehhez ismét érdekeltté kell tenni a termelésben a társadalmat, illetve a vállalkozói szférát.
2. Helyre kell állítani a szakmai tudás és tisztesség jelentőségét.
Az irányítás, az eredményes menedzselés kulcskérdése a meglévő ipari értékek megmentésének.
Az állami tulajdonú vállalatokba, társaságokba a szükséges tudást mérnöki, kereskedelmi irodák pályáztatásával is be lehet vinni.
3. A magánosítás eddig folytatott módszere mérhetetlenül nagy vagyonvesztést és károkat okozott, legfőképpen a hazai iparnak és kereskedelemnek.
A privatizációs visszaéléseket feltárva számon kell kérni a gazdasági büntettek körébe tartozókat.
Rosszhiszemű, csalárd szerződések semmisek, azokat fel kell bontani.
A szerződésekben foglalt kötelezettségvállalásokat számon kell kérni,
nem teljesítés esetén szerződésbontásra kerüljön sor.
A még hátralévő értelmetlen privatizálásokat meg kell akadályozni.
A maradék állami vagyonnak a privatizálása csakis az ipar és kereskedelem megőrzésének, fejlesztésének érdekében minél szélesebb hazai tulajdonosi réteg kialakításával hajtható végre.
4. A munkanélküliség csökkentésére, a munkaalkalmak bővítésének érdekében aktív foglalkoztatási politikát kell folytatni állami szerepvállalással.
Elviselhető szociális rend kialakítása érdekében a teljes foglalkoztatás elérésének megközelítésére kell törekedni.
Ennek eszközei lehetnek többek között: Leromlott középületek karbantartása, felszerelésük javítása, közterületek tisztán tartása, parkosítás, közművesítés.
Utak, autópályák építése,
Duna-Tisza csatorna munkálatainak megkezdése,
Duna-Rajna viziút lehetőségeinek kihasználása,
az Alföld fásítása,
a legkülönbözőbb környezetvédelmi feladatok megvalósítása.
A közmunkák megszervezésén túlmenően a kisvállalkozóknál öt évre mentességet kell adni a járulékok fizetése alól az első három munkaerő után.
A szabadidejükben szívesen dolgozóknak, különösen a munkanélkülieknek állampolgári jogon célszerű lenne biztosítani minden igénylőnek kétezer négyzetméternyi kertet, ahol önellátásukra művelhetnék azt.
Fiatalkorú munkanélküliek számára kötelezővé kell tenni a továbbtanulást.
A hulladékok feldolgozása,
a további privatizálás tisztességes értékmegőrző folytatása,
az ipar és mezőgazdaság - a termékek, a munkahelyek - védelme,
az állami vállalatok érdemi vagyonkezelése,
a vagyonvesztés megakadályozása,
beruházások, fejlesztések ösztönzése, védelme,
a kis- és középvállalkozások támogatása.
Kiemelt jelentősége van továbbra is az államilag támogatott lakásépítési program megvalósításának, különös tekintettel a fiatalok lakáshoz juttatása érdekében.
5. A kis- és középvállalkozások támogatása ad többek között lehetőséget a nemzeti, széles tulajdonosi réteg kialakítására.
Ezek preferált támogatása, esélyegyenlőséget biztosító versenyhelyzet kialakításával és működésüknek minden egyéb lehetséges előny megadásával a gazdaságpolitika egyik fontos feladata.
6. A versenyképesség növeléséhez szükséges szakismeretnek, információnak, tudásnak a megszerzését államilag támogatott tanácsadó irodákból, kereskedőházakból és egyéb célirányos módon szükséges biztosítani a kis- és középvállalkozó igénylők számára akár még haszonrészesedési fizetség ellenében is.
7. A versenyképesség javítása, a gazdasági növekedés átlagon felüli eredményességet követel az ipartól az új technológiák és termékek bevezetésével.
Ennek lényeges eszköze a hazai és külföldi találmányok adaptálása, kifejlesztése, vásárlása, melyhez államilag fenntartott, illetőleg támogatott intézményekre van szükség, különösen az átmenet idején.
8. A termelés versenyképességének fokozása a minőség javulásával és az árak mérséklésével a belföldi piacon az import visszaszorítására, továbbá az export növelésére ad lehetőséget, ami a hazai ipar életképességét mozdítja elő.
A kis- és középvállalkozók külföldi piacokra jutása, az export növelése érdekében a külpiaci munka jobbítása szükséges.
A kamarai szervezetek vállalhatják a külpiacokon azt a szerepet, amelyet idehaza az inkubátorházak.
Addig segíthetik a vállalkozók munkáját, amíg azok önálló külpiaci megjelenésre alkalmassá nem válnak.
9. A gazdasági törvények felülvizsgálata, szükség szerinti módosítása, megalkotása, különös jelentőségre emelkedik a szociális elvárások biztosítása,
valamint a gazdasági visszaélések felszámolása, a gazdasági kártevések számonkérése szempontjából.
Egy átalakuló gazdaságban a verseny rendjét szabályozó törvényalkotásnak is meghatározó jelentősége van.
A gazdaság hatékony működtetése, a vállalkozások kiszámíthatósága érdekében a parlamenti (törvényhozási) munkában korlátozni kell az adók állandó változtatását, mértékeinek növelését.
10. Az idegenforgalmi kínálat hatékony piacra vitele a marketing tevékenység jelentős fejlesztését igényli.
Sürgető feladat az önálló külföldi nemzeti képviseleti hálózat fejlesztése.
A magas kultúra külföldiek által is befogadható részét (zene, tánc, színház, képzőművészet, népi kultúra) is be kell vonni az idegenforgalmi kínálatba.
Hasonló szerepe lehet a konferencia-turizmusnak is.
A turisztikában olyan üdülésfinanszírozási rendszer bevezetése szükséges, amely a vállalatok és érdekvédelmi szervezetek bevonásával lehetővé teszi a lakosság jelenleginél jóval szélesebb rétegei számára a kedvezményes üdülés igénybevételét.
Az ifjúsági turizmus támogatását céltámogatások, kedvezményes hitelek, adókedvezmények alkalmazásával biztosítani lehet.
A tanulmányi kirándulások az oktatás, illetőleg a nemzeti alaptanterv szerves részét képezzék.
Turizmust irányító állami szervezet a kapcsolódó regionális és helyi szervezetek bevonásával tovább javíthatja az idegenforgalom helyzetét.
11. A tisztesség megkövetelésével, érvényre juttatásával az ostobán eltékozolt, átutalt, kiutalt, elcsalt, elsíbolt, ellopott pénzek megfogásával nagyon bő források nyithatók meg.
A fekete gazdaság felszámolása, rend teremtése ugyancsak jelentős eszköz felszabadítására ad módot.
Adó- és társadalombiztosítási csalások feltárása, elmaradások behajtása sem lebecsülhető forrás.
Mindezek még csak a passzív pénzteremtés eszközei.
A tisztesség, a rend, a fegyelem a demokráciákban is számonkérhetők és a kötelezettségek megköveteléséből megteremthető forrásokat eredményeznek.
12. Az elmúlt évek során a társadalmi/gazdasági tudatban bekövetkezett változások a tudás, a tulajdon tiszteletének a megszűnése jelentős mértékben fékezi, sőt gátolja a szociális piacgazdasági rend európai színvonalú kialakulásának folyamatát.
Ezen értékek rehabilitálásához a törvények szigorával, a társadalom ítéletével kell a szükséges feltételeket megteremteni.
Különös gondot kell fordítani a gazdaság fejlődéséhez szükséges szakmai tudás
és etikus magatartás fejlesztésére.
Ezeknek hiánya legfőképpen a termelésben okoz mérhetetlen károkat.
A gazdasági átalakulás sikerét biztosító igény a szellemi színvonal emelésére az erkölcsi szemlélet alakítására az oktatási és művelődési politika változtatását követeli meg.
13. Tervezetten és célirányosan védeni kell a hazai ipart és kereskedelmet.
Alkalmazni kell a piacgazdaságban szokásos és ismert védelmi módszereket, eljárásokat,
továbbá fokozottan törekedni kell a fogyasztói tudat befolyásolására, hogy vásárlásainknál a hazai termékek előnyben részesüljenek.
A piaci viszonyok kialakulása és a gazdaság liberalizálása szükségessé teszi a fogyasztóvédelmet.
Az állam nem hagyhatja magára a fogyasztót,
szükséges a fogyasztóvédelmi törvény megalkotása, illetve érvényesítése.
14. A gazdaság romlásáért felelősséggel tartoznak azok, akik éveken keresztül téves, hibás tevékenységükkel és döntéseikkel előidézték a jelenlegi állapotokat.
A felelőtlen eladósítás értelmi szerzőit és gyakorlati irányítóit, továbbá a privatizálás kártékony felelőseit meg kell nevezni.
Ezeket a személyeket a gazdasági élet területéről száműzni kell.
Állami feladatot, megbízatást soha többé nem vállalhatnak.
Bizonyítható kártevés és számszerűsíthető károkozás esetén a törvény szigorával felelősségre kell ezeket a személyeket vonni.
Biztonságos energiaellátást, megfizethető áron!
Energiapolitika
Alapelveink
Az energiapolitikai célkitűzések értelmében az igényeknek megfelelő ellátást sokoldalú beszerzési források felhasználásával kell megteremteni.
A minőség biztosításával, a társadalom által elviselhető áron, hatékonyság növelésével kell szolgálni a fogyasztót.
Helyzetértékelés
Jelenleg az energiaellátás biztonsága kielégítő.
Az energiaellátás azonban a társadalom jelentős részének már ma is megfizethetetlen.
Legszembeötlőbb hiányok az energia felhasználás hatékonyságában vannak.
A jövőben új minőségi igények is jelentkezhetnek.
Az energiaellátás közszolgálati feladat, amiben az állami szerepvállalás jelentősége kiemelkedő.
A további privatizációt a nemzeti céloknak és érdekeknek kell alárendelni.
Az energetikában túlsúlyba került a vegyes tulajdonlás, aminek értelme vitatható.
Meg kell teremteni a hazai és a hatékony állami tulajdonlás többségét.
Épüljenek meg a stratégiai fontosságú beruházások (olaj, gáz, csővezetékek, új villamosenergia kapcsolatok, stb.) az import szélesítése érdekében.
Az európai energiapiac követelményeihez alkalmazkodni kell.
Tennivalók
1. A privatizációt nem szabad tovább folytatni.
A megmaradó állami és közösségi tulajdon bázisán stabilizálni és megfelelően koncentrálni kell az állami tulajdont céljaink elérése érdekében.
2. Az állami tulajdonú energetikai társaságok tulajdonosi jogait a funkcionálisan illetékes gazdasági (ipari-kereskedelmi) minisztérium gyakorolja.
A direkt beavatkozások és diktátumok helyett a tulajdonosi irányítást és felügyeletet kell alkalmazni.
Az ellenőrző, felügyelő szerepet betöltő Magyar Energia Hivatalt (MEH) függetleníteni kell a miniszteriális struktúrától és közvetlenül az Országgyűlés alá kell rendelni.
3. Össze kell hangolni az energetikai törvényeket.
Rendezni kell a távhőszolgáltatás jogi szabályozását.
A törvények betartását állami eszközökkel (MEH) és a fogyasztói érdekvédelmi szervezeteken keresztül fokozottan ellenőrizni kell.
4. Megfelelő árpolitikával, a tulajdonosi pozíciók érvényesítésével és más gazdaságpolitikai eszközökkel elő kell segíteni a kiegyenlítettebb arányú tüzelőanyag-felhasználást,
különösen a földgáz részarányának további növelését kell mérsékelni.
5. Az erőmű-építési programban a szénhidrogének mellett fokozott szerephez kell juttatni a szenet: a hazai külfejtésű lignitet, majd az import kőszenet.
A gazdaságtalan hazai mélyművelési szénbányászat tervszerű leépítése mellett
a még rendelkezésre álló hazai szenet az új széntüzelésű villamosenergia-termelő blokkban kell hasznosítani.
6. A legnagyobb energia felhasználó villamosenergia-ipar fejlesztését úgy kell végezni, hogy a három fő primerenergia forrás: a szénhidrogén, szén, nukleáris energia aránya hosszú távon országosan közel azonos legyen.
7. Ki kell dolgozni, hogy milyen stratégia szerint érdemes kitermelni a még meglévő hazai energiahordozó (földgáz, kőolaj, lignit) készleteket.
Megfelelő támogatási rendszerrel segíteni kell a helyi, nagyrészt megújuló energiaforrások kihasználását.
8. A kereskedelmi tárgyalási pozíciókat rontó kényszerhelyzetek elkerülése érdekében az energia-átalakító berendezések (kőolajfinomítók, erőművek) fejlesztésénél elegendő nagyságú és célszerű kialakítású hazai kapacitásokat kell létrehozni.
9. A stratégiai tüzelőanyag készletek (kőolaj, földgáz) tároló kapacitásának növelése alapvető nemzeti érdek.
Ezt az árpolitika eszközeivel
és az állami tulajdonlás révén is támogatni kell.
Meg kell valósítani a nukleáris üzemanyag-beszerzés többirányú lehetőségét
és a legalább két éves üzemanyagelem-készlet tartását.
10. Az energia-átalakító rendszereket fokozatosan kell megújítani.
Ez leginkább a villamos-energia előállításában és a közlekedésben indokolt.
Ennek eszköze a villamosenergia-iparban a hazai erőmű-park megújítása.
A közlekedésben kereskedelempolitikai, adó-, vámpolitikai eszközök alkalmazásával a járműpark kedvezőbb összetételét kell elérni.
A megújításoknál biztosítani kell az Európai Unió környezetvédelmi normáinak betartását.
11. Az ipari struktúra és a technológia színvonala az ipari energia-felhasználást teljesen, a lakosságit részben meghatározza.
A fajlagos energia-költségek és felhasználás csökkentése elsősorban az ipari szerkezet- és termékváltással érhető el.
12. Elsősorban gazdaságpolitikai eszközökkel (adó-, vám-, hitel- és kamatpolitika) kell javítani az energetikai hatékonyságot és ösztönözni az energiatakarékosságra.
13. A valós költségeket kifejező, de struktúrájában a fogyasztóknak széleskörű választékot nyújtó villamos-energia tarifa-rendszert kell kialakítani.
Meg kell oldani a rászoruló rétegek átmeneti kompenzálását,
vagy/és ún. szociális tarifát kell kialakítani.
Legyünk híd Kelet és Nyugat között!
Közlekedés- és hírközlési politika
Alapelveink
A közlekedésnek a gazdaság és a társadalom szállítási és utazási igényeit kell gyorsan, jó színvonalon, hatékonyan, biztonságosan a környezetet legkevésbé terhelő módon kielégíteni.
Elsődleges cél a nemzeti és nemzetgazdasági érdekek figyelembevételével megvalósuló közlekedésfejlesztés és fenntartás.
A nemzeti közlekedéspolitika gyakorlati megvalósításánál számolni kell a nemzetközi kötelezettségekből fakadó kötöttségekkel, amit azonban nem rendelhetünk nemzeti érdekeink fölé.
Helyzetértékelés
Hazánk területén jelentős kereskedelmi útvonalak futnak keresztül, szárazföldön, vízen és a levegőben.
Közlekedési hálózatunk fejlesztése az elmúlt időszakban nem követte az igények rohamos növekedését,
melynek következtében minden évben 100 milliárd forint nagyságrendet kitevő nemzetgazdasági veszteség keletkezik.
Az elmúlt évek mulasztása azonban nemcsak a szükséges fejlesztések elmaradásában, hanem a közlekedési hálózat fenntartásánál is tapasztalható.
A már meglévő közlekedési hálózat állapota évről-évre - a mért állapotparaméterek szerint - romlik annak ellenére, hogy p1. a közúti közlekedésből egyre nagyobb bevétele származik a költségvetésnek.
A hálózatfenntartás elmaradása 1000 milliárd forint nagyságrendű,
amely miatt további 100 milliárd forint nagyságrendű évenként keletkező veszteség származik.
A közlekedési hálózat fenntartására fordított források öt-tíz éven belül megtérülő beruházások,
míg a fejlesztések esetén tíz-tizenöt év a megtérülési idő.
A kormány az elmúlt időszakban egyrészt pazarlón,
másrészt szűkmarkúan bánt a közlekedésre szánt, adófizetőktől elvont közpénzekkel.
Pazarlón, mivel olyan gigantomániás tervek megvalósításába kezdett bele, amelyek pénzügyi megtérülése 50 (egyes esetekben akár 100) éven belül sem várható.
Szűkmarkúan, mivel bár nem látványos, de a hazai hálózati szerepe miatt fontos közlekedési útvonalak fejlesztésére és leginkább fenntartására, a romlás megakadályozására sem elegendő forrást juttat.
Tennivalók
1. A közúti és a vasúti közlekedés fejlesztését összehangoltan, az egymásra hatások és a kiegészítő, kölcsönösen segítő lehetőségek figyelembevételével kell folytatni.
2. Kiemelt figyelmet kell fordítani a környezetbarát vasúti szállításnak,
de a vasútfejlesztések viszonylag alacsony önfinanszírozó képessége miatt csak a valóban hatékony megoldások kerülhetnek előtérbe.
A vasút fejlesztésében az állam szerepét - ésszerű mértékben és a többi közlekedési alágazat fejlesztési lehetőségeit is biztosítva - fokozni kell.
3. A közúti szállítások és utazások már évek óta uralják a közlekedési piacot.
A közúti motorizáció és a közúti szektor térnyerése hosszú távon is folytatódik.
Ennek adminisztratív korlátozása célszerűtlen és szerteágazó károkat okozhat.
Ehelyett a jogos közúti közlekedési igények fokozott kielégítése mellett
a szabályozás és kezelés módszereit kell alkalmazni, a nemzeti célok elérése érdekében.
4. Fokozottan kell ösztönözni a környezetbarát járművek üzemeltetését, a lakó-, üdülő- és pihenőövezetek védelme érdekében.
5. Kiemelt figyelmet kell fordítani a közlekedésbiztonság javítására az eddigieknél hatékonyabb oktatási és nevelési módszerekkel,
valamint az ellenőrzések lényeges szigorításával.
6. A közúthálózat-fejlesztés és -üzemeltetés finanszírozási rendszerét módszertanilag és egyértelműbben szabályozni szükséges, különös tekintettel az autópálya-építések finanszírozási kérdéseire.
Ennek kapcsán - az EU normák lehetőség szerinti átvételével - felül kell vizsgálni a jelenlegi koncessziós rendszert, a szerződéseket
és az ebből fakadó kedvezőtlen gazdasági és társadalmi hatások okait meg kell szüntetni.
7. A városi közlekedésben a tömegközlekedés fokozódó térvesztését mérsékelni kell.
Fokozni kell az állam szerepvállalását,
a rendelkezésre álló fejlesztési hitel- és segélykonstrukciók bevonását a fejlesztésbe.
Arra alkalmas útvonalakon és csomópontokban a tömegközlekedést előnyben kell részesíteni,
ugyanakkor a nagykapacitású városi utakat az egyéb főutak és a gyűjtő, lakó utak hierarchikus arányos rendszerek fejlesztésével kell elősegíteni a közúti forgalom minél gyorsabb, biztonságosabb és legkevésbé környezetszennyező lebonyolítását.
8. Törekedni kell a sűrű és összefüggő országos kerékpárút-hálózat kiépítésére a közlekedésbiztonság fokozása érdekében.
9. Törekedni kell a légi közlekedés fejlesztésére,
minél több utas szállítására.
Célszerű ráhordó-elosztó központ kiépítése a nagy távolságokból Európába szállított utasok szétosztására a kisebb nemzeti járatokra.
Ferihegy mellett
Kiskunlacháza a közeljövő fejlesztési feladata a teherforgalom növelése érdekében.
A hazai repülőtér-hálózat fejlesztését költségvetési hozzájárulással elő kell segíteni.
10. A folyami teherszállítás növelése is kívánatos.
A Duna-Rajna-Majna csatorna megnyitása a hazai folyami kikötők fejlesztését igényli.
Alapvető célkitűzés legyen, hogy a stratégiai közlekedési ágazatok legfontosabb szakaszai, csomópontjai, létesítményei, ezek anyagi alapjai nemzeti kézben maradjanak.
Az említettek elérése érdekében lehetőleg a hazai műszaki és gazdasági szakemberek és műhelyek előkészítő, kivitelező és üzemeltetési részvétele legyen igénybe véve.
11. A távközlési hálózat üzemeltetésére adott kizárólagos koncessziós jogok 2001-ben lejárnak.
Megváltoztatható a jelenlegi telefontársaságok monopol helyzete
és az ezzel összefüggő ár- és díjmeghatározó egyeduralmuk megszüntethető.
Párhuzamos szolgáltatók versenyét kell kialakítani.
12. A műsorszórást alapszolgáltatásként kezelve meg kell akadályozni az Antenna Hungária magánkézbe adását.
Esélyegyenlőséget és embernevelést a magyar iskolákban!
Oktatáspolitika
Keresztény erkölcsiség, hazaszeretet
Alapelveink
A KDNP vallja, hogy az ország jövője elsősorban az ifjúság szellemi és lelki erőinek kiteljesedésétől függ.
Ezért fontos, hogy minden tanköteles gyermek és fiatal számára megfelelő iskola álljon rendelkezésre, amelyben eljuthatnak a mindenkitől elvárható műveltségi szintre.
Támogatja az élet próbáját kiálló pedagógiai elvek alapján szerveződő iskolákat,
köztük az egyházi iskolákat.
Az európai kultúra élő hagyományaihoz kapcsolódó keresztény erkölcsi rend közvetítését tartja az erkölcsi nevelés legfontosabb feladatának.
A nemzeti azonosságtudatra,
hazaszeretetre,
más nemzetek és etnikumok tiszteletére,
az emberszeretetre,
családi életre
és természetszeretetre való nevelés kiemelt fontosságú része az erkölcsi nevelőmunkának.
Érvényesíteni kell a gyermekek jogait,
az egészséges testkultúrát.
A közoktatás ingyenessége biztosítja az esélyegyenlőséget.
A központi szabályozás és a tanári (intézményi) önállóság ésszerű egyensúlyát kívánjuk megteremteni.
Helyzetértékelés
Az oktatási törvény helyes irányba kívánta terelni a közoktatást és a szakképzést.
Természetesen az emberek gondolkodásában kialakult hibás beidegződéseket, a társadalmi erkölcs és az etika hiányát nem lehet néhány év alatt megváltoztatni.
A kormányzat legutóbbi három évben hozott intézkedései, az elmulasztott szükséges lépések azonban, olyan helyzetbe sodorták az oktatási területet, amely súlyosbította a megelőző ötven éves zavarokat és lemaradást.
Az oktatásban napjainkban ellentétes felfogások élnek, parciális érdekek érvényesülnek és a konszenzuskeresés halvány látszata sem tapasztalható.
Társadalmunk legriasztóbb jelensége iskolás korú fiataljaink egyre növekvő értetlensége a magatartási, viselkedési, erkölcsi normák iránt.
A közoktatásban meggyengült a nevelés, így a pedagógusok túlnyomó többsége nem tudja és nem is akarja a gyermekek kialakuló személyiségét formálni.
A statisztikai felmérések szerint meghaladja a tíz százalékot azoknak az általános iskolát befejező tanulóknak a száma, akik nyolc éves tanulmányaik alatt sem tanultak meg becsületesen írni, olvasni és számolni.
A Nemzeti Alaptanterv által preferált új közoktatási iskolaszerkezeti modell feltételezi, hogy minden gyermek alkalmas arra, hogy középiskolai szinten tanuljon 18 éves életkoráig.
Ennek az igen sok pedagógus által is kifogásolt iskolaszerkezeti modellnek a beleerőszakolása az iskolarendszer fejlesztésébe minden más szükséges intézkedés végrehajtását, többek között az általános iskola befejező 9. és 10. osztályos szakaszának a megvalósítását is akadályozza.
Egyébként a NAT hiányosságai a nevelés terén, egyoldalúságai bizonyos tudományterületeken,
terhelései a pedagógus-társadalomra most kezd igazán megmutatkozni.
A teljes oktatás finanszírozási problémái állandó témái a közéletnek.
Noha első helyre kell tenni a pedagógusok illetményének a kérdését,
de nem kisebb jelentőségűek az oktatás működésének, szintentartásának és fejlesztésének a megoldatlan ellátási gondjaival összefüggő kérdések.
Napjainkban Magyarországon az oktatás részesedése a nemzeti jövedelemből a legelmaradottabb országok szintjével azonos.
A pedagógusképzés, az oktatás egészének kulcskérdése, sajátos megoldást nyert a képzési idő csökkentésével.
Kevesebbe kerül, de mi lesz a minőséggel?
A közoktatási törvény használja a "pedagógus szakvizsga" fogalmat, de nem magyarázza meg.
A felsőoktatást a rendezettség helyett az oktatási kormányzat által irányított, törvényileg szabályozott szabadosság uralja!
Tennivalók
1. A magyar oktatásügy legégetőbb feladata az oktatási törvények és elsősorban a NAT helyreigazítása.
A pedagógusok és a szülők szakmai és érdekvédelmi szervezeteivel összhangban kell kidolgozni a módosítások szövegét.
2. A közoktatás nevelésközpontúvá tétele érdekében egyértelműen tisztázni kell a pedagógusokkal, hogy mit vár el tőlük az iskola, a szülők, az egész társadalom
és milyen úton, módszerekkel lehet ezt teljesíteni?
Az óvodától a középiskola befejezéséig be kell vezetni a viselkedéskultúra, az erkölcsi és az etikai normák szabályainak megismertetését.
Elkerülhetetlen feladat az erkölcsi, etikai nevelés megindítása érdekében, bizonyos meghatározott tartalmi jegyekkel a hit- és erkölcstan, vagy az európai polgári erkölcstan egységes oktatásának a bevezetése, a szülők szabad választása szerint.
3. Be kell vezetni a 10. osztály után következő alapműveltségi vizsgát.
4. Ki kell dolgozni a nélkülözhetetlen alapismeretek egységes és általános tantárgyi alapdokumentumait, az iskolai átjárhatóság megvalósulása érdekében.
El kell érni, hogy az általános iskola első négy osztályában (10 éves életkorig) a tanulók elsajátítsák az írás, az olvasás, a beszédkészség, és a számolás biztos alapjait.
Azok a tanulók, akik ezt a minimális követelményt nem teljesítik, ne léphessenek felsőbb osztályokba.
Ugyanilyen módon kell rögzíteni a további nélkülözhetetlen alapismereteket is.
5. Amíg a tankötelezettségi korhatár a 16. életév, minden általános iskolában, ahol egy fél osztálynyi tanuló összejön, meg kell szervezni a 9. és a 10. osztályt.
Megfelelő felmérések alapján gondoskodni kell arról, hogy azok a gyermekek, akik középiskolában nem tanulnak tovább, hiánytalanul részesüljenek az általános iskola 9. és 10. osztályának a tanulmányaiban.
Itt az ésszerű körzetesítésnek van helye.
Ugyanakkor azonban, az általános iskola első négy osztályát, a 6-10 éves gyermekek számára létszámtól függetlenül a lakó-helyükön kell működtetni.
6. A középiskola iránt növekvő lakossági érdeklődést feltétel nélkül ki kell elégíteni.
Ha igény mutatkozik 8, 6, vagy 4 osztályos középiskola iránt, az igényelt formát kell biztosítani.
Intézkedéseket kell tenni a középiskolai érettségi vizsga műveltségbeli tekintélyének és egységének a megvalósítása érdekében.
Ezért meg kell szüntetni a két szintű érettségi vizsga előkészítését.
A középiskolai végzettség az osztályok tanulmányainak sikeres elvégzésével, az érettségi vizsga nélkül is állja meg a helyét.
A közoktatást megmerevítő, az európai és hazai hagyományoktól eltérő, az általános műveltség színvonalát nem fokozó egységes szerkezetet kerülni kell az oktatás területén.
Lehetőséget kell nyújtani arra, hogy a közoktatásban az alapkövetelményeket teljesítő sokszínűség érvényesüljön.
7. Elő kell segíteni, hogy a szakképzés, különválva a közoktatástól, mielőbb önállóan kialakuljon.
Ennek érdekében elnevezésében is külön kell választania szakoktatást a közoktatástól.
Az átmenet első évétől minden szakképző intézményben meg kell szervezni az új rendszerű szakoktatást,
ezzel is csökkentve a feleslegessé váló szak-pedagógusok foglalkoztatási bizonytalanságait.
A szakmai, gazdasági szervezeteknek, a kamaráknak felelős, döntő beleszólást kell biztosítani a szakoktatás tartalmába, szervezésébe.
Lépéseket kell tenni, főként az ipari és kereskedelmi szakmákban, a duális rendszerű (a tanuló szerződtetésén alapuló) szakképzés fokozott bővülése, mielőbbi megvalósulása érdekében.
A többgyermekes, a szociálisan vagy mentálisan hátrányos helyzetű családok gyermekei kiegészítő oktatási és szociális támogatásban is részesüljenek (pl. tankönyvvásárlási, utazási, térítésidíj-fizetési kedvezmény, a tehetséggondozás finanszírozása).
A finanszírozásnak lehetővé kell tennie a sérült, a beilleszkedési, tanulási zavarral küzdő és a fogyatékos tanulók megfelelő felzárkóztatását, képességeik kibontakoztatását.
Az államnak az egyházak által fenntartott óvodák, iskolák működését az önkormányzati intézmények teljes körű (a költségvetési és az önkormányzati működtetési és felújítások összegéből számított) támogatásával megegyező mértékig kell támogatnia.
A nemzeti kisebbségi és etnikai nevelés, oktatás feltételeinek megteremtése központi költségvetési feladat.
A kistelepüléseken élő családok érdekében a központi költségvetésnek biztosítania kell, hogy a településeken legyen iskola.
8. Megtartandó az egyetemi és főiskolai rendszer duális szerkezete.
A felsőoktatási intézmények erőltetett integrációját egységes fejlődés váltsa fel.
A felsőoktatás elérhető legyen mindazok számára, aki képességük, szorgalmuk alapján alkalmasak a diploma megszerzésére;
ez kettős finanszírozást igényel: a képzésben résztvevő hallgatók támogatását (egyéni teljesítményt figyelembe vevő szociális ösztöndíjrendszer),
másrészt intézményi finanszírozást.
Az oktatás "normatív" finanszírozása nem fogadható el az ún. "kisszakok" esetében, ezeket központi keretből kell támogatni!
A felsőoktatáshoz funkcionálisan kapcsolódik a kutatás, ennek biztosítása a központi költségvetés feladata.
Pályázati rendszer nem szolgálhat az egyetem, vagy főiskola alap-feladatainak biztosítására.
Az állam kötelessége az oktatás, így a felsőoktatás finanszírozása, működtetése.
Itt nem lehet szó "piacosításról".
Minden magyar állampolgárnak alanyi jogon jár a közoktatás, a szakoktatás elvégzése, illetve az első diploma megszerzése.
9. A KDNP kiemelten fontosnak tartja a pedagógusok erkölcsi és anyagi megbecsülését.
A pedagógusok számára az értelmiségi léthez méltó anyagi feltételeket kell biztosítani.
A pedagógus-képző intézmények a hallgatók szakmai, pedagógiai alkalmasságát kiemelten fejlesszék.
A pedagógusképzés stratégiai ügy, a felsőoktatáson belül meghatározó szerepe van;
A pedagógusképzés rendszerét meg kell újítani: a jelen igényeit figyelembe véve, valamint megőrizve a képzés eddigi értékeit;
a.) A pedagógusképzésnek tartalmi és szervezeti vonatkozásban is összhangban kell lennie a közoktatással;
b.) Valamennyi területen az elméleti szaktárgyi ismeretek mellett különös hangsúlyt kell helyezni a gyakorlati felkészítésre.
A tanárképzésben fontos a szaktudományi képzés és a szakdidaktika egysége.
A pedagógusjelölteket fel kell készíteni a nevelési feladatok ellátására.
Erősíteni kell a pedagógusok hivatás-tudatát,
a képzési idő alatt kívánatos a folyamatos kapcsolat-tartás az iskolával;
c.) A pedagógusok képzése és továbbképzése egységes rendszert alkot, ezért a továbbképzés a pedagógusképző intézmények kizárólagos feladata;
A jelenlegi törvényi szabályozásban szereplő "pedagógus szakvizsga" szerepét és tartalmát újra kell gondolni;
Lehetőséget kell biztosítani a tanárok posztgraduális szaktudományi, tantárgy-pedagógiai képzéséhez
és szorgalmazni kell, hogy minél több "tudós tanár" működjön a közoktatásban;
10. A felsőoktatásban a tudományos munka és az oktatás egységet képez, ez az egység azonban nem jelent feltétlenül szervezeti egységet.
A KDNP elkötelezett híve a közjó érdekében folyó tudományos kutatás és felsőoktatás szabadságának.
Mind a tudomány, mind a felsőoktatás területén önálló tulajdonon és költségvetésen alapuló, az önkormányzatiság elvén működő valódi autonómiára van szükség.
Az állam a kutatási és felsőoktatási intézmények irányításának, finanszírozásának rendszerét egységes elvek alapján szabályozza.
Jöjjenek létre az intézmények önkormányzatának működéséhez szükséges politikamentes kuratóriumok (felügyelő-bizottságok),
amelyek azt is elősegítik, hogy az intézmények az állami, alapítványi és vállalkozási támogatások segítségével magas színvonalon működhessenek.
A felsőoktatási és kutatási intézményekbe befizetett összegek nem vonhatók el az intézményektől, ez vonatkozik a tandíjakra is.
11. A KDNP olyan testnevelési és sporttámogatási rendszert tart szükségesnek, amelyben az élsportban eddig elért nemzetközi eredményesség megtartása mellett
fejlődik az iskolai testnevelés és sport,
a szabadidősport,
a rekreáció és a preventív testnevelés,
valamint az egészségmegőrzés.
Szükséges a tömegsport növelése,
elismertségének növekedése.
Olyan többcsatornás sporttámogatási rendszer megvalósítását támogatjuk, amely lehetővé teszi a lakosság lelki és fizikai egészségének megőrzését.
A sportingatlanok tulajdonjoga elsősorban az önkormányzatokat illeti,
ha az illetékes önkormányzatok nem vállalják át a tulajdonjogot, akkor a sportingatlanok kerüljenek a sportegyesületek, illetve a sportszövetségek tulajdonába.
12. Biztosítani kell a Nemzeti Tankönyvkiadón, vagy más állami kiadón keresztül az olcsó alaptankönyv ellátást.
A fiatalok pártját fogjuk!
Ifjúságpolitika
Alapelveink
Az ifjúságpolitika területén alapvető célunk, hogy erkölcsi értékek alapján álló, felelősen gondolkodó, pozitív jövőképpel rendelkező, a közösség ügyeiért elkötelezett és tenni kész ifjúságunk legyen.
Tennivalók
Oktatási és családpolitikai programunkból kiemeljük az ifjúságra vonatkozó fontosabb szempontokat: 1. Szeretnénk elősegíteni, hogy a család, mint érzelmileg és fizikailag biztos háttér álljon a felnövekvő fiatalság mögött,
és erkölcsi nevelésének műhelye legyen.
2. Be kívánjuk vezetni az alapfokú oktatási intézményekben az erkölcsi nevelést.
Oktatáspolitikánkkal segíteni szeretnénk, hogy minden fiatal harmonikus, életigenlő személyiséggé fejlődhessen, szellemi és fizikai tehetségét, képességeit a lehetőségek legtágabb határáig kifejleszthesse.
3. A civil szférával és az egyházakkal együttműködve segítséget szeretnénk nyújtani a hátrányos helyzetű fiataloknak a társadalomba való beilleszkedésben.
4. Felvilágosító munkával kívánjuk megelőzni a szenvedélybetegségek kialakulását az ifjúság körében,
a már kialakult függőség kezelésére pedig hatékonyan működő intézményeket támogatunk.
A fiatalság egészséges fejlődése érdekében határozottan elzárkózunk az ún. lágy drogok forgalomba hozatalának engedélyezése
5. Támogatni kívánjuk a fiatalok aktivitását, közéleti szerepvállalását, hogy az önálló mozgalmak és szervezetek keretében tapasztalatot szerezhessen, feladatot és felelősséget vállalhasson.
Támogatjuk az ifjúsági szervezők és vezetők képzését, hogy a szerveződések minél több embert, minél hatékonyabban tudjanak bevonni munkájukba.
Ösztönözni kívánjuk a fiatalok részvételét az önkormányzatokban és a civil szférában, hogy lehetőséget kapjanak az érdemi munkában a közösség érdekében.
6. Az ifjúság érdekei fokozott védelmében szeretnénk elősegíteni, hogy: minden fiatal a képességeinek és érdeklődésének megfelelő szakképesítéshez jusson.
Biztosítani kívánjuk, hogy minél többen bejuthassanak a felsőoktatásba
és a hátrányos anyagi helyzet ne jelenthessen visszatartó tényezőt.
Ennek érdekében - az ösztöndíjak, alapítványi támogatások és tanulmányi szerződések lehetőségén felül - állami garanciavállalással ösztönözni kívánjuk a banki szférát tanulmányi kölcsön nyújtására.
Koordinációs rendszer kidolgozásával kívánjuk megoldani a vidéki hallgatók elhelyezésének problémáját.
7. Az ifjúsági munkanélküliség csökkentésére ösztönözzük és elősegítjük új munkahelyek teremtését.
A hiányzó felkészültséget, illetve a csökkent munkaképességet képzési és támogatási rendszerrel kívánjuk orvosolni.
8. Az induló fiatal családok kedvezményes lakáshoz jutását segítjük.
Lakáspolitikai koncepciónkban fokozottan figyelembe vesszük az otthont teremteni kívánó fiatalok érdekeit.
Nemzeti kultúra, európai keresztény hagyományokkal
Kultúra és a sajtó
Alapelveink
A KDNP kulturális értékrendjének alapját a keresztény tanítások képezik, művelődéstörténeti és társadalomszociológiai értelemben egyaránt.
Mert a kultúra a múlt őrzésének, a jelen alakításának és a jövő kigondolásának legtisztább formája.
Ezért az emberi élet teljességének egyik alapfeltétele, hogy megfelelő kulturális közegben éljen, bontakoztathassa ki képességeit és lehessen mások hasznára.
Ezért az embernek joga van a szellemi javakhoz
és az azok birtokbavételéhez szükséges intézményrendszerhez.
A KDNP látja és érzékeli a világban létező kultúrák sokféleségét, vallásos és világi sajátságait.
A maga számára meghatározónak a keresztény erkölcs európai értékrendjét tartja.
Minden olyan érték létrejöttét támogatja, amely nem sérti az emberi méltóságot,
a szabadságjogokat,
a vallási meggyőződést
és az etnikai jellegzetességeket.
Kiemelten fontosnak tartja a nemzeti kultúra védelmét és fejlesztését,
miközben a legnagyobb tisztelettel viseltetik más népek kultúrája iránt.
KDNP vallja, hogy a kultúra nem öncél, nem helyezhető a társadalom fölé, hanem nemes eszköz a közjó kiteljesedéséhez.
Hiszi, hogy a valódi nagyság szerény, hasznos, szerető, megértő és megbocsátó.
Reméli, hogy a kulturális piac terjedése nem vezet az értékek kontraszelekciójához.
A kultúra egy nemzet szellemi erejének hőmérője.
Nem lehet primer politikai eszköz, érdekcsoportok szócsöve, sem luxuscikk.
Nem lehet múltat tagadó, jelent elhanyagoló, jövőt kisajátító.
A keresztény kultúrafelfogás a hagyományok megőrzésének és a merész jövőkép felrajzolásának egysége.
A KDNP az alkotói szabadság tiszteletbetartását támogatja.
Tapasztalja ugyanakkor, hogy annak szabadosságba fordulása némelykor miként fordul a kultúra alapcéljai ellen.
Vallja, hogy az eszmék harcában a művek valóságos értékeinek kell eldöntenie ezeket a "küzdelmeket".
A KDNP a kultúrát a nemzeti lét és a nemzettudat alapjának tekinti,
sérthetetlenségét pedig a gazdasági és a társadalmi élet fontos feltételének.
Támogatása tehát nem lehet állami kegy és csupán civil kötelesség.
Folyamatosságának biztosítása nemzetstratégiai kérdés.
Megállítani a leépülést!
Helyzetértékelés
A mai magyar kulturális helyzetre az jellemző, hogy az elmúlt évtizedekben nem csak a politikai és gazdasági élet polgári és keresztény vonásai tüntették el,
hanem a korábbi kulturális fejlődés folyamatossága is megszűnt.
A fellazításban szerephez jutott a fogyasztói szemlélet térnyerése is, amelyik mint folyamat, a mai napig tart.
A pénzközpontúság és az általa vezérelt óriási életmódváltozás is ezt a tendenciát erősíti.
Következményeként beszűkültek a kultúra fejlődési lehetőségei
és nyomában megindult az igények csökkenése.
Ma az általános elszegényedés, a fizetőképes kereslet zuhanása és a szabályozatlan keretek között egyre igénytelenebbé váló piac hat rombolóan a kulturális kínálatra és a beszűkülő közéletre.
Az állam gyorsabban vonul ki a finanszírozásból a szükségesnél.
Ez az intézményrendszer lepusztulásához,
a művészi színvonal csökkenéséhez,
a kulturális élet résztvevőinek peremre-szorulásához vezet.
A helyzet normalizálását segítő szaktörvényeket a kormány csak részben terjesztette elő,
helyette a hatályosak toldozgatása folyik,
a kulturális vállalatok privatizálásának eredményeit a költségvetés elnyeli.
Kilátástalanná váltak az alkotóművészek körülményei.
Nem képes érvényesülni a kultúrában dolgozók és művészek érdekvédelme.
Fontos intézmények szűnnek meg, alakítódnak át úgy, hogy tennivalóik és vezetésük a kormánypártok kulturális érdekkörében összpontosul.
Veszélybe került a nemzeti kultúra új teljesítményeinek megszületése.
Ezek nem élveznek kiemelt figyelmet és támogatást,
alkotóikat a túlzott piacosítás igazságtalanul szelektálja.
A művészet, a könyvkiadás, a képzőművészeti és zenei teljesítmény-piac a magyar alkotások fokozatos kiszorulását jelzi.
A benne maradók egyre inkább egyetlen érdekkörhöz tartozóak.
A gazdasági helyzetet az ÁFA-kulcsok változatlansága tovább rontja.
A magyar tudomány helyzete sem javult.
Csak a két világháború idejére jellemző mértékű elvándorlás van folyamatban, ami különösen a fiatal tudósok elvesztésével sújtja a nemzetet.
Az akadémiai és egyetemi párhuzamosságok fennmaradása a kutatásban valójában csökkenti a finanszírozás egyébként is alacsony hatásfokát.
A sajtószabadság ismét csak fikció.
Az egyre homogénebb tulajdonosi háttér negatív következményeképpen a korábbi cenzúra rendszere érdek-vezérelte öncenzúrává alakul át.
"Eredményeként" a sajtó sok-félesége látszat csupán,
benne a nemzeti sajtó léte állandó veszélyben van.
A magyar gazdasági, szociális, kulturális és társadalmi valóság továbbra is hézagosan, esetenként deformáltan jelentkezik a közszolgálati rádióban és televízióban.
Újra létezik ideológia-vezérelte kultúrpolitika.
Jellemzője a nemzeti kultúra elsődlegességének tagadása,
a liberális piaci elvek teljes érvényesítése,
az egyházak kulturális tevékenységének támogatás-hiánya,
az elismerések egyoldalúsága és az értékek, művek, teljesítmények közötti szubjektív különbségtevés,
valamint az ítélkező testületek és kuratóriumok összetételében jelentkező egyoldalúság.
Következménye a nemzettudat fokozatos csökkenése,
az állampolgári cselekvőképesség visszaszorulása,
és a láthatóan növekvő műveletlenség.
Mi a legsürgősebb?
Tennivalók
1. Ami a tennivalókat illeti, a KDNP általánosságban vallja, hogy az átmeneti időszakban a kultúra teljes piacosítása káros lépés,
amelyet a régi maradvány-elven történő finanszírozás gyakorlata tovább súlyosbít.
A helyzeten egy átfogó kulturális reform program segíthet, amelyben a teljes konszolidáció gazdasági és szellemi értelemben egyaránt megvalósulhat.
Fenn kell tartani az átlátható állami és önkormányzati finanszírozást
és minden eszközzel ösztönözni kell a magántámogatások lehetséges formáit: az egyéni, az alapítványi, a vállalati szponzorálási tevékenységet.
A KDNP elveti a kultúra közvetlen irányításának módszerét
és az önépítkezés gyakorlatát támogatja.
Az intézményrendszer védelmét és anyagi ellátását azonban még jó ideig központi kötelezettségnek tartja,
s a kettő között nem lát szoros kapcsolatot.
2. A konkrét tennivalókat így látjuk: Hozzá kell kezdeni a kultúra általános konszolidációjához.
Önálló kulturális minisztériumot kell felállítani a kormánypozíció megerősítésére.
Meg kell erősíteni a nemzeti kultúra intézményrendszerét, anyagi biztonságát.
3. Társadalmi-szakmai részvétellel szabad a pénzelosztások rendszerét működtetni.
4. Fent kell tartani a közművelődési intézmények, művelődési házak státusát.
Növelni kell a közgyűjtemények szerepét,
korszerű törvényekkel szabályozni feladataikat,
és garantálni anyagi ellátásukat.
5. Meg kell alkotni a hiányzó kulturális törvényeket és a meglévőket felül kell vizsgálni.
Erősíteni kell a könyvtárak szerepét,
fejleszteni a szakkönyvtárakat és ezek műszaki adottságait,
a tudományos és tankönyvkiadásban őrizni kell a megfelelő állami tulajdonrészt.
6. A képzőművészet és intézményeinek állami támogatása megoldatlan,
bővíteni szükséges ezek kereteit.
7. A tudományos kutatás szabadságának fenntartása mellett
szükséges a kutatóintézeti rendszer szerkezeti átalakítása
és a kutatók méltányos bérezésének megoldása.
8. Fékezni kell a színházi struktúra teljes piacosításának folyamatát a színvonal védelme érdekében,
a hazai sajátságok megőrzését és a társulatok védelmét szem előtt tartva.
9. Kiemelten támogatni kell a magyar zene jelenlétét a hazai zenei alkalmakon,
segíteni új művek születését
és jelenlétüket a rádió és televízió műsoraiban.
10. Felül kell vizsgálni a médiatörvényt, hogy a közszolgálati feladatok vállalása biztosítható legyen.
Fokozni kell a külföldi magyar kulturális jelenlétet.
Foglalkozni kell a kultúra jövőjének tervezésével.
Támogatni kell az állami és önkormányzati irányítás semleges köztisztviselői karának megerősödését.
Mindezekben a keresztény etika alapeszméit kívánatos érvényesíteni.
Budapest, 1998. február hó
