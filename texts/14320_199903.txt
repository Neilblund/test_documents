SDPS VALMANIFEST  Partifullmäktige 25-26.11.1998  MED SIKTE PÅ FULL SYSSELSÄTTNING  Rättvisa och gemensamt ansvar utgör grunden för den socialdemokratiska ideologin. Vi måste visa att vi står för vårt ideologiska budskap. Vi arbetar för att lösa människornas problem i vardagen. Vi har alltid tagit ansvar för skötseln av frågor som rör den vanliga människan. Det gör vi också i framtiden - tillsammans och tryggt.  Riksdagsvalet 1999 är ett linjeval. Nu avgörs om det nuvarande socialdemokratiskt ledda programmet för en sundare ekonomi och ett sundare samhälle får en fortsättning.  Samarbetsförmåga har alltid utgjort socialdemokraternas styrka. Nu är det dags att dra åt samma håll för att linjen för arbete, mänskligt välstånd och trygghet ska kunna fortsätta också under kommande år.  VI TRYGGAR VÄLFÄRDSSAMHÄLLET  I början av 90-talet störtade Finland in i landets svåraste ekonomiska kris under detta sekel. Arbetslösheten steg under Esko Ahos borgerliga regering till en femtedel av arbetskraften. Finlands ekonomi höll på att falla samman. Möjligheterna till internationella krediter höll på att stängas slutligt. Relationerna på arbetsmarknaden inflammerades.  Regnbågsregeringen med fem partier under Paavo Lipponens ledning inledde arbetet under exceptionellt svåra förhållanden. Den vidtog omedelbart nödvändiga åtgärder för att göra ekonomin sundare. Statsekonomin balanserades inte genom skärpta skatter utan genom att inkomstbasen stärktes med hjälp av tillväxt och sysselsättning. Statens utgifter återfördes till en nivå som ekonomin klarade av.  Nu har Finlands ekonomi stabiliserats. Den ekonomiska tillväxten är den snabbaste i Europa. Finland har grepp om statsskulden. Inflationen och räntenivån är lägre än någonsin. Förutsättningarna för att styra den samhälleliga utvecklingen är bättre än någonsin under detta decennium. Finland går med i euroregionen som en stark ekonomi. Det här lyckades genom ett brett samarbete och genom att utnyttja styrkan i avtalssamhället. Förutsättningarna för en trygg utveckling under nästa millennium har skapats.  Det viktigaste är att stabilt minska arbetslösheten och trygga grunderna för det finländska välfärdssamhället. Denna linje vill vi följa också under nästa valperiod.  MÅLET ÄR ATT ÅTERINFÖRA FULL SYSSELSÄTTNING  - Vi vill säkra det finländska välfärdssamhället. Det bör byggas utgående från individen och familjerna. Detta förutsätter kvalitativt högtstående grundservice och ett tillräckligt socialskydd. Män och kvinnor ska garanteras jämlika möjligheter att delta i arbets- och familjelivet genom omfattande grundtjänster samt arbetstids- och föräldraledighetsarrangemang. Finansieringen av välfärdsstaten tryggas bäst genom att öka de arbetandes andel av den arbetsföra befolkningen. Den utkomst man får genom arbete är det hållbaraste sättet att höja individens och familjernas välfärd samt förhindra utslagning.  - Vi vill sänka arbetslösheten med målet att återinföra full sysselsättning.  - Vi vill fortsätta det breda samarbetets politik samt utveckla avtalssamhället som bygger på samarbete mellan organisationerna på arbetsmarknaden. En förstärkning av kollektivavtalen allmäntbindande verkan är det bästa sättet att fortsätta förnyelsen inom arbetslivet för såväl löntagare som företagare.  - Vi vill ha mer konkurrenskraftig företagsverksamhet i Finland. Den baserar sig på ny teknik och produktutveckling, kunniga arbetstagare, ett brett samarbete och på att personalen medverkar i beslutsfattandet. Anställda som orkar i arbetet, är kunniga och deltar utgör den viktigaste resursen i arbetslivet.  - Vi vill lätta löntagarnas skattebörda genom att ändra skattestrukturen så att beskattningen av låg- och medelinkomsttagare ytterligare lindras. Låginkomsttagarnas sysselsättningsmöjligheter bör förbättras utan att grundinkomsten försämras genom att utveckla beskattningen och socialskyddet för de lågavlönade. En lindring av beskattningen av löntagarna innebär att tyngdpunkten i beskattningen överförs till kapitalinkomster, förmögenhet och miljöbelastning. Dessutom bör den strama utgiftspolitiken fortsätta. Vi avvärjer nedskärningar i socialskyddet som skulle finansiera skattelättnader för höginkomsttagare.  - Vi vill ha en jämlik inkomstutveckling för alla medborgare. Pensionärernas rätt till ett tryggt liv bör garanteras genom att vi ser till att det finns tillgång till social- och hälsovårdsservice.  - Vi vill trygga en balanserad regional utveckling och en sund kommunal ekonomi. Vi utvecklar regionerna utgående från deras styrka. Vi utvecklar kommunstrukturen och stabiliserar de ekonomiska relationerna mellan stat och kommuner. Kvaliteten på och tillgången till kommunal basservice bör tryggas.  - Vi vill trygga allas rätt till ett bra och tryggt boende till skäligt pris och i en bra och trygg boendemiljö.  - Vi vill att det finländska samhället också i framtiden satsar på bildning, utbildning av alla medborgare och hög kunskapsnivå. Grunden för detta utgörs av utbildningssystemet med grundskolan, som verkställer jämlikhet. Vi vill arrangera förskoleundervisning i hela landet.  - Vi vill avvärja den osäkerhet och den otrygghet som den råa internationella kapitalismen förorsakar.  - Vi vill vara aktiva medlemmar i Europeiska unionen för att bevaka Finlands intressen så att vi tryggar fred och hög sysselsättning. Målet social trygghet och hälsosam miljö genomförs bättre än för tillfället genom europeiskt samarbete.  
