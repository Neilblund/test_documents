Socijaldemokratska partija Bosne i Hercegovine smatra, da postojeća vlast nije u stanju voditi ekonomiju zemlje ka napretku i boljem životu građana.
Osnovni razlozi ovakvog stanja su etničke i druge podjele,
nacionalizam u funkciji prikrivanja kriminala i korupcije,
zloupotreba ustavno-pravnog ustroja zemlje,
nepostojanje strategije razvoja, neznanje,
i zbog stalnih opstrukcija, nemogućnost izgradnje institucionalnog okvira na nivou zemlje za regulisanje ekonomskog sistema.
SDP BiH cijeni da kriza u BiH (uzrokovana ratnim razaranjima, tehnološkim i zaostajanjem u stjecanju novih znanja, odsustvom strategije i industrijskih politika, deregulacijom, nejedinstvenim tržištem, promašenim konceptom i kriminalizacijom privatizacije, nepostojanjem političke volje i presporom izgradnjom institucija države u području ekonomskog sistema, inferiornosti naše ekonomije, korupcijom i organizovanim kriminalom i dr.), predugo traje.
Situacija u zemlji dramatično je pogoršana uticajem svjetske ekonomske krize u 2008. i posebno u 2009. godini.
Zemlja je u recesiji.
Elementarna je patriotska obaveza SDP-a BiH da, zajedno sa svim ostalim progresivnim snagama u zemlji, poduzme sve da se zaustave negativni trendovi u ekonomiji i produbljivanje krize, te obezbijede realne pretpostavke za rast i razvoj.
i  gdje nas je dovela postojeća vlast
Na kraju 2008. godine ostvareni nominalni BDP BiH iznosio je 24.552 milijarde KM i realno je veći u odnosu na prethodnu godinu za 5,8%.
BDP po glavi stanovnika iznosio je 6.435 KM, što, mjereno u standardu kupovne moći, predstavlja svega 30% prosjeka 27 zemalja EU.
Industrijska proizvodnja rasla je po stopi od 10,2%, ali je zato prerađivačka industrija, koja čini pretežni dio industrijske proizvodnje, ostvarila rezultate ispod nivoa prošlogodišnjih.
Ostvareni izvoz u 2008. godini iznosio je 6.7 milijardi KM, a uvoz 16,2 milijarde KM i rastao je brže od rasta izvoza za 4,1 indeksnih poena.
Trgovinski deficit ostvaren je u iznosu od čak 9,5 milijardi KM, i porastao je za 20,2% u odnosu na prethodnu godinu.
Prosječan broj zaposlenih u BiH, u 2008. godini, iznosio je 702,3 hiljade, a nezaposlenih 493,3 hiljade lica.
Stopa nezaposlenosti iznosila je 41% i najveća je u odnosu na zemlje iz okruženja (osim Makedonije).
Prosječan broj penzionera u zemlji, u 2008. godini, bio je 540,7 hiljada.
Ukupno prikupljeni prihodi, po osnovu poreza (direktni i indirektni) i doprinosa, iznosili su u 2008. godini, oko 10 milijardi KM.
Učešće javne potrošnje u BDP iznosilo je, neizdrživih, 44%, dok je vanjski dug od 4,19 milijardi KM učestvovao u BDP sa oko 17%.
Nažalost, „vlastita kriza“ je u 2009. godini produbljena djelovanjem svjetske finansijske, a potom ekonomske krize.
Procjena efekata krize na BiH ekonomiju je izostala, kao i efikasne mjere za suzbijanje krize i nužne reforme, prije svega, zbog nedostatka političke volje i neizgrađenosti institucija, ali i zbog neznanja i kriminalizirane vlasti
Takav odnos vlasti uzrokovao je, u prvih devet mjeseci 2009. godine, pad industrijske proizvodnje u odnosu na uporedni period, za oko 4%, pad prometa u maloprodaji za 10%,
smanjenje broja zaposlenih i povećanje broja nezaposlenih i gubitak oko 45.000 radnih mjesta,
smanjenje robne razmjene sa inozemstvom za 24,7% (pri čemu je izvoz manji za 21,4%, a akumulirani deficit, u robnoj razmjeni sa inozemstvom od 2000. do 2009. godine, premašio je 63,5 milijardi KM - samo u zadnje dvije godine preko 16,3 milijardi)
pad prihoda od indirektnih poreza za oko 10,6%,
smanjenje depozita za 7,58%, smanjenje plasmana privredi i stanovništvu, povećanje vanjskog duga za 16% i dr.
Konačno, procjena je da će ovakva kretanja uzrokovati pad BDP za oko 3%.
Tražnja opada, smanjuju se investicije, a štrajkovi su svakodnevna pojava.
Građani ubrzano siromaše, a vlast usmjerava snagu na općenite i neefikasne mjere koje ne ublažavaju probleme, a kamoli da zaustavljaju negativne tendencije.
Naše vlade, ustvari, nemaju nikakve, a kamoli konzistentne ekonomske politike, čime je Zemlja dovedena u stanje kada se, u osnovi nepovoljan aranžman sa MMF, čini kao jedini spas.
Ne treba, međutim, sumnjati da su uslovi tog aranžmana veoma teški i da će njihovo provođenje, ukoliko uopće bude i moguće, biti dramatično sa trajnim posljedicama na socijalni i ekonomski sektor čak i u ideološkom smislu.
Pogotovo zbog činjenice da se na ovaj način zemlja zadužuje, prije svega radi izmirenja obaveza prema stranim kreditorima, a da rješavanje unutarnje krize i problema likvidnosti budžeta ostaje zadatak domaćih vlasti.
Postavlja se pitanje za koga vlade u BiH u stvari rade? Pošto se uglavnom bave spašavanjem budžeta, odnosno održavanjem dostignutog nivoa ili čak povećanjem vlastite i potrošnje administracije, a ne rješavanjem problema stanovništva i realnog sektora ekonomije.
Zbog toga je, posebno u ovom vremenu, „ neposlušnost prema vlasti jedan od najprirodnijih i najzdravijih činova“
ii šta će uraditi sdp bih
Socijaldemokratska partija Bosne i Hercegovine ne može puno uraditi ukoliko joj građani ne daju povjerenje na izborima i ne omoguće da u njihovo ime vodi Bosnu i Hercegovinu ka prosperitetu i boljem životu svih njenih građana.
Zato pozivamo građane naše zemlje da svoj glas daju SDP-u jer time ustvari glasaju za zajednički život i veći standard, a ne za podjele i siromaštvo,
za razvoj i stvaranje, a ne za korupciju,
za privredni rast i razvoj, a ne za krizu i stalnu neizvjesnost i strah,
za rast zaposlenosti, a ne za gubitak radnih mjesta,
za prava radnika u skladu sa radnim zakonodavstvom i međunarodnim standardima, a ne za robovlasničke odnose,
za manje poreze građana i privrednih društava i jednakost pred zakonom, a ne za stalno povećanje poreskog opterećenja i podjele na one koji moraju platiti porez i na povlaštene pojedince i kompanije koje nemaju nikakvih posljedica kad izbjegavaju ili utaje porez jer su „miljenici“ vlasti,
za pristup sredstvima za razvoj pod istim uslovima za sve, a ne samo za one koje vlast „preporuči“,
za racionalnu javnu potrošnju i stabilne van budžetske fondove, a ne za rasipništvo i bezobrazne privilegije vlasti i činovnika.
Glasajući za Socijaldemokratsku Partiju vi ustvari glasate protiv nosioca podjela i nepravde, korupcije i neznanja i kreatora „pljačkaškog tranzicijskog kapitalizma“ i „kreativnog razaranja“ oličenog u neokonzervativnim etničkim strankama koje i ne mogu funkcionirati na principima zajedništva i pravde, stvaralaštva i razvoja, jer su ogrezli u kriminalu, korupciji i podjelama.
iii naša ekonomska politika
za zajednički život i veći standard, a ne za podjele i siromaštvo
Desničarske političke partije, koje su u postsocijalističkom periodu, uglavnom, bile na vlasti vođene prevashodno etničkim, grupnim i pojedinačnim interesima, potiskujući time opšte interese društva u drugi plan ili često i ne razmišljajući o njima, dovele su društvo, stalnom proizvodnjom straha i podjelama, u stanje apatije i moralnog kraha,
a korupcija i kriminal su postali dominantno ponašanje vlasti i njihovih interesnih grupa.
Za Socijaldemokratsku partiju Bosne i Hercegovine, koncept ekonomskog razvoja koji provode desničari (nacionalne stranke i njihovi partneri) je neprihvatljiv iz razloga što je dugoročno neodrživ, a kratkoročno proizvodi stanje stalne nestabilnosti i neizvjesnosti.
Ekonomski sistem, zasnovan na odsustvu znanja, vizije, nekonzistentnih politika, nekontrolisanoj deregulaciji, totalnoj i uglavnom, krimilaniziranoj privatizaciji (čak i javnih dobara), „ad hoc“ socijalnoj, zdravstvenoj i penzionoj politici, izvjesno je vodi društvo u sve veće raslojavanje.
Rezultat takvog vođenja ekonomije je neopravdano, na kriminalu zasnovano, bogaćenje nacionalnih oligarhija,
uz istovremeno sve veći broj nezaposlenih, siromašnih, nepismenih građana koji nemaju osnovnu zdravstvenu zaštitu,
penzionera što sve teže žive,
nemogućnosti stjecanja potrebnih znanja,
nepravično raspoređenih socijalnih davanja, besperspektivnosti mladih.
U procesu globalizacije tržišta i nužnosti uključivanja u te procese, ovakvom ekonomskom politikom (bez politike), postojeće vlasti, motivirane prvenstveno pojedinačnim i grupnim interesima, vode zemlju u stanje stalne nestabilnosti, depresije i mogućeg kolapsa ekonomije, odnosno uništavanja svih pretpostavki za razvoj demokratskog društva.
To se mora zaustaviti.
Neophodno je prestati, nekritički slijediti doktrine ekonomskog razvoja, temeljene na nereguliranom kapitalizmu, koje umiru, a koje, izvjesno je, odgovaraju korumpiranoj vlasti.
Imperativ je i obaveza SDP BiH izgradnja novog modela razvoja radi spašavanja ekonomije zemlje.
Uostalom, to čine i one zemlje koje su ovaj model kapitalizma kreirale.
Naša dodatna obaveza je i u činjenici da nas je nekritička primjena ovog modela, između ostalog, praktično zaustavila u razvoju, posebno konkurentne proizvodnje, temeljene na novim tehnologijama i novim znanjima.
SDP BiH će zbog toga, kad dođe na vlast, graditi model ekonomskog razvoja temeljen na nužnim reformama, napuštanjem modela tzv. tranzicijskog pljačkaškog kapitalizma („kazino kapitalizma“)
i izgradnjom socijalne države,
tržišne ekonomije, sa značajnim strateškim privrednim subjekatima u većinskom državnim vlasništvu (infrastrukturna privredna društva- energetika, komunikacije, namjenska industrija, javna komunalna privredna društva i korištenje javnih dobara)
i potrebnim nivoom reguliranja tržišta u uslovima miješane ekonomije.
Način nastanka svjetske finansijske, a potom ekonomske krize, te njen različit uticaj na ekonomije pojedinih zemalja, još jednom nas je uvjerio da je nužno razvijati upravo ovakav model ekonomskog razvoja.
Istovremeno, obezbijedićemo efikasniji i brži put ka članstvu u Evropskoj uniji dostizanjem potrebnih standarda i provođenjem sektorskih reformi temeljenih na prethodnom modelu, radi sigurnijeg i boljeg života naših građana.
Realizacijom novog modela ekonomskog razvoja cilj nam je izgraditi konkurentnu i produktivnu ekonomiju i ostvariti slijedeće strateške ekonomske ciljeve:
-Dinamičan održiv i izvozom vođeni ekonomski rast i stalno povećanje BDP-a
-Zaustavljanje gubitka radnih mjesta i kontinuirani rast zaposlenosti
-Podizanje nivoa investicija, uz osiguranje balansa javnih i privatnih, te domaćih i stranih investicija
-Stabilnost i održivost javne potrošnje, eliminaciju budžetskih deficita i rast javne potrošnje u području javnih investicija i podrške razvoju, te efikasno upravljanje javnim dugom
-Ekonomske reforme koje će osigurati integraciju tržišta BiH u tržište EU, kao preduvjeta za članstvo u Uniji,
te podizanje kreditnog rejtinga i atraktivnosti BiH za investicije kojima se povećava zaposlenost i obezbjeđuje rast životnog standarda
-Povećanje potrošnje i poslovnog optimizma,
te postizanje višeg nivoa kvaliteta i dostupnosti javnih usluga za građane u oblasti socijalnog, penzijskog, sektora zdravstva i obrazovanja, te javne administracije
-Povećanje konkurentnosti i produktivnosti javnog sektora na korporativnom i institucionalnom nivou i razvoj kreativnog i društveno odgovornog poduzetništva kao pokretača ekonomskog rasta i razvoja
SDP BiH će utvrđene ciljeve realizirati slijedećim aktivnim ekonomskim politikama i instrumentima tih politika:
Privredne politike
Monetarno-kreditne politike
Finansijske politike
Fiskalne politike
Izgradnje institucija za regulaciju i razvoj tržišta
1. Privredna politika
za rast zaposlenosti, a ne za gubitak radnih mjesta
Država Bosna i Hercegovina, zbog neprimjerenog Ustavno-pravnog ustroja, nema nikakve izvorne nadležnosti (osim dijelom u vanjskoj trgovini) u oblasti privrednog sistema.
Činjenica da su entiteti u nekim segmentima ovu oblast različito regulisali (kao i neke druge oblasti ekonomskog sistema), jasno ukazuje na to da je i ovako malo tržište nejedinstveno.
Pored toga, u okviru Federacije Bosne i Hercegovine neprivatiziranim privrednim društvima upravljaju i proces privatizacije vode, različiti nivoi vlasti (Federacija i kantoni), što takođe uzrokuje nejedinstvo ekonomske politike koja često ima i etničke karakteristike, čime se malo BiH tržište dalje segmentira i umanjuje konkurentnost naše privrede.
Sve to i niz drugih činilaca, posebno odsustvo sistema unapređenja mikroekonomije u većini kompanija, značajno utiče na zaostajanje naše privrede za konkurentskim privredama.
Očigledno je, dakle, da postojeća vlast ne vodi računa o, za privredu pa time i društvo u cjelini, važnim stvarima, onim koje utiču na životni standard većine ljudi, produktivnosti, raspodjeli dohotka i zaposlenosti.
„Ako ove stvari zadovoljavaju, ne može mnogo toga poći po zlu, a kako sa njima nije dobro, ni druge stvari ne mogu biti kako treba.
“
Očigledno je da ni po jednom od ovih važnih pitanja naša privreda ne funkcionira dobro što, prirodno, uzrokuje loše opšte stanje.
Socijaldemokratska partija Bosne i Hercegovine je odlučna da ovo stanje promijeni, provođenjem slijedećih mjera u ovoj oblasti:
1.1 izvoz i uvoz
1.1.1 Hitno ćemo uraditi strategiju ekonomskog razvoja Bosne i Hercegovine i na temelju te strategije sačiniti industrijske politike.
U izradi ovih dokumenata polazićemo od prethodno definiranih komparativnih prednosti i nužnosti postepenog uključivanja u proces globalizacije tržišta, vodeći pri tome računa o regionalnom razvoju, strukturi privrede i strategijom definiranim ciljevima ekonomskog razvoja
U izradi ovih dokumenata nužno je angažovati naučno-stručne potencijale kojima raspolažemo.
Ovi dokumenti jesu osnovni preduvjet za vođenje konzistentne ekonomske politike na duži rok.
1.1.2 ustanovićemo i razviti sistem poticaja izvoznicima, posebno proizvoda više faze prerade kroz povoljnije kredite, uspostavu garancijskog fonda, subvencioniranje troškova certifikacije, smanjenje taksi i skraćivanje administrativnih procedura.
1.1.3 olakšaćemo izvoz eliminiranjem barijera i jačati nadzor nad uvozom, posebno kvalitetom uvezenih proizvoda, kroz donošenje propisa i uspostavu institucija u skladu sa međunarodnim trgovinskim sporazumima.
Bosna i Hercegovina ima veoma mali broj proizvoda koje izvozi, a većina izvoza su sirovine i proizvodi niže faze prerade.
Samo oko jedne trećine izvoza čine proizvodi višeg stepena prerade.
Postojeća vlast, prije svih Vijeće ministara i Ministarstvo vanjske trgovine i ekonomskih odnosa, nisu činili ništa, odnosno nisu činili dovoljno, u pripremi i uspostavljanju institucija, te poduzimanju drugih mjera u primjeni, regionalnih trgovinskih sporazuma, sporazuma (CEFTA) i privremenog Sporazuma o stabilizaciji i pridruživanju.
Nerad naših vlasti u ovom području rezultirao je činjenicom da je Bosna i Hercegovina, praktično, postala samo prostor za plasman roba iz uvoza, naročito roba iz susjednih zemalja, umjesto organizovanog i u potrebnoj mjeri regulisanog tržišta suverene zemlje.
Sa druge strane našim izvoznicima se, u zemljama potpisnicama Sporazuma o slobodnoj trgovini (posebno u susjednim zemljama), suprotno ovom sporazumu, nameću razne vancarinske, često nepremostive barijere, čime se vrši diskriminacija naših roba, a da naša vlast, u pravilu, ne reaguje efikasno i na načine dozvoljene pomenutim sporazumom.
Pasivnost i nerad naše vlasti rezultirao je činjenicom da još uvijek nemamo donesene propise koji regulišu standarde kvaliteta (posebno hrane i pića), ni institucije ovlaštene za kontrolu kvaliteta (referentni laboratoriji), institucije za standardizaciju i certificiranje, niti imamo potpisane ugovore o međusobnom priznavanju certifikata.
Granični prelazi su neorganizovani i tehnički i kadrovski neosposobljeni za potreban obim kontrole, posebno određenih roba.
Bosna i Hercegovina je jedina zemlja u Evropi koja nema u redovnoj upotrebi ocjenjivanje usklađenosti domaćih i uvezenih proizvoda sa zakonski obavezujućim tehničkim zahtjevima, prije nego ovi proizvodi budu pušteni na tržište.
Ta činjenica ostavlja mogućnosti susjednim i drugim zemljama da provode diskriminaciju naših izvoznika.
Sve zajedno, najvećim dijelom i jeste uzrokovalo neizdrživo visok trgovinski deficit u robnoj razmjeni sa inostranstvom, u 2008. godini od oko 9,5 milijardi KM i što je posebno zabrinjavajuće u tome je, oko 1,5 milijardi KM deficita u oblasti hrane i pića.
Akumulirani deficit u periodu 2000.-2009. godina, premašio je 63,5 milijardi KM, a samo u zadnje dvije godine preko 16,3 milijarde KM, dok je robna razmjena sa inozemstvom, u 2009 godini, manja za oko 24,7%.
Obzirom da u EU mogu izvoziti samo kompanije koje samostalno prođu veoma duge, komplikovane i skupe procedure ocjene usklađenosti proizvoda, SDP BiH će, u skladu sa potrebama naše privrede i potrebe uključivanja u tržište EU, uspostaviti i u punom kapacitetu razviti međunarodno prihvatljivu regulativu, organe, tijela i tehničku infrastrukturu za ocjenu usklađenosti i time olakšati izvoz našim kompanijama.
1.2 Poljoprivreda i ruralni razvoj
1.2.1 Razvićemo sistem poticaja poljoprivredne proizvodnje i ruralnog razvoja, donijeti zemljišnu politiku i postepeno povećavati direktne finansijske poticaje, te institucionalno, strateški i programski stvoriti preduvjete za brži razvoj turizma.
Za ekonomiju svake zemlje, pa i naše, od presudnog je značaja organizovanost i stepen razvoja poljoprivredne proizvodnje.
SDP BiH cijeni da je ova oblast u Bosni i Hercegovini neopravdano zapostavljena što ima i može imati veoma krupne, negativne posljedice po ukupan razvoj zemlje.
Ovo pogotovo što sve relevantne prognoze govore da se u svijetu zaoštravaju problemi sa obezbjeđivanjem hrane.
Poljoprivredna proizvodnja je strateški neosmišljena, institucionalno neuređena, neorganizovana, zemljišna politika ne postoji i prema ovom resursu odnos je krajnje neodgovoran, sistem poticaja ovoj proizvodnji se svodi samo na izravne, nedovoljne i neredovne finansijske poticaje.
Takav odnos vlasti spram ove grane rezultirao je činjenicom da smo u 2008. godini, samo u grupi prehrambenih proizvoda, ostvarili deficit u razmjeni sa inozemstvom u iznosu od oko 1,2 milijarde KM, što je za 8,6% više nego prethodne godine, što predstavlja oko 12,5% ukupno ostvarenog deficita.
Negativne tendencije nastavljene su i u 2009. godini.
Istovremeno BiH, raznim oblicima destrukcije, izgradnjom i na druge načine, godišnje ostaje bez oko 3.000 ha zemljišta.
Socijaldemokratska partija će, radi pozicioniranja ove grane na mjesto koje joj u ekonomiji zemlje objektivno pripada, između ostalog, ovu oblast strateški osmisliti, institucionalno regulirati i razviti sistem poticaja ovoj grani, počev od poticaja izvoza, posebno kreirane kamatne i kreditne politike (prije svega kroz Razvojnu banku), stimulisanje racionalne upotrebe zemljišta, sistema otkupa i otkupnih cijena, povezivanja sa prerađivačkom industrijom, do izravnih novčanih poticaja iz budžeta na svim nivoima.
Uvjereni smo da se samo na ovaj način može obezbijediti povećanje poljoprivredne proizvodnje, racionalnije korištenje zemljišta i ruralni razvoj, te na taj način značajno smanjiti deficit u robnoj razmjeni prehrambenih proizvoda, ali i povećati zaposlenost.
1.3 Poduzetništvo
1.3.1 U cilju razvoja malog i srednjeg poduzetnišva uradićemo i realizirati program poslovne infrastrukture (poslovne i industrijske zone, tehnološki parkovi, poslovni inkubatori) i poticaja za razvoj klastera
U politiku razvoja Bosne i Hercegovine nužno je integrisati i politiku klastera, odnosno razvoja poslovnih i industrijskih zona, naučno tehnoloških parkova i poslovnih inkubatora, kao svojevrsnog generatora razvoja malog i srednjeg poduzetnišva.
I pored toga što su u području klastera u zemlji, u proteklom periodu, stečena određena znanja, izvjesno je da ona još uvijek nisu na potrebnom nivou, posebno u privrednim društvima koja bi trebala pokretati inicijative za osnivanje klastera.
Zbog toga smatramo da bi strateško djelovanje i koordinacija u ovoj oblasti na nivou države bila od izuzetne važnosti.
Socijaldemokratska partija će, radi povećanja konkurentnosti naše privrede, normativno urediti oblast klastera i poslovne infrastrukture (poslovne i industrijske zone, naučno-tehnološki parkovi, poslovni inkubatori i sl) i program razvoja koji će obuhvatiti, između ostalog, koncentraciju (regionalnu) industrijskih sektora, identifikaciju privrednih društava, nosioca poticaja za razvoj klastera, optimalne lokacije za tehnološke parkove i centre u oblasti poljoprivredno-prehrambenih tehnologija, informisanje, edukaciju i dr.
1.3.2 Kreiraćemo pravni okvir, poslovni ambijent i institucije za efikasnije i jednostavnije odvijanje ekonomskih aktivnosti privatnih kompanija sa stanovišta pravne sigurnosti, bržeg pokretanja biznisa, skraćivanja procedura i smanjenja troškova, privlačenja domaćih i stranih direktnih investicija, i u određenim djelatnostima razvoj javno-privatnog partnerstva.
Razjedinjenost ekonomskog prostora zemlje u mnogome uzrokuje i nepostojanje optimalnog pravnog okvira za odvijanje ekonomskih aktivnosti.
S druge strane, neefikasan i nereguliran pravni okvir, birokratiziranost postupaka i procedura, povećava troškove poslovanja i umanjuje konkurentnost naših kompanija i zemlje u cjelini.
Kao ilustraciju navodimo samo neke elemente vezane za postupke pred sudovima u BiH.
Naime, da bi jedno privredno društvo ostvarilo svoja prava pred sudovima u našoj zemlji, potrebno je da obavi prosječno 38 procedura (u EU 20), spor traje prosječno 595 dana (u EU 150), a troškovi spora iznose 38,4% predmeta spora (u EU 6-7%).
Kada se ima u vidu da je situacija i u drugim oblastima slična (otpočinjanje poslovanja, jednostavnost u poslovanju, dobijanje raznih dozvola, uknjižba vlasništva, izvoz, dobijanje kredita, poštovanje ugovora i dr.) jasno je da poslovno okruženje značajno umanjuje konkurentnost naših kompanija.
Socijaldemokratska partija će, radi stvaranja povoljnijeg poslovnog okruženja, pored realizacije ovdje definiranih mjera, ubrzati realizaciju već započetih projekata Svjetske banke, USAID-a i drugih organizacija iz ove oblasti.
Posebnu pažnju i ozbiljnost usmjerićemo na realizaciju projekta tzv. „Giljotine propisa“ s osnovnim ciljem izmjene zakona i donošenja novih, kojima će se povećati finansijska disciplina i pojednostaviti i jasno regulirati ostali elementi poslovnog okruženja tretirani ovim projektom.
SDP BiH će posebnu pažnju usmjeriti na izgradnju pravno-političke sigurnosti, ekonomske stabilnosti i institucionalnog okvira, kao osnovnih preduvjeta privlačenja stranih i domaćih direktnih investicija, i razvoj u određenim djelatnostima, javnoprivatnog partnerstva.
1.3.3 Donijećemo propise i uspostaviti, u punom kapacitetu, institucije za standardizaciju, mjeriteljstvo, certificiranje i kontrolu kvaliteta
Punopravno članstvo u EU praktično je nemoguće ukoliko se naša zemlja prethodno ne integriše u unutarnje tržište Unije.
Da bismo taj proces uspješno okončali nužno je uspostaviti i izgraditi ekvivalentnu legislativu, institucije i tehničku infrastrukturu (23 poglavlje Bijele knjige).
Postojeća vlast, ovakva kakva jeste, nije u stanju uspješno obaviti ovaj posao.
Jedan od dokaza je i činjenica da još uvijek nismo integrisali ni ekonomski prostor zemlje, što je temeljni preduvjet za integraciju u unutarnje tržište Evropske unije.
Socijaldemokratska partija će radi nužnosti ovog procesa i olakšavanja obavljanja ekonomskih aktivnosti naših kompanija, prije svega u oblasti izvoza, ali i zaštite domaćih potrošača, programski ubrzano donijeti potrebnu legislativu temeljenu na direktivama, uredbama i odlukama kojima je regulisano tržište Unije,
uspostaviti institucije i tehničku infrastrukturu za ocjenu usklađenosti domaćih i uvezenih proizvoda (ispitne laboratorije, certifikacijska i inspekcijska tijela i sl.), te na taj način otkloniti tehničke barijere za izvoz na tržište EU, ali i ostala tržišta.
1.4 Privredna društva u državnom vlasništvu i investicije
1.4.1 intenziviraćemo izgradnju transportnih komunikacija-posebno koridora Vc i elektroenergetskih objekata u skladu sa strategijom, programom izgradnje i zakonom
Jedan od osnovnih načina za intenziviranje razvoja i povećanja zaposlenosti svakako je oblast izgradnje putnih komunikacija i energetskih objekata, koji angažuju velike iznose novca i veliki broj radnika.
U uslovima krize ovo je jedna od najefikasnijih mjera za prevazilaženje problema, koje ekonomska kriza generira.
Postojeća vlast, razvoj i ulaganja u ovu oblast uglavnom tretira kao područje političkog utjecaja radi ostvarivanja nezakonitih materijalnih interesa pojedinaca i grupa, koji čine tu vlast.
To je, logično, rezultiralo veoma sporim napretkom i nepotrebnim zaostajanjem u izgradnji ovih objekata, ali i visokim stepenom korupcije, netransparentnosti i borbe pojedinih interesnih grupa za ovladavanjem ovim sektorima.
Socijaldemokratska partija je odlučna da ovakve pojave zaustavi i izgradnju ovih objekata definitivno iskoristi kao najozbiljniju razvojnu šansu.
To ćemo realizirati u skladu sa strategijama razvoja ovih sektora i u skladu, na zakonu zasnovanim, programima izgradnje.
Uvjereni smo da ovakva ulaganja, zbog njihovog značaja, zahtijevaju i odgovarajući stepen regulacije, maksimalnu transparentnost procesa, odgovornost i dosljedno provođenje propisa koji ovu oblast regulišu.
Stoga ćemo insistirati na državnoj strategiji energetike (minimalno električne energije i gasa) i programu izgradnje energetskih objekata, te spriječiti integraciju dijela energetskog sektora zemlje u energetski sektor susjednih zemalja.
Opredjeljenje da nosioci izgradnje energetskih objekata (osim mini elektrana), u principu budu državne energetske kompanije, smatramo jedino ispravnim i racionalnim.
U izgradnji koridora Vc i mreže regionalnih puteva, nosioci trebaju biti posebno organizovane državne (koridor Vc) i entitetske kompanije (regionalne ceste).
Kao izvore finansiranja izgradnje ovih objekata, (po modelu koji ćemo razviti) koristićemo sredstva državnih kompanija (vlastita i kreditna), sredstva budžeta (prije svih prihode od dobiti državnih kompanija i cestarina), kreditna sredstva (ino i domaća-robna i novčana) i u posebnim, pojedinačnim slučajevima, koncesije i zajednička ulaganja.
Kriterije i uvjete zajedničkih ulaganja u ove objekte, regulisaćemo posebnim zakonom.
Naravno, u izgradnji putnih komunikacija koncesije treba ravnopravno koristiti, odnosno davati im prioritet ako su povoljniji od ostalih izvora.
Uvjereni smo da se organizovanim pristupom, na ovakav način, može poboljšati, inače povoljna pozicija zemlje na međunarodnom planu u sektoru energetike i racionalnim i efikasnim korištenjem energetskih resursa na duži rok Bosnu i Hercegovinu učiniti elektroenergetski nezavisnom.
1.4.2 Pokrenućemo investicioni ciklus u oblasti zaštite životne sredine, u prvoj fazi u području zbrinjavanja otpada i povećanja energetske efikasnosti, donošenjem potrebnih zakona i uspostavom odgovarajućih institucija na nivou države, kao pretpostavke za korištenje donatorskih sredstava i fondova EU, te stvaranja domaćih fondova i uvođenja ekonomskih instrumenata regulacije okolinski prihvatljivog ponašanja privrede.
Održivi razvoj je, u savremenim uvjetima, imperativ svakog društva.
Racionalno korištenje prirodnih resursa, uz primjenu okolinskih načela i standarda, istovremeno je i šansa za brže zapošljavane i smanjenje siromaštva.
Bosna i Hercegovina, nažalost, zbog odnosa vlasti spram ove oblasti značajno zaostaje u institucionalnom reguliranju i kadrovskoj osposobljenosti zaštite životne sredine, pa time i u korištenju šansi koje ova oblast pruža.
Veoma sporo se odvijaju aktivnosti na usaglašavanju ove oblasti sa pravnim tekovinama EU, čime se gube mogućnosti korištenja povoljnih donatorskih sredstava, ali i šanse za buduće korištenje predpristupnih fondova Unije.
To je naročito izraženo u oblasti reciklaže otpada i povećanja energetske efikasnosti odnosno rješavanja pitanja tzv. tehnogenih pustinja.
U BiH je preko 20.000 ha zemljišta prekriveno različitim otpadnim materijalom.
SDP BiH cijeni nužnim, kao prioritet za upravljanje životnom sredinom i razvijanje sistema integralne zaštite prirodnih resursa, kao pretpostavku korištenja šansi za razvoj,
donijeti okvirni Zakon o zaštiti okoline na nivou BiH, uspostaviti tijelo za zaštitu okoline na nivou zemlje, institucionalno i kadrovski ojačati okolinske inspekcije
i razviti i primijeniti ekonomske instrumente regulacije okolinski prihvatljivog ponašanja privrede.
1.4.3 Unaprijedićemo sistem javnih nabavki u smislu eliminiranja mogućnosti korupcije u ovoj oblast i povoljnijeg tretmana domaćih kompanija
Potpuno je neprihvatljiva praksa da se postupak javnih nabavki ne provodi u svim dijelovima zemlje i da se pojedine odredbe zakona zloupotrebljavaju, uglavnom zbog korupcije u ovoj oblasti.
Nepovoljnom stanju u ovoj oblasti, prisutnoj korupciji kroz izbjegavanje propisanih postupaka, netržišnom kreiranju uslova i njihovo prilagođavanje ciljanim dobavljačima, svakako doprinosi i neadekvatnosti pojedinih zakonskih rješenja,
posebno nedovoljan administrativni kapacitet Agencije za javne nabavke i Odbora za razmatranje žalbi u vezi sa javnim nabavkama, te nedostatak znanja o javnim nabavkama, pa čak i nedovoljno poznavanje zakonodavstva iz ove oblasti.
SDP BiH će odmah izmijeniti zakon koji reguliše ovu oblast u smislu njegove modernizacije i prilagođavanja osnovnim ciljevima javnih nabavki, te otklanjanja mogućnosti korupcije u ovoj oblasti
i administrativnog i stručnog jačanja organa koji provode ove postupke, te uspostaviti odgovarajući sistem nadzora i kontrole nad provođenjem ovih propisa.
Istovremeno, zadržaćemo preferencijalni status domaćih kompanija, najmanje u periodu primjene privremenog Sporazuma o stabilizaciji i pridruživanju.
1.4.4 Skratićemo rokove plaćanja javnog sektora, uključujući i javna preduzeća, na maksimalno 90 dana
SDP BiH cijeni da je nedisciplina u izmirenju obaveza iz tekućih poslovnih odnosa, jedan od ozbiljnih problema koji prijeti da izazove dramatične posljedice i opštu nelikvidnost privrednih društava.
Neadekvatna regulacija ove oblasti stvorila je širok prostor zloupotreba i prevara, te proizvela nepotrebne dugotrajne sudske sporove čime se dalje povećavaju troškovi poslovanja i smanjuje konkurentnost kompanija.
Radi ublažavanja ovog problema, u prvoj fazi, donijećemo propise i uspostaviti regulatorno-kontrolne mehanizme kojima ćemo rokove plaćanja javnog sektora skratiti na maksimalno 90 dana i na taj način poboljšati likvidnost privrede, odnosno smanjiti troškove finansiranja poslovanja.
U drugoj fazi donijećemo propise kojima ćemo skratiti rokove plaćanja, uspostaviti kontrolne mehanizme i sistem sankcija i za ostale privredne subjekte.
1.4.5 Organizacijski, tehnološki, finansijski, upravljački i kadrovski ćemo restrukturirati javna preduzeća i privredna društva u kojima je država većinski vlasnik, sa ciljem odgovornijeg upravljanja, efikasnijeg poslovanja i snižavanja troškova i cijena proizvoda i usluga ovih kompanija.
Donijećemo zakon o upravljanju državnim kapitalom u privrednim društvima
Javna preduzeća i preduzeća u većinskom državnom vlasništvu postojećoj etničkodesničarskoj vlasti služe, uglavnom, za nastavak koruptivno-kriminalnih aktivnosti, zapošljavanje članova obitelji i partijskih aktivista, te u konačnici za dalju pljačku državne imovine na razne načine.
Zbog toga je, u osnovi, poslovanje ovih preduzeća neefikasno i ne doprinosi povećanju opće konkurentnosti.
Ovim kompanijama upravljaju i rukovode, uglavnom, partijski aktivisti koji u većini nisu kompetentni, niti sa potrebnim znanjem.
U konačnici, to je rezultiralo visokim akumuliranim gubicima i po tom osnovu smanjenjem državnog kapitala bez ikakve odgovornosti, nepotrebno visokim brojem zaposlenih i skupim proizvodima i uslugama ovih kompanija, što dalje čini nekonkurentnim i te kompanije, ali i privatni sektor u cjelini.
Socijaldemokratska partija će programski restrukturirati ove kompanije, komercijalizirati i korporatizirati ih i donijeti poseban zakon o upravljanju ovim kompanijama, sa osnovnim ciljem podizanja efikasnosti poslovanja i sniženja cijena proizvoda i usluga ovih kompanija radi doprinosa općoj konkurentnosti privrede.
1.4.6 institucionalno ćemo ojačati kontrolu i reviziju poslovanja kompanija u većinskom državnom vlasništvu, posebno kontrole učinaka, uspostavom posebnog tijela.
Uvjereni smo da postojeći sistem interne i eksterne kontrole poslovanja državnih preduzeća nije dobar i da ne stimuliše upravljačku i rukovodnu strukturu u ovim kompanijama na postizanje optimalnih poslovnih rezultata.
Zbog toga ćemo uspostaviti, pored postojećih oblika revizije i kontrole poslovanja ovih kompanija, i posebno tijelo ili odjel u okviru ureda za reviziju, koje će se primarno baviti nadzorom i kontrolom poslovanja državnih preduzeća, a koje će biti izravno odgovorno parlamentu odnosno parlamentarnoj skupštini.
1.4.7 Donijećemo propise o reviziji privatizacije državnog kapitala u preduzećima i bankama po metodama za koje nije vršena revizija
Socijaldemokratska partija cijeni, da je realizirani koncept privatizacije u Bosni i Hercegovini potpuno promašen i da se privatizacijom državnog kapitala u privrednim društvima i bankama nije ostvario niti jedan od primarnih ciljeva privatizacije.
Naprotiv, privatizacija je uglavnom kriminalizirana, kompanije gasile biznise, ogroman broj radnika je ostao bez posla, a imovina i kapital su prodavani znatno ispod tržišne vrijednosti, odnosno kompanije su ciljano raznim metodama obezvređivane u predprivatizacijskom periodu, značajno su oštećeni vanbudžetski fondovi i dr.
Nosiocima ovakvih pojava, postojećoj vlasti, nije u interesu da se izvrši revizija privatizacije obzirom da su direktno ili preko svojih interesnih grupa upravo oni u ovom procesu ostvarili nezakonite koristi.
SDP BiH će, u cilju zaštite ustavnih prava građana, državne svojine i javnog interesa, bez obzira na dosadašnje posljedice, hitno donijeti zakon i otpočeti sa revizijom privatizacije i pretvorbe državnog u privatni kapital.
1.4.8 Zadržaćemo u većinskom državnom vlasništvu privredna društva iz oblasti telekomunikacija, energetike, željeznica, puteva, komunalnih usluga, namjenske industrije i proizvodnje i usluga u kojoj se koriste javna dobrainfrastrukturu i operatore (mineralne sirovine, šume, vode, zemljište) i uspostaviti i komercijalizirati državne korporacije u skladu sa aneksom devet Dejtonskog sporazuma i donijeti propise o javnom dobru.
U skladu sa modelom razvoja koji gradimo, zadržaćemo u većinskom državnom vlasništvu, kompanije u strateškim granama: telekomunikacije, poštanski saobraćaj, željeznički saobraćaj, izgradnja i upravljanje putnim komunikacijama, proizvodnja, prijenos i distribucija električne energije (osim mini elektrana) i prirodnog gasa, namjenska industrija, javna komunalna preduzeća i preduzeća koja se bave eksploatacijom mineralnih sirovina i upravljanja prirodnim bogatstvima – šume, vode i zemljišta.
Od posebne je važnosti zadržati u većinskom državnom vlasništvu sadašnji nivo prirodnih bogatstava i upravljanje ovim resursima.
Obzirom da su i sada, po Zakonu, državne šume i vodotoci praktično neotuđivi, taj princip treba primijeniti i na državno poljoprivredno i građevinsko zemljište.
Socijaldemokratska partija smatra da je jedan od temeljnih preduslova za jedinstvo ekonomskog prostora, provođenje Aneksa 9 Dejtonskog sporazuma i organizovanje državnih korporacija.
Zbog toga ćemo donijeti zakon o državnim korporacijama i time deblokirati rad postojećih i stvoriti preduvjete za osnivanje novih državnih korporacija.
Državne korporacije ćemo osnovati najmanje u oblasti: saobraćaja (ceste, željezničke pruge i luke), energetike (elektro energija, gas i drugi energenti), poštanskog saobraćaja i telekomunikacija.
1.4.9 izmijenićemo propise i ojačati institucije za suzbijanje neformalnog sektora ekonomije, izbjegavanja i utaje poreza i doprinosa i privrednog kriminala i korupcije
Neformalni sektor ekonomije, izmjenom zakona i jačanjem kontrolne i nadzorne funkcije, nužno je smanjiti i „prevesti“ u što većem procentu u formalni sektor.
Realizacijom mjera iz oblasti privrednog sistema, finansijske i fiskalne politike, ali i izmjenom i prilagođavanjem legislative iz drugih oblasti, SDP BiH će kontinuirano raditi na smanjenju neformalnog sektora ekonomije i time obezbijediti brži razvoj, veću disciplinu u izmirenju obaveza po osnovu poreza i doprinosa (čime se stvaraju preduvjeti za fiskalno rasterećenje privrede), efikasnije ubiranje budžetskih prihoda i time stvaranja pretpostavki za stabilno finansiranje javne potrošnje i stabilizaciju vanbudžetskih fondova.
1.5 Znanje i privredni rast
1.5.1 Sistemski ćemo riješiti organizaciju i finansiranje naučno istraživačkog rada, te kontrolu upotrebe javnog novca za ove namjene.
Višegodišnji ignorantski odnos vlasti spram sektora istraživanja i razvoja, doveo je do značajnog zaostajanja u području konkurentnosti naše privrede i sve težih posljedica na ukupan razvoj zemlje.
Vijeće ministara, odnosno vlast na nivou zemlje, nema nikakav odnos spram ove oblasti i ona je uglavnom institucionalno pridodata oblasti obrazovanja na nižim nivoima vlasti.
Pozicija nauke i naučnih istraživanja je potpuno nedefinirana, univerziteti su izgubili komponentu naučnih istraživanja, nastavnici nisu uključeni u naučna istraživanja, nema naučno-istraživačke djelatnosti u kompanijama.
Ta činjenica rezultirala je time da mi danas praktično i ne pratimo ulaganja u istraživanje i razvoj i ona se uglavnom svode na pojedinačne „incidente“ nižih nivoa vlasti.
Na drugoj strani, EU je već dostigla 1,9% BDP ulaganja u istraživanje i razvoj, sa planom u 2010. godini od 3%.
Poznato je da su u BiH ulaganja u ovu oblast u 1990. godini iznosila 1,5% BDP-a.
Prema relevantnim procjenama, međutim, danas se u BiH u ovu oblast izdvaja svega oko 0,05% BDP.
Socijaldemokratska partija ovakvo stanje u ključnoj oblasti razvoja smatra neodrživim i zbog toga će u definiranju razvojnih ciljeva BiH istovremeno kreirati i naučnoistraživačke projekte, te reorganizacijom ministarstava nadležnih za industrijske djelatnosti, na svim nivoima, obezbijediti sredstva za podršku razvojnim istraživanjima i osnivanju istraživačko-razvojnih centara.
Restrukturiranjem budžeta u 2011. godini obezbijedićemo podršku razvojnim istraživanjima minimalno 0,15% BDP.
Istovremeno, institucionalno ćemo osigurati regulaciju i nadzor namjenske upotreba ovih sredstava.
1.5.2 Stimulisaćemo istraživačko- razvojni rad, prijenos tehnologija i obrazovanje kadrova u privrednim društvima
Kriminaliziranom privatizacijom i svjesnim segmentiranjem i uništavanjem tzv. velikih predratnih sistema, uništeni su i istraživačko-razvojni centri ovih kompanija, tako da je istraživačko-razvojna komponenta poslovanja u kompanijama potpuno nestala.
Nestankom ovih institucija ugašeni su značajni istraživački projekti, proizvodni programi i tehnologije posebno izvozno orijentirani.
Upravo zahvaljujući ovim institucijama mnoge naše kompanije bile su afirmisane na svjetskom tržištu.
Zahvaljujući, prije svega, ovakvim kompanijama BiH je u 1990. godini ostvarila suficit u robnoj razmjeni sa inozemstvom od oko 0,7 milijardi USD.
S druge strane ulaganja u obrazovanje, posebno stjecanja novih znanja, su nedovoljna i neadekvatna, informatička pismenost je na niskom nivou, vlasti, a ni poduzetnici ne ulažu dovoljno u potrebna specijalistička znanja i obrazovanje uposlenih, pogotovo u području standardizacije, mjeriteljstva, akreditacije, certicifiranja, ispitivanja i inspekcije kao preduvjeta integracije u tržište EU.
Obzirom da u privrednim društvima više praktično ne postoje istraživačkorazvojni centri (u EU oni apsorbuju oko 60% istraživača), niti je ova oblast na bilo koji način institucionalno tretirana, ne treba čuditi nizak nivo razvoja proizvoda i konkurentnosti naše privrede.
SDP BiH će poreskom i kreditnom politikom, odnosno ulaganjima iz budžeta poticati osnivanje i rad istraživačko-razvojnih centara u kompanijama, stjecanje „novih“ znanja vezanih za unutarnje tržište EU, pripremu firmi za tzv. CE označavanje, povezivanje univerziteta i privrede radi primijenjenih istraživanja i osnivanje zajedničke poslovne infrastrukture, školovanje, usavršavanje i zapošljavanje mladih istraživača.
2. Monetarno-kreditna politika
za privredni rast i razvoj, a ne za krizu i stalnu neizvjesnost i strah
Polazeći od toga da je, u načelu, osnovni smisao i zadaća monetarne politike kontrola ponude novca, odnosno stabilnost tečaja, stabilnost cijena i opća privredna stabilnost, SDP BiH smatra da je odgovarajuća monetarna politika temeljni preduvjet makroekonomske stabilnosti zemlje.
Zbog specifičnosti ustavno-pravnog ustroja zemlje i vladajućih političkih odnosa u BiH, uvjereni smo da je na ovom stepenu razvoja nužno voditi takvu monetarnu politiku kojom će se ostvariti ekonomska likvidnost, monetarna ravnoteža i stabilnost domaćeg novca i njegovog deviznog tečaja, bez obzira na činjenicu što to u datom trenutku ima određenih negativnih posljedica u nekim sektorima.
Pored toga, nužno je reorganizovati bankarski sektor i osigurati odgovarajuću kreditnu politiku primjerenu potrebama razvoja, ali uspostaviti i tijela za nadzor i regulaciju tržišta kapitala.
2.1  U srednjoročnom razdoblju, u monetarnoj politici kao osnovnom preduvjetu makroekonomske stabilnosti, nastavićemo politiku određivanja kursa KM vezivanjem za Euro i pimjenom principa valutnog odbora, ali u nešto modificiranom obliku, ne ugrožavajući monetarnu stabilnost.
Ovo opredjeljenje i u našim redovima ima kritičare.
Ni oni nisu u krivu.
Ubijeđeni smo, međutim, da ovakva organizacija države i temeljna uloga Centralne banke jednostavno ovo rješenje čine jedino mogućim.
S ekonomskog stajališta argumenti su još snažniji.
Jasno je da se politikom kursa naše valute može uticati, u određenoj mjeri i pod određenim uslovima, na smanjenje trgovinskog deficita, kao jednog od najkrupnijih problema naše ekonomije.
Ali da bismo to ostvarili, to se mora kombinirati sa mjerama fiskalne štedljivosti.
Da li je to zaista i realno, obzirom na stanje u ovoj oblasti?
Jasno je da, ukoliko bismo smanjili vrijednost naše valute, naši bi proizvodi postali konkurentniji u izvozu.
Pitanje je samo koliko i dali dovoljno da anuliraju negativne posljedice inflacije i njenog razornog djelovanja na ekonomiju.
Ubijeđeni smo da je na ovom stepenu razvoja ovakvo rješenje ekonomski prihvatljivije, pogotovo imali se u vidu nesrazmjera u eventualnoj depresijaciji KM i efekata u potencijalnom smanjenju trgovinskog deficita po tom osnovu.
Istovremeno „relaksiraćemo“ kruti princip valutnog odbora i učiniti ga fleksibilnijim sa aspekta mogućnosti emitiranja državnih hartija od vrijednosti, prije svih obveznica, kao bitnog elementa razvoja i monetarne politike.
2.2  Politiku deviznih rezervi i politiku plasmana deviznih rezervi, vodićemo sa osnovnim ciljem makroekonomske stabilnosti i utjecaja na kreditnu politiku banaka u skladu sa definiranim ekonomskim politikama.
Utjecaj Centralne banke, bez obzira što je organizovana i djeluje na principu valutnog odbora, na poslovanje privrede i standard stanovništva ogroman je.
Zbog toga će SDP BiH insistirati na politici deviznih rezervi koje će obezbijediti optimalan odnos između visine deviznih rezervi i ino-duga, odnosno mogućnosti finansiranja uvoza s jedne, i deviznih rezervi, pokrivenosti novčane mase (transakcijski i kvazi novac) i takozvanog rezervnog novca (gotovina izvan monetarne vlasti i depoziti banaka i ostali depoziti kod monetarne vlasti), bruto deviznim rezervama sa druge strane.
To znači da ćemo u dijelu rezervi koji služi za pokriće novca u opticaju (monetarna pasiva), voditi politiku stalne usklađenosti visine ovog dijela rezervi sa količinom novca u opticaju, a da ćemo dio deviznih rezervi koji čine obavezne rezerve banaka koristiti kao instrument razvoja, a preko visine regulator kreditne politike, likvidnosti i stabilnosti bankarskog sektora.
Uvjereni smo da se realizacijom utvrđenih mjera u oblasti izvoza i uvoza, potom smanjivanjem obaveznih rezervi, na iznos koji je jednak vrijednosti troipomjesečnog uvoza, može najbrže obezbijediti dodatni značajan iznos sredstava za kreditiranje razvoja privrede.
3. Finansijska politika
za pristup sredstvima za razvoj pod istim uslovima za sve, a ne samo za one koje vlast „preporuči“
3.1  Postojeću državnu komercijalnu banku ćemo dokapitalizirati i zadržati u većinskom državnom vlasništvu ili neposredno, odnosno preko privrednih društava u državnom vlasništvu osnovati novu komercijalnu državnu banku
Bankarski sektor u Bosni i Hercegovini, bezmalo je u cijelosti u vlasništvu međunarodnog kapitala i naše banke su uglavnom organizacijske jedinice stranih banaka.
Ne problematizirajući na ovom mjestu promašaje u privatizaciji banaka, ta činjenica umnogome opredjeljuje stanje u ovom sektoru.
Sve veća zaduženost privrede i stanovništva i posebno zaoštravanje problema likvidnosti privrede i budžeta, jasan je indikator opšteg stanja u privredi.
SDP BiH će zbog toga i potrebe da se mijenja kreditna politika i politika depozita, insistirati na opstanku ili osnivanju bar jedne državne komercijalne banke koja bi poslovala na način i u skladu sa propisima koji regulišu ovu oblast, ali bi bila i svojevrsni izraz konkurencije privatnim bankama u kreiranju kreditne politike i podrške privredi i stanovništvu.
3.2  izmijenićemo zakon o razvojnoj banci u smislu jasnijeg definiranja njenih ciljeva, strategije i politika poslovanja, te načina upravljanja i rukovođenja ovom bankom
Nesporno je da, u cilju uravnoteženog sektorskog i regionalnog razvoja, razvojne banke u većinskom državnom vlasništvu to trebaju.
Međutim, dosadašnji njihov rad, način upravljanja i rukovođenja pretvorio ih je u mjesta nezakonitog bogaćenja političkih oligarhija i njihovih štićenika u biznisu, tako da su postale negacija temeljnih ciljeva zbog kojih su osnovane.
SDP BiH je odlučan da se ove banke reorganizuju na način da se jasno zakonom utvrde strategija, ciljevi i poslovne politike ovih banaka u funkciji realizacije utvrđenih ekonomskih politika i politike razvoja, prije svega u području poljoprivrede i ruralnog razvoja, izvoza, privredne infrastrukture, turizma, novih tehnologija, istraživanja i razvoja.
Istovremeno, uspostavićemo jači nadzor nad radom ove banke, te na novi način definirati njene organe (skupštinu, nadzorni odbor, upravu i kreditni odbor)
3.3  izjednačićemo položaj državnih i privatnih komercijalnih banaka u pogledu držanja depozita, izmjenom propisa koji regulišu ovu oblast.
Postojećim propisima napravljena je svojevrsna diskriminacija banaka sa stanovišta vlasništva.
Državnim bankama je praktično onemogućeno da konkurišu za držanje određenih depozita, kako bi im se svjesno umanjila sposobnost i kako bi već u startu bile manje konkurentne u odnosu na privatne banke, čime ih se pokušava eliminirati iz bankarskog sistema.
Socijaldemokratska partija će ovu, svjesno konstruiranu diskriminaciju, odmah otkloniti izmjenom odgovarajućih propisa i dovesti u ravnopravan položaj banke, bez obzira na vlasništvo.
3.4  Uspostavićemo agenciju za bankarstvo na nivou zemlje i proširiti joj nadležnost u oblasti regulacije, nadzora i kontrole poslovanja banaka
Postojeće entitetske agencije svojevrstan su generator segmentiranja tržišta, posebno finansijskog.
Postojanje dviju agencije za bankarstvo sugeriraju, zbog različitosti propisa i posebno politika u kreditno-finansijskoj sferi postojanje autonomnih tržišta u dva entiteta i onemogućavaju jedinstven pristup regulaciji, nadzoru i kontroli banaka u Bosni i Hercegovini.
To direktno uslovljava i različit položaj i pristup bankama privrednih društava u entitetima i njihovu konkurentnost.
Inače, dosadašnje tendencije i nečinjenje vlasti praktično kreiraju stanje u kome se izgrađuju dva prilično nezavisna privredna sistema u zemlji, što je dovelo do apsurda u kome se privredni sistem jednog entiteta (dijela zemlje) postepeno ali sigurno integriše u privredni sistem susjedne zemlje.
Do kog apsurda se ide u razgradnji ekonomskog sistema zemlje govore primjeri, ne slučajno, glavnih jedinica centralne banke (koja se suprotno zakonu, u RS zove „Glavna banka RS Banja Luka Centralne banke BiH Banja Luka“) i autonomnih strategija i politika u energetici uz stalnu opstrukciju uspostave i funkcioniranja državnih korporacija u skladu sa aneksom devet Dejtonskog sporazuma.
Uspostavom državne agencije i redefiniranjem njenih ovlasti potrebno je, između ostalog, ograničiti bankama mogućnosti da se oslanjaju na zaduženje jer se time povećava rizik, a ne povećava društvena vrijednost, da korištenjem finansijskih inovacija vrše svoju osnovnu zadaću -kanalisanje kapitala do realnog sektora, odnosno da prate realnu ekonomiju, a ne da pokušavaju da je usmjeravaju.
3.5  Uspostavićemo posebno tijelo za regulaciju, nadzor i kontrolu tržišta finansijskih proizvoda
Postojeća vlast je svjesno deregulirala, odnosno ne uspostavlja instrumente regulacije tržišta finansijskih proizvoda.
Upravo je ovo tržište „najsklonije“ špekulativnim poslovima i korupciji koji mogu izravno destabilizirati realni sektor ekonomije.
Oblast Investicijskih fondova i udjela u njima, trgovina dionicama, kreditne kartice, hipotekarni zajmovi, netržišne kamate, skrivene i neskrivene takse i naknade, premije osiguranja, samo su neke oblasti koje je nužno, ukoliko se želi voditi konzistentna ekonomska politika, regulisati i organizovano institucionalno nadzirati i kontrolisati.
3.6  Restrukturiraćemo budžete - javnu potrošnju, tako da ćemo u prvoj godini smanjiti troškove zaposlenih i povećati ulaganja u investicije i poticaje privredi
Visina i struktura postojeće javne potrošnje neodrživa je, obzirom da je neutemeljena na realnim mogućnostima.
Budžetska potrošnja kreirana u kuhinjama desničara nije izraz nikakve, a kamoli konzistentne ekonomske i socijalne politike.
Ona je rezultat birokratizacije i neefikasnosti javne uprave, te politikantstva i političkih nagodbi često motiviranih korupcijom.
Najubjedljiviji dokaz tomu je struktura i način trošenja budžeta na svim nivoima.
Plaće funkcionera i administracije u javnom sektoru u 2008. godini povećane su za 18% (u RS čak za 55%.
Takvom politikom, neto plaće u javnom sektoru dostigle su nivo za oko 40% viši nego u realnom sektoru.
Ova tendencija je još izraženija na početku 2009. godine (plaće izabranih zvaničnika povećane su za preko 100%) pa je kao logična posljedica, uz ostale pogrešne ekonomske politike, aranžman sa MMF-om od oko 2,4 milijarde KM tretiran kao „jedini spas“ za BiH ekonomiju, nužno proizveo obavezu smanjenja javne potrošnje u cjelini, iako su primanja zaposlenih u javnoj upravi, ustvari ta koja su u potpunom neskladu sa realnim mogućnostima.
Socijaldemokratska partija će imati poseban odnos spram pojedinih oblasti javne potrošnje.
Racionaliziraćemo strukturu vlada na svim nivoima i smanjiti troškove javne uprave (efekte ćemo usmjeriti u javne investicije i poticaje privredi), a reformom oblasti koje pokrivaju vanbudžetski fondovi (penzije, zdravstvo, zapošljavanje), provođenjem mjera fiskalne politike i smanjenjem neformalnog sektora i kontrolom obuhvata obveznika, ove fondove učiniti stabilnim, a njihovim korisnicima obezbijediti nužnu izvjesnost.
Izdvajanja za socijalne potrebe treba „očistiti“ od zloupotrebe i spriječiti mogućnost da ih primaju oni koji nisu realno u ovoj kategoriji lica (danas, raznim zloupotrebama i lošim rješenjima, oko 25% ovih sredstava ide u ruke bogatih), te na taj način stvarnim korisnicima obezbijediti kontinuiranu i stabilnu potporu i obezbijediti im dostojanstvo.
4. Fiskalna politika
za manje poreze građana i privrednih društava i jednakost pred zakonom
Postojeća vlast, zbog činjenice da nema konzistentnu ekonomsku politiku u cjelini, vodi i „ad hoc“ rigidnu poresku politiku koja ne uvažava postojeće ekonomsko stanje niti se postojećom fiskalnom politikom mogu ostvariti ekonomsko -socijalni ciljevi razvoja, obzirom da su i oni nedefinirani.
Takvo stanje afirmisalo je sistem poreza koji ne uvažava dva osnovna principa oporezivanja za koja se zalaže Socijaldemokratska partija:
a) svi poreski obveznici su jednaki pred zakonom i poreski obveznici sa istom poreskom snagom plaćaju isti porez (horizontalna jednakost) i
b) oni koji raspolažu većom poreskom snagom trebaju više doprinositi državnom proračunu (vertikalna jednakost).
Zbog činjenice da porezi predstavljaju izvedeni, i to prisilan javni prihod države, i da treba da služe isključivo za podmirenje javnih rashoda, potrebe za javnim rashodima treba uskladiti sa poreskom snagom realnog sektora ekononije i stanovništva, maksimalnom racionalizacijom javne potrošnje.
Zbog toga će SDP BiH u oblasti indirektnih i direktnih poreza i doprinosa realizirati slijedeće mjere:
4.1  Smanjićemo stopu poreza na dodanu vrijednost za osnovne prehrambene namirnice, knjige, školski pribor i lijekove na 7% i istovremeno smanjiti visinu godišnjeg oporezivog prometa obveznika ovog poreza na 20.000 KM
Porez na dodanu vrijednost učestvovao je u strukturi indirektnih poreza u 2008. godini, čak sa 63,6%.
Prihodi od ovog poreza rasli su znatno brže od rasta domaće potrošnje i BDP-a.
Indikativno je da je u 2008. godini u strukturi ovog poreza čak 83,5% čini PDV obračunat na uvoz.
Možda je i ovo jedan od odgovora zašto se nisu poduzimale ozbiljnije mjere na kontroli uvoza.
Na drugoj strani jedinstvenom stopom ovog poreza nije zadovoljen jedan od osnovnih principa fiskalne politike, nužan u našim uvjetima, elastičnosti poreza i takozvane vertikalne jednakosti poreskih obveznika, niti se poštuju finansijska, ekonomska i socijalna načela na kojima se treba temeljiti porezna politika.
Socijaldemokratska partija će zbog toga smanjiti postojeću stopu PDV-a na osnovne životne namirnice (brašno, hljeb, mlijeko, masnoće.) , knjige, školski pribor i lijekove u početnoj fazi na 7%.
Na ovaj način zadovoljili bismo princip vertikalne jednakosti u poreskoj politici i realizirali naše opredjeljenje da obveznici poreza sa manjom poreskom snagom manje doprinose budžetima.
4.2  Uvešćemo fiskalne kase za obveznike PDV-a, ali i za pravne osobe i poduzetnike registrovane kod nadležnih organa, koji su prema zakonu obavezni da registruju promet u maloprodaji.
Temeljni princip porezne politike je, da su svi porezni obveznici jednaki pred zakonom.
Postojeća vlast, kao i u drugim oblastima, ne provodeći ovaj princip, je očigledno stimulisala neformalni sektor poslovanja i na svojevrstan način sankcionisala legalni biznis.
Uvođenjem fiskalnih kasa za obveznike PDV-a, ali i za pravne osobe i poduzetnike koji su prema zakonu obavezni da registruju promet u maloprodaji, pored efekata u prikupljanju poreza značajno bi se smanjio neformalni sektor ekonomije i ostvarilo niz drugih koristi.
Procjena je da bi se uvođenjem fiskalnih kasa u F BiH ostvarili efekti u iznosu od 400-500 miliona KM na godišnjem nivou.
4.3  Kod poreza na dobit, iznos ulaganja u određenom periodu od 20 miliona KM, kao uslov oslobađanja obaveza, smanjićemo na 10 miliona KM
Cilj nam je da obveznike poreza na dobit više stimulišemo na ulaganja u zemlji, posebno ulaganja u opremu, naučno-istraživački rad, nove tehnologije i nova znanja.
Zbog toga ćemo osnovicu za oslobađanje od ove obaveze u propisanom periodu smanjiti najmanje za 50% i destimulisati ulaganja u neracionalne i skupe objekte.
4.4  Kod poreza na dohodak, neoporezivi dio ćemo povećati sa sadašnjih 300 KM mjesečno, na iznos prosječne neto plaće iz prethodne godine i uvesti još jednu stopu ovog poreza od 12%, na dohodak veći od četiri prosječne neto plaće.
Uvjereni smo da postojeći porez na dohodak ne odražava objektivna ekonomska i socijalna načela poreske politike za koju se zalažemo.
Naime, ovaj porez je koncipiran tako da potpuno zanemaruje načelo poreske snage poreskog obveznika čime je siromašniji dio stanovništva doveden u još teži položaj.
Ima li se u vidu ukupno stanje u zemlji i standard zaposlenih, ovo stanje ćemo promijeniti tako da se neoporezivi dohodak poveća do nivoa prosječne neto plaće iz prethodne godine kako bi se uposlenici sa manjom poreskom snagom oslobodili ove obaveze.
Negativne efekte u prihodima po osnovu ovog poreza djelimično bi nadoknadili većom stopom za poreske obveznike sa većom poreskom snagom, i to za one koji ostvaruju dohodak veći od tri prosječne neto plaće entiteta iz prethodne godine i cjelovitim obuhvatom i većim sankcijama za one koji izbjegavaju ovu obavezu.
Na ovaj način bi se, u osnovi, uvažili osnovni principi fiskalnog opterećenja za koje se zalažemo.
4.5  Kod oporezivanja prihoda od imovine i imovine, uvešćemo diferencirane stope proporcionalne visini prihoda i vrijednosti, odnosno količini imovine
Različitost u regulisanju pitanja oporezivanja prihoda od imovine i imovine, odnosno nepostojanje uređenog sistema u ovoj oblasti, uzrokom je raznih oblika diskriminacije i gubitka značajnih prihoda za razvoj, naročito lokalnih zajednica.
Ovu oblast ćemo urediti tako da sve obveznike učinimo jednakim pred zakonom, ali i da oni koji imaju veće prihode od imovine i veću imovinu plaćaju i veći porez i to po višim stopama.
Imovinu nužnu za život, po utvrđenim standardima, nećemo opterećivati ovim porezom.
4.6  Rasteretiti ćemo privredu, u periodu od dvije godine, smanjenjem ukupnih doprinosa na plaće i iz plaća za 3 indeksna poena,
te paralelno uspostaviti efikasan sistem (kao kod poreza) kontrole obuhvata obveznika ovih doprinosa i sistem sankcija za utaju ili neredovno izmirenje obaveza po ovom osnovu
Različite stope doprinosa u entitetima svojevrstan su pokazatelj podijeljenosti ekonomskog prostora Bosne i Hercegovine, obzirom da izravno utiču na konkurentnost privrednih društava u zavisnosti iz kog entiteta dolaze.
SDP BiH je uvjeren, da bi ovaj oblik diskriminacije kompanija i izravnog utjecaja na konkurentnost, bilo najbolje riješiti donošenjem zakona koji regulišu ovu oblast, na nivou Zemlje i objedinjavanjem na tim osnovama entitetskih van budžetskih fondova.
To jeste konačni cilj naše politike u ovoj oblasti.
Ne ulazeći, na ovom mjestu, u elaboraciju nužnih reformi u oblasti invalidskopenzijskog, zdravstvenog i sektora zapošljavanja, svjesni da naš cilj u ovoj oblasti nije moguće realizirati niti u srednjoročnom razdoblju, u periodu od dvije godine izdvajanja za invalidsko-penzionu, zdravstvenu zaštitu i zapošljavanje u F BiH, smanjićemo za tri indeksna poena, ne umanjujući dostignuta prava korisnika ovih davanja.
Ovo je moguće ostvariti potpunim obuhvatom obveznika ovih doprinosa, naplatom zaostalih obaveza po ovom osnovu i izjednačavanjem sankcija za izbjegavanje i utaju (po bilo kom osnovu) plaćanja doprinosa sa sankcijama propisanim u oblast indirektnih poreza.
4.7  Odmah ćemo ukinuti takse i druga davanja privrede kojima kao osnovica služi ukupan prihod.
Ukinućemo odmah razne kvazifiskalne namete (takse, naknade i dr.) privredi kojima kao osnovica služi ukupan prihod.
Ovakav vid zahvatanja iz privrede je ekonomski neprihvatljiv jer se na ovaj način praktično dodatno oporezuju troškovi poslovanja i mimo bilo kakvih standarda, umanjuje konkurentnost naših kompanija.
Sa druge strane utrošak sredstava koja se po ovom osnovu uberu je mimo bilo kakve društvene kontrole i nadzora, pogotovo od strane obveznika ovih davanja.
4.8  Objektiviziraćemo naknade za eksploataciju i korištenje prirodnih bogatstava
Oblast eksploatacije i korištenja prirodnih bogatstava (šume, voda, zemljište, mineralne sirovine), temeljito ćemo preispitati prije svega sa stanovišta vlasništva, te načina i uslova eksploatacije i korištena ovih resursa i izgradnje institucija za regulaciju, nadzor i kontrolu u ovoj oblasti.
Neprihvatljiva je dosadašnja praksa vlasti, posebno u F BiH, da se koncesiona naknada ne naplaćuje.
Samo u 2008. godini nije naplaćeno oko 170 miliona KM koncesione naknade.
To sugerira visok stepen korupcije u ovoj oblasti i nezakonito stjecanje prihoda velikog broja kompanija, odnosno znatno umanjuje kapacitet budžeta na svim nivoima.
Privredna društva koja se bave eksploatacijom i korištenjem ovih resursa restrukturiraćemo, korporatizirati, komercijalizirati i u osnovi zadržati u državnom vlasništvu,
ali ćemo i koncesione naknade povećati sa ciljem obezbjeđivanja nivoa vlasti koji će ostvarivati pravo upravljanja, potencijalnih sredstava za ulaganje u ove resurse koji su obnovljivi odnosno ulaganja u rekultivaciju degradiranih zemljišnih površina pri eksploataciji ovih resursa, zajedno sa privrednim društvima i u skladu sa vlastitim planovima razvoja.
5. izgradnja institucija za regulaciju i razvoj tržišta
za racionalnu javnu potrošnju i stabilne van budžetske fondove, a ne za rasipništvo i bezobrazne privilegije vlasti i činovnika
Bosni i Hercegovini predstoji dug, težak i neizvjestan put razvoja demokratskog društva.
Naše je opredjeljenje da je to moguće ostvariti članstvom u Evropskoj uniji, iako se to u ovom trenutku, obzirom na stanje u zemlji, čini dalekim snom.
Odlučni smo, međutim, ma koliko to bilo teško u našim uslovima, posvetiti se ovom procesu.
Zbog toga ćemo sve svoje snage usmjeriti, prije svega, na ispunjavanje uslova iz Privremenog sporazuma o stabilizaciji i pridruživanju sa EU i izgradnji institucija i provođenju reformi koje će nam omogućiti da postanemo što prije dijelom unutarnjeg tržišta Evropske unije.
Otuda smatramo svojom prioritetnom obavezom ispunjavanje uslova iz 23. poglavlja tzv. Bijele knjige (Pripreme pridruženih zemalja centralne i istočne Evrope za integraciju u unutarnje tržište Unije).
Ključni problem u ovim aktivnostima jeste razjedinjenost i segmentacija ekonomskog prostora naše zemlje, obzirom da je uspostavljanje jedinstvenog ekonomskog prostora BiH „uslov bez kojeg se ne može“.
Upravo ta činjenica najviše otežava proces, pogotovu imaju li se u vidu nalazi Izvještaja o napretku BiH u 2008. godini, obzirom da je većina odgovora na pitanja koja definiraju jedinstveni ekonomski prostor (postoji li sloboda kretanja kapitala, roba i ljudi, da li je socijalna politika, poljoprivreda, transport, okolinska pitanja, intelektualna svojina, energija, porezi, zaštita potrošača, konkurencija i sl. regulisana na isti način ), negativna.
SDP BiH će zbog toga ubrzati realizaciju Akcionog plana za realizaciju Odluke vijeća Evrope o principima, prioritetima i uslovima sadržanim u Evropskom partnerstvu sa Bosnom i Hercegovinom i Akcionog plana za provođenje obaveza iz privremenog Sporazuma o stabilizaciji i pridruživanju, realizacijom slijedećih mjera:
5.1  Donijećemo nove ili uskladiti postojeće propise i organizovati institucije za provedbu Sporazuma o stabilizaciji i pridruživanju (u oblasti unutarnjeg tržišta, pružanja usluga, tekućeg plaćanja i kretanja kapitala, javnih nabavki, standardizacije, mjeriteljstva, akreditacija i ocjene usklađenosti, zaštite potrošača, uslova rada i jednakih mogućnosti, pranja novca, bankarstva, osiguranja i drugih finansijskih usluga, finansijske revizije i kontrole, zaštite investicija, industrije i trgovine, malih i srednjih preduzeća, poljoprivrede, prehrambene industrije i turizma, carina, oporezivanja, energije, komunikacija, transporta i okoliša) u predviđenim rokovima i na način predviđen ovim dokumentima i u skladu sa našim ekonomskim politikama.
5.2  Reorganiziraćemo Ministarstvo vanjske trgovine i ekonomskih odnosa u Ministarstvo ekonomije i održivog razvoja, Bosne i Hercegovine
5.3  Donijećemo zakon o javnim korporacijama Bosne i Hercegovine i zakon o gasu, operatoru i regulatoru sistema u ovoj oblasti
5.4  Donijećemo okvirni zakon o privrednim društvima Bosne i Hercegovine
5.5  Uskladićemo organizaciju centralne banke sa Zakonom o centralnoj banci
5.6  Donijećemo propise o osnivanju agencije za bankarstvo Bosne i Hercegovine
5.7  Donijećemo zakon i uspostaviti državno tijelo za regulaciju, kontrolu i nadzor tržišta finansijskih proizvoda
5.8  Donijećemo zakon o oduzimanju nelegalno stečene imovine i uspostaviti državno tijelo za upravljanje ovom imovinom
5.9  Donijećemo zakon o državnoj imovini i uspostaviti sistem i tijelo za upravljanje državnom imovinom
5.10  Izmijenićemo zakon o konkurenciji (referentno tržište, dominantni položaj, koncentracija) i reorganizovati konkurencijsko vijeće (nadzor i kontrola)
5.11  Upostavićemo nova ili reorganizirati postojeća tijela-institucije za regulaciju, kontrolu i nadzor nad eksploatacijom i korištenjem prirodnih bogatstava i donijeti Zakon o upravljanju državnim kapitalom u privrednim društvima
5.12  Izmijenićemo Zakon o stečaju u smislu efikasnosti postupka i skraćivanja rokova, te načina izbora i dužnosti stečajnog upravnika
iV Sažetak
Socijaldemokratska partija Bosne i Hercegovine će se, svim demokratskim sredstvima, suprotstavljati desničarskim i neoliberalnim nastojanjima izgradnje „ničim obuzdanog i nereguliranog“ kapitalizma i društva etničke totalitarne „demokratije“ i siromaštva.
To ćemo postići, između ostalog, reformom ekonomskog sistema u skladu sa definiranim mjerama u ovoj oblasti sa osnovnim ciljem izgradnje socijalne države tržišne ekonomije
sa značajnim privrednim subjektima u većinskom državnom vlasništvu (energetika, komunikacije, javna dobra)
i izgradnjom institucija za reguliranje tržišta u uslovima miješane ekonomije čime ćemo ostvariti krajnji cilj-povećanje standarda građana.
U oblasti privredne politike realiziraćemo slijedeće mjere: izraditi strategiju održivog ekonomskog razvoja i industrijske politike,
izgraditi sistem poticaja poljoprivrede i izvoza, te uspostaviti institucije za kontrolu uvoza,
intenzivirati izgradnju infrastrukturnih objekata posebno u energetici i putnim komunikacijama,
kreirati povoljniji pravni okvir za ekonomske aktivnosti, izmijeniti sistem javnih nabavki i kontrole ove oblasti,
zadržati u državnom vlasništvu kompanije od strateškog značaja, restrukturirati ih učiniti efikasnijim i povećati kontrolu i nadzor nad poslovanjem, uraditi reviziju privatizacije,
uspostaviti institucije za standardizaciju, mjeriteljstvo i kontrolu kvaliteta,
povećati izdvajanja za naučno-istraživački rad
poticati privredna društva koja ulažu u ovu oblast i oblast obrazovanja,
i smanjiti neformalni sektor ekonomije.
U oblasti monetarno-kreditne i finansijske politike realiziraćemo slijedeće mjere: vodićemo ekspanzivnu monetarnu politiku, ali i zadržati kurs KM vezan za Euro,
izjednačićemo u pogledu uslova poslovanja, državne i privatne komercijalne banke,
uspostaviti agenciju za bankarstvo na nivou Zemlje, ciljeve, strategiju i politike poslovanja razvojnih banaka uskladiti sa ciljevima ekonomske politike i uspostaviti efikasniji nadzor nad upravljanjem, rukovođenjem i poslovanjem ovih banaka,
uspostaviti tijelo na nivou Zemlje za regulaciju, nadzor i kontrolu tržišta finansijskih proizvoda.
U oblasti fiskalne politike realiziraćemo slijedeće mjere: smanjićemo stopu Poreza na dodanu vrijednost na određene robe i smanjiti visinu godišnjeg oporezivog prometa, uvešćemo fiskalne kase, izmijeniti porez na dobit, povećati neoporezivi dio i uvesti diferenciranu stopu poreza na dohodak, uvesti diferenciranu stopu poreza na prihod od imovine i na imovinu,
rasteretiti privredu smanjenjem doprinosa i ukidanjem ukupnog prihoda kao osnovice za parafiskalna davanja,
ali i pooštriti sankcije za izbjegavanje plaćanja doprinosa izjednačavanjem sa sankcijama po osnovu izbjegavanja i utaja poreza.
U oblasti izgradnje institucija donijećemo potrebne propise i uspostaviti institucije i tijela za uspješno provođenje definiranih politika i mjera, a u skladu sa potrebom bržih reformi i provođenja Privremenog sporazuma o stabilizaciji i pridruživanju EU.
Realizacijom ovih mjera ostvarićemo naše ciljeve u području ekonomije: povećati konkurentnost naše privrede,
izvršiti pravedniju raspodjelu nacionalnog dohotka,
povećati zaposlenost,
izgraditi institucije za regulaciju tržišta i time stvoriti pretpostavke za stabilan rast standarda građana.
Na taj način obezbijedićemo makroekonomsku stabilnost i razvoj zemlje i stvoriti uvjete za vođenje konzistentne ekonomske politike na duži rok.
V Zašto glasati za Socijaldemokratsku partiju BiH
Zato što je osnovni cilj našega političkog djelovanja, za razliku od nacionalnih stranaka, povećanje standarda građana Bosne i Hercegovine, a ne bogaćenje pojedinaca i interesnih grupa.
Obezbijedićemo makroekonomsku i socijalnu stabilnost i dinamizirati razvoj konzistentnom ekonomskom politikom.
Mi smo kreirali program razvoja čijim ćemo provođenjem vratiti dostojanstvo građanima.
SDP BiH ima sposobne i odlučne kadrove da ovaj program dosljedno realizira.
Zato što naš program jeste program izgradnje socijalne države,
tržišne ekonomije sa značajnim privrednim subjektima u većinskom državnom vlasništvu i potrebnim nivoom reguliranja tržišta u uvjetima miješane ekonomije,
za razliku od desničarskog etno-nacionalnog koncepta „razornog kazino-kapitalizma“ koji je svojim „kreativnim razaranjem“ doveo do moralnog sloma društva,
nedopustivo visokog nivoa kriminala i korupcije,
najveće nezaposlenosti u Evropi,
ogromnog siromaštva i degradacije i marginalizacije građanina-pojedinca.
Zato što smo kreirali model ekonomskog razvoja koji obezbjeđuje i potiče poduzetničke inicijative i legalni biznis,
a sistemski onemogućava nelegalan biznis i izbjegavanje obaveza prema državi,
ali istovremeno štiti prirodna i nacionalna bogatstva
a državne kompanije čini efikasnijima i racionalnijima i stavlja ih u funkciju efikasnog podmirivanja potreba građana i poticaja razvoja posebno privatnog sektora.
Naš program posebno insistira na znanju i poticaju naučno-istraživačkog rada i stjecanju „novih“ znanja sa osnovnim ciljem razvoja i unapređenja poslovanja naših kompanija,
te na sistemskom pristupu unapređenja izvoza
i razvoja poljoprivrede.
Zato što ćemo voditi takvu monetarnu politiku kojom ćemo obezbijediti  stabilnost KM i njenog deviznog tečaja, stabilnost cijena i opću privrednu  stabilnost.
Politikom deviznih rezervi obezbijedićemo optimalan odnos  između deviznih rezervi i troškova uvoza odnosno visine ino-duga i BDP-a.
Istovremeno povećaćemo stepen regulacije, nadzora i kontrole bankarskog  sektora i tržišta finansijskih proizvoda u cjelini
i izjednačiti poziciju državnih komercijalnih banaka sa privatnim,
a razvojne banke prilagoditi ostvarivanju njihovih primarnih zadataka u poticaju razvoja određenih oblasti sa jasno definiranim strategijama, politikama i ciljevima.
Zato što ćemo poreskom politikom obezbijediti pravičniju raspodjelu dohotka, obzirom da smo vrste i visinu poreza definirali na načelu jednakosti, koje podrazumijeva da su svi poreski obveznici jednaki pred zakonom
i da oni koji imaju više treba da, preko poreza, i daju više i tako doprinesu budžetima, odnosno finansiranju javnih potreba.
Zato što znamo kako izgraditi institucije potrebne za provođenje našeg programa i integraciju naše zemlje u unutarnje tržište Evropske Unije, a potom u Evropsku uniju.
Zato što program Socijaldemokratske partije Bosne i Hercegovine ob//ezbjeđuje dinamičan razvoj i ekonomski rast,
povećanje zaposlenosti i smanjenje siromaštva građana,
izgradnju socijalne države tržišne ekonomije i porast standarda građana.
Politika obrazovanja SDP-a BiH
za Opće izbore 2010. godine
Odbor za obrazovanje
Obrazovna politika SDP BiH
Obrazovanje danas predstavlja jedan od osnovnih kriterija konkurentnosti, bogatstva i moći.
SDP BiH će insistirati na provođenju politike obrazovanja, jer smatramo da razlike u spolu, društvenom i svakom drugom podrijetlu, uz pomoć dobrog obrazovanja, mogu biti relativno brzo poništene.
Uz zapošljavanje i ekonomiju, obrazovanje i obuka zasigurno su najvažniji elementi kojima se određuje socijalni i ekonomski položaj, te najvažniji elementi politika društvenog razvoja.
Kao što je to definirano Evropskom konvencijom o zaštiti ljudskih prava i temeljnih sloboda, obrazovanje je jedno od osnovnih ljudskih prava.
Imajući u vidu da je BiH potpisnica Konvencije, dužna je omogućiti ostvarivanje ovih prava.
Pored toga, obrazovanje spada i među društvena i gospodarstvena prava.
Obrazovni sustav u BiH relativno je skup, ne odgovara zahtjevima postojećeg tržišta rada, te nije u stanju omogućiti veća investiranja u bh. privredu.
Ovo posljednje znači da potencijalni strani investitori mogu računati na relativno manji broj kvalitetnih poslovnih sugovornika i suradnika na menadžerskome planu.
Mogućnosti poznavanja suvremenih tehnoloških procesa ograničene su u BiH, a nizak nivo produktivnosti radne snage u BiH negativno utiče na konkurentnost.
Kako bi postao euro-kompatibilan i konkurentan obrazovni sustav u BiH, mora se hitro početi s ispunjavanjem konkretnih zahtjeva Bolonjskog i Kopenhagenskog procesa.
U isto vrijeme, potrebno je razvijati dugoročnu održivost tako što će se prevazići aktualne političke, administrativne i druge prepreke.
Cjelokupnu reformu obrazovanja potrebno je i moguće unaprijediti uspostavljenjem najmanje četiriju jednako važnih okvira u kojima će se ona odvijati: zakonodavni, institucionalni, strateški okvir javnih politika, kao i financijski.
U tom cilju, obrazovni sustav u BiH mora se razvijati kroz blisku suradnju i koordinaciju obrazovnih primarnih i sekundarnih institucija na svim razinama.
To podrazumijeva razvoj i usklađivanje zakonodavstva, obrazovne politike, strategija i razvojnih planova.
Pri tome je važno imati na umu da je stvaranje odgovarajućih okvira tek uvjet, a nikako cilj reforme obrazovanja.
Evropska je unija nakon usvajanja Lisabonske strategije, te kroz Bolonjski i Kopenhagenski proces postavila reformu obrazovanja kao jedan od prioriteta za vlade svih država članica.
Zbog velikog senzibiliteta i značaja obrazovanja u smislu identiteta i tradicije svake države članice, Europska unija ni danas, više od 50 godina nakon svog osnutka, službeno nema ‘zajedničku obrazovnu politiku’.
Međutim, na razini Unije postoji puna suglasnost o najvažnijim načelima, ciljevima i vrijednostima koje trebaju sadržavati i promovirati svi obrazovni sustavi.
Stoga je Bolonjski proces najvažnija i sveobuhvatna reforma visokoga obrazovanja u Evropi i osnova budućeg SDP-ovog djelovanja u sferi obrazovanja.
Strategija integriranja BiH u EU, u dijelu koji se tiče slobodnoga kretanja osoba, definira dodatno mjere na planu nostrifikacije diploma, te potrebne mjere usklađivanja obrazovnog sustava BiH s potrebama tržišta rada i poduzetništva u BiH.
Sastavni dio tog procesa jeste ujednačavanje kriterija rada visokoškolskih ustanova s onima u EU-u.
Upravo posljednja dva područja sadrže najviše problema kada su u pitanju mladež i oblast obrazovanja, a koje je potrebno rješavati u periodu pred nama.
Obrazovni sustav BiH bit će u prigodi sudjelovati u različitim programima EU-a, te će se morati mijenjati kako svojom strukturom i oblikom, tako i u nastavnim programima i planovima.
Konkurentno obrazovanje
BiH treba što prije i dosljednije slijediti primjer i primijeniti ‘dobre prakse’ iz razvijenijih zemalja, u kojima se pokazalo da je obrazovni sistem najvažniji za dugoročno podizanje konkurentnosti ekonomije.
Također, međunarodna iskustva su pokazala da se problem nezaposlenosti direktno veže za konkurentnost radne snage i lakše se rješava povećanjem nivoa znanja i vještina radne snage, nego direktnim intervencijama na tržištu radne snage.
U skladu sa bh. Strategijom razvoja srednjeg stručnog obrazovanja i obuke za period 2007.-2013.1 (SG BiH 28.08.2007.) potrebno je provesti sljedeću smjernicu: "stručno obrazovanje i obuka predstavljaju ključni generator ekonomskog i društvenog oporavka i daljeg razvoja BiH i njene integracije u EU-u i globalne svjetske procese".
1 w w w. m c p . g o v. b a / a d m i n _z a k o n i _h r / d a t a / u p i m a g e s / I Z V J E S TA J _O_R A D U _
MINISTARST VA_CIVILNIH_POSLOVA_ZA_2007.doc
Razviti manje specijalizirano, a fleksibilnije i obrazovanje koje će se brzo prilagođavati potrebama tržišta rada u srednjim stručnim školama.
Osigurati  stvaranje  produktivne  radne  snage  i  podršku  inovacijama  u  proizvodnji  u srednjem stručnom obrazovanju.
Osigurati mogućnost za nastavak tj. prelazak iz trogodišnje u četverogodišnje stručne škole.
Uvesti obaveznu eksternu maturu na kraju četverogodišnjeg srednjeg obrazovanja.
Uspostaviti standarde znanja i ocjenjivanje postignutih rezultata što uključuje i 'državnu maturu'.
Povećati upis u visoko obrazovanje na razinu regionalnog prosjeka od barem 32 %.
Povezati visoko obrazovanje sa znanstveno-istraživačkim radom.
Osigurati sistemsko izučavanje stranih jezika i upotreba IT tehnologije.
Omogućavati mobilnosti studenata i nastavnog osoblja dosljednim uvođenjem ECTS-a, standardiziranog dodatka diplomi, kao i same diplome.
Usvojiti okvir kvalifikacija u visokom obrazovanju na razini BiH2.
Uspostaviti i razvijati jedinstveni sistem od tri ciklusa studiranja dosljednim uvođenjem magistarskog i doktorskog studija.
Što prije izvršiti modernizaciju poučavanja i učenja na svim razinama obrazovanja.
Kreirati potpuno nove, moderne nastavne planove i programe.
Stvoriti obavezu stalnog profesionalnog razvoja nastavnog i upravljačkog kadra u obrazovnim ustanovama.
2 “Strateški pravci razvoja obrazovanja u Bosni i Hercegovini sa planom implementiranja, 2008.–2015.”, VM usvojilo 03.06.2008. godine.
Cjeloživotno učenje
Koncept cjeloživotnog učenja podrazumijeva neprekinuto stjecanje znanja tijekom cijelog života, a ostvaruje se kroz formalno i neformalno obrazovanje i obuku.
Promjene u privredi pak podrazumijevaju promjene na tržištu rada i u strukturi zanimanja, traže nova znanja i ubrzani porast informatizacije.
U kontekstu cjeloživotnog učenja, obrazovanje i obuka odraslih treba da doprinosi društvenoj koheziji, većoj konkurentnosti na tržištu rada tako što postaje sastavnim dijelom obrazovnog procesa i sustava, i potrebno je organizovati je na principima potpune otvorenosti i dostupnosti.
Nadležne obrazovne vlasti na svim razinama trebaju sistemski osigurati stvaranje novog, živog tržišta usluga dodatnog i neformalnog obrazovanja, kako bi se na taj način ispunile osnovne pretpostavke za primjenu koncepta cjeloživotnog učenja, i pripreme mladih za društvo i ekonomiju utemeljenu na znanju.
Unaprijediti i promovirati cjeloživotno učenje i obrazovanje odraslih, i socijalno isključenih mladih do 30 g. starosti.
Potrebno  je  razviti  mrežu  različitih  obrazovnih  institucija,  ali  i  drugih  davatelja  obrazovnih usluga (npr. privatni biznis).
Prioritetne  ciljne  grupe  trebaju  biti  stariji  omladinci  bez  završene  osnovne  ili  srednje škole, stariji omladinci sa srednjem školom koja ne zadovoljava potrebe tržišta rada, mladi s posebnim potrebama ili u stanju socijalne marginalizacije ili isključivosti kao što su mladi Romi, djeca povratnika i mladi povratnici, siromašni, te svi oni koji žele napredovati i usavršavati se.
U  kratkom  roku,  programima  dokvalifikacije  i  prekvalifikacije  djelovati  prema osposobljavanju mladih koji su „upropašteni“ postojećim sistemom obrazovanja.
U  fokusu  mora  biti  smanjenje  nepismenosti  i  širenje  srednjeg  obrazovanja  među starijim omladincima.
Stvoriti  okvir  za  učenje  koji  je  otvoren,  privlačan  i  dostupan  svima,  uključujući  nepismene i nekvalificirane osobe, kao i osobe s posebnim potrebama.
**
Poboljšati efektivnost, jednakost pristupa i pravičnost u obrazovanju i obuci.
Kriteriji i standardi za cjeloživotno obrazovanje i obuku trebaju se razvijati na državnoj razini.
BiH kao potpisnica mnogobrojnih međunarodnih sporazuma, obavezuje se moralno i politički da osigura potrebne preduslove za optimalan razvoj i učenje djece i omladine sa posebnim potrebama (u nastavku teksta djeca i omladina sa teškoćama u učenju i učešću) u njihovom neposrednom životnom okruženju, što u konačnici treba da rezultira aktivnim participiranjem ovih osoba u svim životnim aktivnostima.
Efikasno obrazovanje
Izraditi domaći kvalifikacijski okvir u skladu sa Evropskim kvalifikacionim okvirom.
U predstojećem periodu Konferencija ministara obrazovanja u BiH trebala bi se prioritetno angažirati na sistemskom uvođenju evropskih standarda, evropske dimenzije i evropskih sadržaja u bh. obrazovni sistem.
Jedan bi od prioriteta također trebao biti razvoj međunarodne saradnje i razmjene i veća ponuda tzv. programa “joint degrees3”, koji se zajednički provode na domaćim i stranim visokoškolskim ustanovama.
Ovakvi programi, uz automatsko priznavanje diploma, na najbolji način istovremeno osiguravaju kvalitetu, te stimuliraju mobilnost studenata i profesora.
Kako bi postao eurokompatibilan i konkurentan, obrazovni sistem u BiH mora hitno početi s ispunjavanjem konkretnih zahtjeva Bolonjskog i Kopenhagenskog procesa.
Provesti Lisabonsku konvenciju o priznavanju kvalifikacija u visokom obrazovanju kroz rad Centra za informiranje i priznavanje dokumenata, koji je u osnivanju .
Uspostaviti i razvijati jedinstveni sistem od tri ciklusa studiranja dosljednim uvođenjem magistarskog i doktorskog studija.
Provesti funkcionalnu integraciju univerziteta u skladu s Bolonjskim procesom.
Uspostaviti i razvijati sistem praćenja i osiguranja kvalitete kako u srednjem, tako i na visokoškolskom obrazovanju.
3  Programi koji zajedno izvode domaće i strane visokoškolske institucije i vode ka zajedničkim, duplim diplomama.
Razviti novu mrežu osnovnih i srednjih škola koja će odražavati i uvažavati promjene uslijed smanjenja nataliteta.
Uštede na ovom osnovu potrebno je iskoristiti za druge namjene.
Odgovornim i racionalnim planiranjem i trošenjem budžetskih sredstava nadomjestiti finansijska sredstva -preko 80% sredstava u obrazovanju ide na plate,
te formirati sistem upravljanja i finansiranja obrazovnih institucija koje će omogućiti povećanje finansijske, materijalne i tehničke podrške školama, te komunikacijskotehnološku modernizaciju.
Kao i svi drugi dijelovi bh. administracije, i javna potrošnja u sistemu obrazovanja treba biti bazirana na E-standardima i principima EU-a.
U skladu s tim, neophodno je vršiti odgovarajući nadzor potrošnje sredstava u obrazovnom sistemu.
Potrebno je što prije uspostaviti izvještavanje i praćenje učinkovitosti finansiranja u obrazovanju.
Revizija i usklađivanje okvira za finansiranje obrazovanja, primarno temeljeni na formuli po učeniku/studentu, od suštinskog je značaja, jer su postojeći finansijski mehanizmi često nepravedni i neučinkoviti, a u visokom obrazovanju i netransparentni, pa tako pružaju mogućnost za diskriminaciju i istovremeno uzrokuju gubitak ionako ograničenih javnih sredstava koja se izdvajaju za obrazovanje.
Održivost i napredak unutar Bolonjskog procesa i Evropskog prostora visokog obrazovanja i istraživanja bili bi znatno lakši ako visokoškolske ustanove udruže svoje snage i profiliraju svoje programe na razini BiH, prije nego to isto učine na regionalnoj razini, prvenstveno unutar zone“mutual intelligibility” (Hrvatska, BiH, Srbija i Crna Gora).
Na taj način bi se najbolje mogli iskoristiti institucionalni, ljudski i financijski resursi.
Istovremeno, ovo je najučinkovitiji način da se zadovolje privredne i društvene potrebe ovih država.
Obrazovne vlasti bi, u saradnji sa zavodima za statistiku, na odgovarajućim razinama trebale poraditi na razvoju statistike obrazovanja u skladu s procedurama i zahtjevima Evropske komisije i EUROSTAT-a.
Statistički zavodi bi, osim prikupljanja standardnih podataka o obrazovanju, trebali pratiti neke ključne indikatore i kroz Anketu radne snage (ARS).
Međutim, imajući u vidu put BiH prema EU-u, posebnu pažnju potrebno je posvetiti tome da BiH što prije uspostavi sistem praćenja indikatora u obrazovanju koji će omogućiti poređenje i integraciju sa zemljama EU-a.
Zbog  zahtjeva  integracija  u  EU,  potrebno  je  da  se  prikupljanje  ključnih  statistika  u vezi s obrazovanjem koordinira u okviru jedne institucije na razini BiH.
Kad je u pitanju praćenje rezultata obrazovanja (kroz statistiku i indikatore), treba poći od onih koji su predloženi u Srednjoročnoj razvojnoj strategiji za period 2004.–2007. godine.
Nakon toga valja koristiti indikatore potrebne za praćenje milenijskih ciljeva UN-a.
Potrebno je da se Bosna i Hercegovina što prije, u najboljem slučaju do 2012. godine, uključi u OECD-ove programe praćenja znanja (PISA, TIMS), kako bi se odredili polazni indikatori u vezi s razvijenošću znanja kod 15-godišnjaka iz pojedinih oblasti, koje se prate u okviru ovog sistema.
Koordinacijsku politiku, strategiju i planove za razvoj obrazovanja treba donositi na državnom nivou, s jasnom perspektivom regionalnog razvoja i evropskih integracija.
Ovo posebno u oblasti srednjeg stručnog i visokog obrazovanja, poslijediplomskih studija, u znanosti i istraživanju.
Ujednačiti kriterije rada visokoškolskih ustanova sa sličnim institucijama EU-a, s ciljem podizanja kvalitete obrazovanja.
Poboljšati pokretljivost studenata radi nastavka svakog oblika studija priznavanjem stranih obrazovnih kvalifikacija, razdoblja studiranja i položenih ispita.
Uspostaviti bolju koordinaciju javne uprave u sektoru obrazovanja.
Na državnom nivou donositi i sprovoditi istovjetne Zakone u oblasti odgoja i obrazovanja djece i omladine sa teškoćama u učenju i učešću.
Programske (radne) aktivnosti sa djecom i omladinom sa teškoćama u učenju i učešću strukturirati na način da se ispoštuju njihove psihofizičke sposobnosti, mogućnosti, interesi i želje.
Pomenuta konstatacija uslovljava organizovan i kontinuiran stručni timski rad na realizaciji odgojno-obrazovnih i rehabilitacionih programskih sadržaja, te se nužno nameće potreba za angažovanjem defektologa / edukatora / rehabilitatora različitih profila.
Uspostaviti multidisciplinarnu saradnju između nadležnih ministarstava (Ministarstvo obrazovanja, nauke, kulture i sporta; Ministarstvo zdravstva i Ministarstvo za rad i socijalnu politiku) s ciljem pružanja adekvatne i pravovremene podrške djeci i omladini sa teškoćama u učenju i učešću i svakako njihovim porodicama.
onemogućavanje korupcije i diskriminacije u obrazovanju
Osnivanje  specijalizovane  agencije  za  promociju  transparentnosti  i  borbu  protiv  korupcije u obrazovanju, ili u sklopu Agencije za razvoj visokog obrazovanja
Standardizacija  upisnih  i  procedura  ocjenjivanja  i  smanjivanje  diskrecionog  prava profesora i nastavnika povećavanjem pismenog ocjenjivanja
Kreirati program djelovanja protiv korupcije u obrazovnom sistemu
Ojačati inspekcijski nadzor školskih uprava i onemogućiti ovu praksu
Besplatan školski prijevoz za učenice i učenike iz udaljenih lokalnih zajednica
Sve škole i fakulteti pristupačni za osobe i osobe sa invaliditetom
Omogućiti veći broj stipendija i dostupnost istih mladima.
Promovirati nastavak školovanja promotivnim kampanjama.
Sve škole i fakulteti pristupačni za osobe sa invaliditetom
Svi oblici segregacije u obrazovanju će biti ukinuti.
•  Konferencija ministara obrazovanja u BiH bi se trebala angažirati i na borbi protiv mita i korupcije u obrazovanju na svim razinama, a naročito u visokom obrazovanju.
depolitizacija upravljanja obrazovanjem
Roditelji će birati direktore škola i neposrednim izborom direktora, politika će se udaljiti iz škola i stvorit će se uslovi za kvalitetniji i profesionalniji rad školskog osoblja.
Odgovarajućim izmjenama zakona o visokom obrazovanju SDP BiH će zaštititi univerzitete od direktnog političkog uplitanja i omogućiti im ostvarenje njihove univerzalne misije: njegovanja i razvijanja kritičke misli.
Novim zakonskim rješenjima stvorit ćemo preduslove za nezavisno studentsko organizovanje.
Njima će biti utvrđeni ključni demokratski mehanizmi poput studentskih izbora i studentskog ombudsmena.
Ukloniti negativne posljedice uvođenja vjeronauke u predškolske i školske institucije.
U svim predškolskim i školskim institucijama kao alternativa vjeronauci uvest će se i izučavanje predmeta “Kultura religija”.
Omogućiti veću zastupljenost i obavezno sudjelovanje studenata u procesu odlučivanja.
Omogućiti provođenje funkcionalne integracije i jačanje autonomije univerziteta/sveučilišta.
Omogućiti  razvoj  zajedničkog  jezgra  nastavnih  planova  i  programa  u  predškolskom, osnovnom i općem, te srednjem stručnom obrazovanju i obuci, zatim obrazovanjem i obukom odraslih, te cjeloživotnim obrazovanjem.
Politika pravde SDP-a BiH
za Opće izbore 2010. godine
borba protiv korupcije
Socijaldemokratska partija Bosne i Hercegovine – SDP, svjesna je problema prisustva korupcije u svim sferama bosanskohercegovačkog društva, kao i činjenice da korupcija ugrožava ekonomski oporavak i izaziva neizmjeren štete po efikasnost gospodarstva.
Istovremeno, korupcija predstavlja i politički problem koji dovodi do blokada svih institucija vlasti i blokira demokratski razvoj društva i slabi učinkovitost sustava pravne države.
Prema posljednjim podacima konkurentnosti država koje je objavio Transparency International Bosne i Hercegovine, BiH je pala na 109. mjesto, nalazeći se tako izmedju Ugande i Kambodže.
Stupanj korupcije u BiH je dramatičan, što je potvrdjeno i nalazima posljednjeg indeksa percepcije korupcije po kome je Bosna i Hercegovina najkorumpiranija zemlja regiona, a nalazi se i na samom dnu ljestvice europskih zemalja.
Uzroci korupcije
VLAST
sustav vlasti generira korupciju
vladajuća politička elita osobni interes stavlja iznad interesa društvene zajednice
korumpirana i kriminalizirana
birokratizirana
nedostatak znanja i odgovornosti
nedostatak političke volje za borbu protiv korupcije
selekcija prema sposobnostima zamijenjena je stranačkim ključevima raspodjele položaja i osobnim kriterijima poslušnosti
-vladajuće političke elite, skrivajući se iza interesa naroda, kroz institucije sustava legaliziraju korupciju
- korupcija,  nepotizam  i  zlouporaba  vlasti  –  temelji  na  kojima  počiva  bh  društvo
Učinci korupcije
-prepreka demokraciji i vladavini prava
-oslabljuje gospodarski napredak po ekonomske i socijalne odnose (30 – 35% BDP se ostvaruje u „radu na crno“ i nije oporezovano) – prema procjenama Svjetske banke preko milijardu KM se daje za podmićivanje pri zaključivanju ugovora
-osiromašuje državni proračun
-odbija vanjske investicije
-smanjuje otpor organiziranom kriminalu
-smanjuje učinke javnih službi, zdravstva i obrazovanja
-spušta razinu morala u političkom odlučivanju
-podiže razinu nezadovoljstva gradjana, povećava nejednakost gradjana, pridonosi općoj nesigurnosti i nezadovoljstvu
-dovodi u pitanje vjerodostojnost vlasti
-ugrožava stabilnost i povjerenje u institucije
Suzbijanje korupcije zahtijeva:
strogi nadzor od strane parlamenta
efikasno sudstvo
neovisna i kvalitetna revizija financijskog poslovanja institucija vlasti na svim razinama
-snažna, efikasna i dosljedna primjena zakona
-transparentnost u javnim proračunima
-otvorena, odgovorna, poštena i vjerodostojna vlast
-vraćanje javnog povjerenja u tijela državne vlasti – pozitivno odražavanje na poštene gospodarske i gradjanske odnose (sama sumnja u korumpiranost dovodi u pitanje vjerodostojnost vlasti i javnih institucija)
ŠTA ĆE SDP BIH URADITI?
SDP BiH će biti otvorena, odgovorna, poštena i nekorumpirana vlast
Suzbijanje korupcije zahtijeva strogi nadzor od starne parlamenta, efikasno sudstvo, neovisnu i kvalitetnu reviziju, snažnu i efikasnu primjenu zakona, transparentnost u javnim proračunima, protocima prihoda i strane pomoći.
Ostvarivanjem navedenih načela putem ljudi SDP-a, kao istinskih profesionalaca, osigurat će se neovisna javna vlast u službi gradjana, a samim time, stvorit će se otvorena, poštena, odgovorna i nekorumpirana vlast.
SDP BiH će djelovati transparentno, odgovorno prema gradjanima i pružat će razumna i prihvatljiva rješenja za svoje postupke i odluke.
Ovakvim djelovanjem SDP BiH će vratiti javno povjerenje u tijela državne vlasti, što će se posljedično pozitivno odraziti na poštene gradjanske i gospodarske odnose.
Ovo je jako važno zbog činjenice da, ne samo korupcija, već i sama sumnja u korumpiranost dovodi u pitanje vjerodostojnost vlasti i javnih institucija.
SDP BiH će biti vjerodostojna vlast.
SDP BiH će donijeti Zakon o oduzimanju opljačkane imovine
Donošenjem Zakona o oduzimanju opljačkane imovine stvorit će se pravni okvir za efikasnu borbu protiv korupcije i oduzimanje imovine koja je stečena koruptivnim i nelegalnim radnjama.
Donošenjem ovog Zakona omogućit će se niži nivo korupcije na nacionalnom nivou.
Istovremeno će dovesti do neophodnog povećanja povjerenja u javne institucije, održivog ekonomskog razvoja i efikasnijih razvojnih promjena.
Što je još važnije, na ovaj način će se spriječiti veliki dio ljudske patnje u BiH, kao zemlji koja je pokazala veoma loše rezultate na Indeksu percepcije korupcije.
SDP BiH će izgraditi institucije za suzbijanje korupcije
Izgradnjom institucija za suzbijanje korupcije omogućit će se primjena i dosljedna provedba Zakona o oduzimanju opljačkane imovine.
SDP BiH će učinkovitom voljom i sposobnošću tijela vlasti i društva u cjelini, da se iskorjeni korupcija i njene posljedice.
Pri tome, koristit će znanja i iskustva razvijenih demokracija.
SDP BiH će osnovati Agenciju za kontrolu i osiguranje prisilnog oduzimanja imovine stečene krivičnim djelom i upravljanje oduzetom imovinom, kao posebnog državnog tijela uprave.
Ovo tijelo biti će direktno odgovorno Parlamentarnoj skupštini Bosne i Hercegovine i neovisno od utjecaja drugih tijela vlasti.
SDP BiH će osnovati Povjerenstvo za praćenje provedbe mjera suzbijanja korupcije koje će biti izvršno tijelo sastavljeno od nositelja najviših funkcija izvršne i sudske vlasti.
SDP BiH će osigurati jačanje unutarnje kontrole u javnim poduzećima koje će imati posebne ovlasti.
Ubrzati ćemo procesuiranje u predmetima u kojima postoje osnovi sumnje u nositelje vlasti.
Osigurati ćemo transparentnost u postupku javnih nabavki, što podrazumijeva, izmedju ostaloga, i reformu javne uprave.
SDP BiH će kontinuirano pružati punu podršku istražnim i pravosudnim tijelima vlasti
SDP BiH će pružati punu podršku istražnim i pravosudnim organima vlasti da se beskrompromisno obračunavaju sa svakim oblikom kriminala, a posebno onim koji ima organizovanu i dokazanu podršku političkih i drugih struktura bilo kojeg nivoa vlasti.
Kriminalci su ti koji se moraju plašiti policajaca, tužitelja i sudaca, a ne obratno.
Ovo treba predstavljati borbu za izgradnju pravne države, a razgradnju organiziranog kriminala.
Čelni ljudi političkih stranaka i izvršne vlasti trebaju svojim primjerom pozvati sve nadležne institucije da ispitaju legalnost njihove imovine i svih poteza nad kojima postoji sumnja.
SDP BiH će se zalagati za financijsku neovisnost parvosudnih tijela vlasti.
Borba protiv korupcije je proces koji podrazumijeva odlučnu političku volju, stalno fokusiranje pozornosti, svekoliku pomoć i podršku javnosti, korištenje znanja i iskustava i što je posebno važno, istinski neovisne institucije koje osigurava istinska stručnost.
zloupotreba vlasti
funkcioniranje pravne države
O problemima u funkcioniranju pravne države u BiH i zloupotrebi vlasti kao posljedici takvoga stanja moglo bi se nadugo i naširoko pisati.
U posljednjih nekoliko godina napisano je na tu temu desetine publikacija.
Međutim, zaključke i preporuke tih studija institucije BiH niti drugi akteri političkog života nisu uzeli u obzir pri kreiranju svojih politika djelovanja za unapređenje funkcioniranja pravne države.
Problemi u funkcioniranju pravne države u BiH i zloupotreba vlasti su proizvod loših sistemskih rješenja i nedostatka političke volje, od kojih izdvajamo samo najvažnije:
Broj državnih institucija koje izvršavaju isključive nadležnosti je veoma mali.
U drugim oblastima izgradnja državnog nivoa je općenito nametnula prenošenje samo djelomičnih ovlasti na državni nivo, zadržavajući složeni sistem podijeljenih nadležnosti čije djelovanje zavisi o dobroj volji brojnih i različitih nivoa vlasti.
Premda država ima ulogu u pogledu utvrđivanja politika, posebno u pogledu međuentitetske usklađenosti standarda i postupanja u skladu s međunarodnim obavezama, entiteti i dalje imaju zakonodavnu moć kada su u pitanju sve podijeljene nadležnosti i vrlo često zanemaruju ili pak podrivaju obaveze propisane državnim zakonom.
Nasuprot tome, tamo gdje država propisuje zakone (okvirni zakoni), a entiteti zadržavaju ovlasti za donošenje i provedbu zakona, državna legislativa se poštuje vrlo malo ili nimalo.
Slično tome, tamo gdje je koordinacija ili suradnja s entitetima ugrađena u državni institucionalni dizajn, rezultat je u najboljem slučaju – nedjelotvornost ili u najgorem slučaju – neprovedivost zbog nemogućnosti usuglašavanja odluke između dva nivoa.
Vrlo je malo konsultacija, koordinacije i suradnje između različitih nivoa vlasti kada su u pitanju pojedini sektori ili širi problemi vezani za međuresorno planiranje i strategije (npr. evropske integracije).
Ostvarivanje bh. ambicije pridruživanja EU-u zavisi o djelovanju kooperativnih mehanizama upravljanja, posebno ako se visoki tehnički uvjeti EU-a imaju provesti širom zemlje.
Na osnovu dosadašnjeg iskustva – bez značajnih strukturalnih promjena ovaj cilj će ostati nedostižan.
šta će sdp bih uraditi ?
Bitan segment u funkcioniranju pravne države u ustavno-pravnom ustrojstvu BiH je raspodjela nadležnosti koja treba da generira suradnju, a ne da potiče partikularizme i zloupotrebu vlasti zarad zadovoljenja kratkoročnih političkih ciljeva.
Zato je potrebno preispitati postojeću raspodjelu nadležnosti sa sljedećim ciljevima: pojasniti odgovornosti države i entiteta, i nastojati razdvojiti nadležnosti smanjujući međuzavisnost koja je prisutna među različitim nivoima vlasti i smanjujući potrebu za vertikalnom suradnjom.
Tamo gdje se nadležnosti ne mogu razdvojiti i gdje je suradnja neophodna (npr. u oblastima koje će biti predmet usklađivanja s evropskim standardima) treba uspostaviti mehanizme izvršenja, kao i tijela u kojima će suradnja biti obavezna, a ne povremena i dobrovoljna.
U oblastima gdje država i entiteti vertikalno dijele nadležnosti treba uspostaviti jasnu zakonodavnu hijerarhiju, prema kojoj država ima isključivu zakonodavnu vlast u pitanjima dijeljenih nadležnosti.
Entiteti ostaju nadležni za provedbu zakona, ali više nemaju zakonodavne ovlasti u pitanjima iz dijeljenih nadležnosti.
U skladu s preporukama Venecijanske komisije, uvesti odredbe kojima će se onemogućiti vraćanje nadležnosti sa države na entitete, bez suglasnosti državnog parlamenta.
U svim oblastima je potrebno jasno definirati hijerarhiju zakonodavnih, izvršnih i provedbenih ovlasti između države i entiteta.
To znači preispitivanje mehanizama izvršenja i razmatranje pravnih, administrativnih i financijskih alata koji su državi neophodni za primjenu državnih zakona i politike, u oblastima gdje su zakonodavne i provedbene ovlasti dijeljene s drugim nivoima vlasti.
Uvesti ustavnu supremaciju koja će konkretno definirati da državni zakon ima supremaciju nad nekonzistentnom entitetskom legislativom, te ovlastiti Ustavni sud BiH da prati, provodi i kažnjava nepoštivanje odluka donesenih na državnom nivou
S obzirom da su europske integracije jedini zajednički politički imenitelj BH društva, ali i vanjskopolitički prioritet s direktnim posljedicama na unutarnji pravni sistem, potrebno je naglasiti njihov obvezni karakter.
Realizacija SSP-a postala je međunarodna obaveza naše zemlje, koja je aktivirala jedinu odredbu u Ustavu BiH što omogućava preuzimanje onih neophodnih ovlaštenja države u procesu usuglašavanja bh. zakonodavstva i prakse sa standardima koji važe u Evropskoj uniji.
Naime, Član III. Ustava BiH, koji definira nadležnosti i odnose između institucija BiH i entiteta, u dijelu 2. b) nalaže sljedeće: “Svaki entitet će pružiti svu neophodnu pomoć vladi Bosne i Hercegovine kako bi joj omogućio da ispoštuje međunarodne obaveze.
”
Stoga će SDP BiH:
Izgraditi političku volju i institucionalne mehanizme neophodne za integraciju u EU, definirajući odnos izvršnih ovlasti entiteta i države BiH, uzimajući u obzir osnovne principe prava EU -supsidijarnosti i proporcionalnost za djelotvornu implementaciju acquis communautairea (pravne stečevine EU-a).
Natjerati institucije i zvaničnike da rade svoj posao.
Podupirati izgradnju vladavine prava kako bi zemlja ispunila kriterije iz Kopenhagena 1993. i Madrida 1995. godine, da bi mogla postati kandidatom.
Imati socijalni senzibilitet pri ispunjavanju međunarodnih obaveza i donošenju zakona.
SDP BiH će učiniti sve da kreira u parlamentu političku volju za nastavak procesa euroatlantskih integracija.
SDP BiH će insistirati na vladavini prava, provođenju zakona, te građanskoj i krivičnoj odgovornosti izabranih zvaničnika za zloupotrebe položaja i rušenje poretka.
Nepoštivanje ustavnog poretka i njegove manifestacije nisu predmet Krivičnog zakona i samim tim nisu kažnjivi.
Isto se odnosi i na neusklađenost entitetskih propisa s državnim, naročito onima koji proističu iz različitih međunarodnih obaveza, uključujući evropske integracije.
SDP BiH će insistirati na institucionalnom rješenju reforme Ustava BiH i njegovoj formalnopravnoj utemeljenosti.
Ustav BiH predstavlja jedinstven slučaj ustava koji nikada nije službeno objavljen na službenim jezicima u zemlji na koju se odnosi, već je usvojen i objavljen na stranom jeziku – engleskom.
Zbog toga se konstantno poteže pitanje njegova tumačenja, kako teksta tako i nadležne institucije, što se u krajnjoj konsekvenci može i zloupotrijebiti u pravcu otežavanja funkcioniranja pravne države.
SDP BiH će rasteretiti sudski sistem u BiH tako što će izvršiti aboliciju komunalnih sporova koji se vode od 1992. do 2010. godine protiv građana koji su u besparici.
Rasteretiti sudove i pomoći ugroženim kategorijama u vrijeme ekonomske krize.
Na taj način će se rasteretiti sudski sistem koji je trenutno opterećen stotinama hiljada sporova male vrijednosti i pomoći ugroženim kategorijama u vrijeme ekonomske krize.
Postiće se i institucionalno rasterećenje i socijalna pomoć ugroženim kao izraz solidarnosti.
Vrijednost otpisanog duga je mnogo manja od troškova sudske administracije koji vode te sporove zadnjih 18 godina i troškova izgubljenog vremena i energije koje je moglo biti usmjereno na slučajeve zelenašenja, kriminala i korupcije.
REFORMA PRAVOSUĐA - DOGRADNJA PRAVOSUDNOG SISTEMA
POOŠTRAVANJE KAZNENE POLITIKE
MALOLJETNIČKA DELIKVENCIJA I ZAVODI ZA MALOLJETNIKE
USPOSTAVA VRHOVNOG SUDA BOSNE I HERCEGOVINE
REFORMIRANJE USTAVNOG SUDA BOSNE I HERCEGOVINE
ULOGA TUŽILAŠTAVA I JAČANJE NEOVISNOSTI SUDOVA I ULOGE VISOKOG SUDSKOG I TUŽILAČKOG VIJEĆA
1.  pooštravanje kaznene politike
SDP BiH će pooštriti zakone iz oblasti krivično-pravnog zakondavstva i uvesti strožije kazne.
SDP BiH će kroz izmjene zakona suziti mogućnost izricanja blažih kazni od onih određenih zakonima.
Reducirati mogućnost nagodbe o priznanju krivnje između tužilaštva i optuženih, samo na slučajeve ukazivanja na još veća kršenja krivičnih zakona i izvršilaca tih krivičnih djela, uz obezbjeđenje dokaza o tvrdnjama ili neposrednim svjedočenjem u korist optužbe.
naša politika
Svjesni činjenice da javnost već dugo svjedoči neodrživo blagoj kaznenoj politici na svim sudovima u Bosni i Hercegovini, SDP BiH će odlučno djelovati na općem pooštravanju kaznene politike u Bosni i Hercegovini.
Evidentna je povećana društvena opasnost na svakom pedlju Bosne i Hercegovine.
Svjedočimo ubistvima, uličnim obračunima u kojima strada sve više ljudi, korupcija je zahvatila sve pore društva, posebno najviše vrhove vlasti, „cvjeta“ maloljetnička delikvencija, a maloljetni počinioci krivičnih djela, nakon što spaljuju nedužne starice po ulicama, se puštaju ponovo na ulice jer nema mogućnosti njihovog smještanja u kaznenopopravne ustanove, pljačke banaka su postale svakodnevna pojava, razbojništva i pljačke privatne imovine, obijanje stanova i krađe automobila su toliko uobičajena pojava da više nisu ni vijest za dnevne novine.
SDP BiH smatra da je svemu ovome doprinijela blaga kaznena politika, jer se počinioci ovih i sličnih krivičnih djela vrlo brzo nađu na slobodi i ponovno počinju da čine ista ili slična krivična djela.
Sve ovo dovodi do straha i nesigurnosti kod poštenih građana.
Zbog svega ovoga, SDP BiH je odlučan da pooštri, evidentno blagu, kaznenu politiku u Bosni i Hercegovini i onemogući puštanje počinilaca najtežih krivičnih djela na slobodu.
Ako se uzme u obzir statistika, jasno je da se za krivična djela korupcije i zloupotrebe položaja izriču najblaže zatvorske kazne, koje su na granici ili ispod zakonskog minimuma.
Predmeti koji se odnose na različite oblike krivičnog djela zloupotrebe službenog položaja, davanja i primanja mita, pranja novca, a počinioci su iz različitih društvenih struktura, a najviše ih ima među ljudima na vlasti, procesuiraju se suviše sporo i samo neki od njih dospiju pred nadležne sudove.
Mogući razlog za to je nedovoljna kadrovska popuna tužilaštava i SDP BiH će preduzeti sve neophodne mjere kako bi obezbijedio materijalne i ljudske resurse tužilaštvima da se obračuna sa rastućim porastom kriminaliteta.
SDP BiH je odlučan da se obračuna sa korupcijom i najtežim oblicima krivičnih djela.
SDP BiH će usvajanjem odgovarajućih izmjena i dopuna krivičnih zakona, kako materijalnih, tako i procesnih, pooštriti kaznenu politiku i skratiti sudske postupke, uvažavajući svačija ustavna i ljudska prava.
Posebno zabrinjavaju sve češće nagodbe o priznanju krivnje između tužilaštava i optuženih, koje se sklapaju samo u cilju skraćenja, odnosno ekonomičnosti krivičnog postupka.
SDP BiH smatra da institut nagodbe o priznanju krivnje ne smije biti zloupotrebljavan, već ograničen isključivo na slučajeve kada optuženi ukaže na još veća kršenja krivičnih zakona i izvršioce tih krivičnih djela, uz obezbjeđenje dokaza o tvrdnjama ili neposrednim svjedočenjem u korist optužbe.
Zabrinjava činjenica da je na nekim sudovima praksa postala da se za puštanje u promet kilograma teških droga, uz nagodbu, dobije samo jedna godina zatvora.
To je jasan dokaz da se zločin i te kako isplati jer je poznato koliko vrijedi kilogram „teških“ droga u uličnoj prodaji.
U provođenju ovih mjera SDP BiH stoji čvrsto na stanovištu da izmjenama zakona iz krivično-pravne oblasti neće ni na koji način uticati na neovisnost i nepristrasnost sudova, koji moraju da budu zaštićeni od svih mogućih uticaja vlasti i politike na svoje odluke,
ali želi da preuzme odgovornost za krivično gonjenje svih onih koji su se ogriješili o zakone ove zemlje na način da putem tužilaštava, kao državnih organa, obezbijedi sve materijalne i kadrovske uslove za uspješan rad i djelovanje tužilaštava u skladu sa zakonima ove zemlje.
Ovakvo djelovanje, za razliku od djelovanja trenutnih vlasti u BiH, podrazumijeva efikasniji rad svih segmenata društva, počevši od sudova, tužilaštava, ali i policije, medija i društva u cjelini.
SDP ima snagu i znanje da obezbijedi miran i siguran život svojim građanima.
Svaka država u okolnostima povećane društvene opasnosti mora pooštriti kaznenu politiku, a aktuelna vlast radi upravo suprotno samo da bi zaštitila kriminalce iz svojih redova, zanemarajući nesigurnost koja se uvukla u sve građane.
SDP BiH će usvajanjem odgovarajućih izmjena i dopuna krivičnih zakona, kako materijalnih, tako i procesnih, pooštriti kaznenu politiku i skratiti sudske postupke, uvažavajući svačija ustavna i ljudska prava, kako okrivljenih tako i oštećenih, ali treba da bude jasno da je naš prevashodni cilj stvaranje sigurnog okruženja za život građana koji poštuju zakone svoje zemlje.
Za žrtve i one koji su oštećeni izvršenjem krivičnih djela, blaga kaznena politika je jako loša poruka, jer građanin kada razmišlja da li nekoga da prijavi ili ne, odustaje od svoje građanske dužnosti jer ne očekuju da će nešto dobiti od tog prijavljivanja, osim problema sa kriminalcima koji umjesto u zatvoru završe ponovo na ulici.
S druge strane izvršioci bivaju ohrabreni „isplativošću“zločina.
Dosadašnje korištenje instituta nagodbe o priznanju krivnje, samo dodatno ublažava ionako već preblagu kaznenu politiku i zbog toga mora biti redefiniran i primjenjen da bi se otkrile „krupnije ribe“ i prikupili dokazi za druga, krupnija krivična djela.
Ovako, „krupni“ kriminalnci bivaju pošteđeni, oni „sitniji“ dobiju male kazne kroz nagodbe o krivnji, a oštećeni i svi drugi građani ne dobiju pravdu što neminovno dovodi do opravdane sumnje u efikasnost državnih organa i pada povjerenja građana u institucije države.
Ovim mjerama SDP BiH hoće da ukloni drogu iz škola i sa ulica, da počinioce teških krivičnih djela, takođe ukloni sa ulica i smjesti tamo gdje im je i mjesto, iza rešetaka u pravednom, efikasnom i ekspeditivnom sudskom postupku.
2. maloljetnička delikvencija i zavodi za maloljetnike
i šta će sdp bih uraditi?
SDP BiH će uspostaviti agencije za suzbijanje kriminaliteta na nacionalnom nivou.
SDP BiH će usvojiti adekvatnu zakonsku regulativu i uspostaviti institucija za preodgoj i smještaj maloljetnih prestupnika i kriminalaca, sa ciljem njihovog prevaspitanja i reintegracije u društvo.
SDP BiH će obezbijediti dosljednu primjenu Konvencije o pravima djeteta, koja obavezuje države članice ovog međunarodnog ugovora, da uspostave posebna pravila za postupanje prema maloljetnim počiniocima krivičnih dijela, različita od onih koji se primjenjuju na punoljetne počinioce,
kao i da nastoje uspostaviti odvojen sistem maloljetničkog pravosuđa, s tim da ljudska prava djece budu u potpunosti poštovana.
SDP BiH će raditi na stvaranju sistema koji je okrenut djetetu i osnaživanju njegovog osjećaja dobrobiti, dostojanstva i pripadnosti široj društvenoj zajednici.
ii naša politika
SDP BiH je potpuno svjestan problema postojanja maloljetničkog kriminala koji je sve rašireniji u BiH, dolaze novi naraštaji kriminalaca.
Sve više kriminala, sve manje kućnog odgoja.
Politike za suzbijanje kriminala moraju imati podršku u sofisticiranim mehanizmima za istraživanja, koji proizvode znanje za institucije koje su zadužene za kreiranje politika za suzbijanje kriminaliteta i one koje su zadužene za provođenje ovih politika.
BiH ne raspolaže stalnim koordiniranim i sveobuhvatnim mehanizmima za istraživanje u krivičnoj oblasti.
SDP BiH će realizovati Preporuku Komiteta ministara Vijeća Evrope o organizovanom suzbijanju kriminala: «Da vlade uspostave, podstiču i podržavaju agencije za suzbijanje kriminaliteta na nacionalnom i/ili regionalnom nivou sa funkcijama kao što su: prikupljanje informacija o kriminalitetu i trendovima o grupama viktimizacije visokog rizika i o eksperimentima na prevenciji i rezultatima tih eksperimenata».
Mi u SDP BiH znamo da zatvor ne pomaže.
Broj onih koji izlaskom iz zatvora nastavljaju sa kriminalnim djelovanjem je velik.
Sama kazna uspijeva popraviti mali broj maloljetnika.
Odgoj se ne dešava u zatvoru već u porodici i obrazovnim institucijama.
Upitno je, da li je adekvatna zakonska regulativa, a sasvim je izvjesno nepostojanje institucija za preodgoj i smještaj maloljetnih prestupnika i kriminalaca.
Međutim, mnogo važnija od kazne je brzina kojom se ona izriče i neposredna veza sa izvršenom kriminalnom radnjom i njenim posljedicama.
Kaznena politika se smatra nedopustivo blagom, čak i od strane stručnjaka u pravosuđu.
Međutim, ovo pitanje nikada nije bilo predmetom analize putem kvalitativnog istraživanja, niti je procijenjeno u smislu efekata na suzbijanje kriminaliteta.
SDP BiH će obezbijediti dosljednu primjenu Konvencije o pravima djeteta koja obavezuje države, članice ovog međunarodnog ugovora, da uspostave posebna pravila za postupanje prema maloljetnim počiniocima krivičnih dijela, različita od onih koji se primjenjuju na punoljetne počinioce,
kao i da nastoje uspostaviti odvojen sistem maloljetničkog pravosuđa, s tim da ljudska prava djece budu u potpunosti poštovana.
SDP BiH potpuno podržava koncept reintegracije, sadržan u navedenoj Konvenciji, koji se zasniva na pretpostavci da odgovornost osobe koja je prekršila zakon ne leži isključivo na njoj samoj, već se dio odgovornosti mora pripisati i društvenim faktorima, odnosno društvenom okruženju u kom se osoba nalazi.
U BiH je započeto kreiranje sistema maloljetničkog pravosuđa u pravcu omogućavanja ponovne reintegracije u društvo, maloljetnika koji su došli u sukob sa zakonom.
Međutim, neophodno je stalno unapređivati zakonska rješenja u ovoj oblasti.
Neophodno je osigurati i odgovarajuću edukaciju zaposlenih u sektoru socijalne zaštite, tužilaca i sudija za maloljetnike,
kao i obezbijediti neophodnu infrastrukturu za implementaciju vaspitnih preporuka, između ostalog i putem ohrabrivanja lokalne zajednice da u svom okviru kreira projekte za provođenje ovih mjera.
To svakako pretpostavlja i osmišljavanje i provođenje programa putem kojih bi se ojačala svijest građana o koristima savremenog pristupa fenomenu maloljetničkog kriminaliteta, koji s jedne strane, omogućava maloljetniku da ojača svoju ličnost i preuzme konstruktivnu ulogu u društvu, a s druge strane, kako se navodi u komentaru uz Preporuku Savjeta Evrope o medijaciji u krivičnim stvarima, doprinosi stvaranju miroljubivog i sigurnog društva putem ponovne uspostave društvenog mira i ravnoteže, narušenih počinjenim krivičnim djelom.
SDP BiH će raditi na stvaranju sistema koji je okrenut djetetu i osnaživanju njegovog osjećaja dobrobiti, dostojanstva i pripadnosti široj društvenoj zajednici.
Za dobro kreiranje politike u suzbijanju maloljetničkog i kriminaliteta općenito, neophodno je kvalitetno kriminološko istraživanje.
Koliko ima kriminala? Koliko počinilaca? Ko su počinioci? Koliko žrtava? Do sada nije bilo nikakvih pokušaja da se provede bilo kakvo istraživanje koje bi išlo dalje od pukog statističkog nabrajanja.
Zbog nedostatka informacija, maloljetnički kriminal je zanemaren zbog borbe društva sa kriminalom odraslih.
Međutim, neuspjeh vlasti da se izbore sa mladim prestupnicima stvara problem, jer oni će jednog dana krenuti putem kriminala odraslih.
SDP BiH je odlučan da zaustavi takav trend.
SDP BiH nudi savremeni odgovor (restorativne pravde) na kriminalitet koji, za razliku od tradicionalnog (retributivnog) modela, na učinjeno krivično djelo ne gleda samo kao na kršenje pozitivnih pravnih propisa, nego ga posmatra kao povredu osnovnih prava žrtve i vrijednosti društva.
Ovaj pristup podjednaku pažnju poklanja i počiniocu krivičnog djela i oštećenom, ali i društvenoj zajednici u cjelini.
SDP BiH smatra da, kad god je to moguće, treba primijeniti mjere za postupanje sa maloljetnim prestupnicima bez pribjegavanja sudskom postupku i djelovat će na razvijanju alternativa institucionalnom tretmanu maloljetnika u sukobu sa zakonom, kao što su briga, savjetovanje, nadzor, obrazovanje i programi stručnog usmjeravanja, ali i obeštećenje i naknada štete žrtvama.
3. uspostava vrhovnog suda bosne i hercegovine
Naš cilj je uspostava Vrhovnog suda Bosne i Hercegovine kao trećeg stuba vlasti – sudske vlasti, kao što je to slučaj sa svim demokratskim državama u svijetu.
Uspostavom Vrhovnog suda Bosne i Hercegovine uspostavit ćemo jednake standarde u primjeni sudske praske na teritoriji cijele Bosne i Hercegovine i time jednaku pravdu za sve.
Profesionalan i neovisan Vrhovni sud Bosne i Hercegovine će ujednačiti kaznenu politiku u Bosni i Hercegovini i konačno početi primjenjivati iste standarde za ista krivična djela, bez obzira gdje se počinitelju sudilo,
ali i eliminirati diskriminaciju u ostvarivanju drugih prava učesnika u sudskim postupcima.
Uspostavit ćemo finansiranje cjelokupnog sudskog sistema iz budžeta Bosne i Hercegovine i otkloniti mogućnost političkih pritisaka na sudove u entitetima i kantonima.
Za razliku od dosadašnih rješenja, naša politika je da se uspostavi sudska vlast koja, pored zakonodavne i izvršne, predstavlja treći stub demokratskog društva koje se zasniva na trodjelnoj podjeli vlasti.
Prema sadašnjim ustavnim rješenjima, „tronožac vlasti“ u Bosni i Hercegovini počiva samo na „dva temeljna stuba“ što je neprihvatljivo za društva koja teže ostvarenja pojma demokratske i pravne države, odnosno demokratije i vladavine prava.
U stvari, može se reći da temelji našeg demokratskog poretka propadaju jer nema dobrih temelja.
Vladajuće partije nisu uradile ništa da bi se postiglo ovakvo rješenje.
U stvari, čine sve da ne dođe do uspostave pravne države i vladavine prava.
Neophodno je uspostaviti Vrhovni sud (ili zadržati naziv Sud BiH sa novim nadležnostima) uz zadržavanje nadležnosti koje sada ima Sud BiH uz dodatnu nadležnost utvrđivanja obavezujuće sudske prakse za sve sudove u Državi.
Vrhovni sudovi entiteta bi trebali nastaviti funkcionirati, ali u skladu sa nadležnostima Vrhovnog suda BiH tj.
neophodno je uskladiti nadležnosti entitetskih sudova sa novom nadležnosšću Vrhovnog suda BiH u pogledu obavezujućeg usklađivanja sudske prakse.
Drugim riječima, treba uvesti mogućnost da u nekim situacijama Vrhovni sud dobija predmete koji se odnose na uspostavu pravnih standarda i ustanovljavanja novih pravnih stavova, koje bi bili obavezni primijeniti svi drugi redovni sudovi.
Na taj način bi se eliminirala mogućnost različitog postupanja, odnosno diskriminacije, što se sada relativno često dešava.
Najbolji primjer je različito postupanje i primjena različitih zakona u oblasti procesuiranja ratnih zločina gdje, zavisno od suda koji sudi, kazna može varirati od maksimalnih 20 godina na nivou entiteta, a na državnom nivou su kazne znatno više (maksimalno zaprijećena kazna 45 godina).
Drugi primjer su očajnički pokušaji nekih od predstavnika vladajućih partija da im sude isključivo entitetski sudovi, što govori da, i pored proklamirane neovisnosti sudova, pojedini političari imaju mogućnost političkog uticaja i pritiska na entitetske sudove, jer ne treba zaboraviti da se sudska vlast ne finansira iz jednog budžeta – budžeta Bosne i Hercegovine.
Zbog toga, sudska vlast se mora finansirati iz državnog budžeta za sve nivoe sudske vlasti, što podrazumijeva umanjenje nadležnosti entitetskih vlada i entitetskih ministarstava pravde u toj oblasti.
Mjere koje predlaže SDP BiH ne zahtijevaju dodatne finansijske resurse već samo objedinjavanje finansiranja iz jednog budžeta.
Finansijska sredstva za uspostavu Vrhovnog suda bi bila obezbijeđena iz viška prihoda koji bi ostali od ukidanja entitetskih i kantonalnih ministarstava pravde.
4. reformiranje ustavnog suda bosne i hercegovine
i šta će sdp bih uraditi?
Reformirat ćemo Ustavni sud Bosne i Hercegovine kako bi dobio nadležnosti kojima će preuzeti jedan dio uloge Visokog predstavnika u cilju aktivne zaštite ustavnog poretka i arbitra za sva ona pitanja u kojima je do sada morao djelovati Visoki predstavnik.
Protjerat ćemo politiku i političare iz Ustavnog suda Bosne i Hercegovine i vratiti povjerenje građana u naš sudski sistem i ojačati pravnu državu.
Omogućit ćemo pravdu za sve koji smatraju da su njihova prava povrijeđena od bilo kojeg državnog organa.
Učinit ćemo Ustavni sud Bosne i Hercegovine zaista državnim Ustavnim sudom, čije će sudije birati Parlamentarna skupština Bosne i Hercegovine, a ne entitetski parlamenti.
SDP BiH smatra da, u slučaju ukidanja ureda Visokog predstavnika i njegovog pretvaranja u EUSR, bez ojačavanja nadležnosti Ustavnog suda, odnosno djelimičnog preuzimanja ovlasti Visokog predstavnika u cilju zaštite ustavnog poretka BiH, ova zemlja nema budućnost.
Ustavni sud BiH mora imati mogućnost deblokade parlamentarne procedure u oba doma Parlamentarne skupštine BiH kroz arbitriranje u svakoj fazi procedure, bez obzira da li se radi o zaštiti vitalnih nacionalnih interesa ili o entitetskom glasanju.
Oba ova instituta se zloupotrebljavaju, a kao rezultat imamo isti broj zakona koji su odbijeni zbog entitetskog glasanja i broja usvojenih zakona.
Do sada je ulogu arbitra imao Visoki predstavnik, koji danas te ovlasti ne koristi, a sutra tu ulogu mora imati Ustavni sud BiH koji će imati i pravo i obavezu da deblokira usvajanje zakona.
5. uloga tužilaštava i jačanje neovisnosti sudova i uloge visokog sudskog i tužilačkog vijeća
i šta će sdp bih uraditi?
Učiniti Tužilaštva, na svim nivoima, državnim organom odgovornim i sposobnim da se izbori sa evidentnim porastom stepena kriminaliteta u Bosni i Hercegovini.
Ustavnim odredbama treba VST V situirati u Ustav Bosne i Hercegovine.
Rasteretiti sudove i omogućiti bržu pravdu za sve građane
i ojačati neovisnost i nepristrasnost sudova.
Tužilaštva na svim nivoima treba potpuno drugačije urediti.
Iako se tužilaštvo oduvijek definiralo kao državni organ, ono trenutno nema nikakvih suštinskih dodirnih tačaka sa državnim organima.
Tužioce imenuje VSTV, a vlasti nemaju nikakvog uticaja na rad tužilaštava.
Smatramo da je neophodno izvršnoj i zakonodavnoj vlasti dati oruđe kojim bi moglo da iskaže svoj aktivan stav prema porastu stope kriminaliteta i preuzme odgovornost za krivična gonjenja kroz djelovanje tužilaštva kao državnog organa.
Trenutno, obzirom da vlasti nemaju nikakvog ili imaju vrlo slabog uticaja na rad tužilaštava, često se kao argumenti za nepreduzimanje odgovarajućih mjera u cilju sprječavanja kršenja zakona, koristi upravo nepostojanje nikakvog uticaja na tužilaštva,
Upravo primjer iz RS-a, gdje je formirano specijalno tužilaštvo koje ima jasno definiranu vezu sa aktuelnim vlastima RS-a, a koje do sada nije preduzelo nikakve posebne konkretne mjere na suzbijanju vršenja, odnosno procesuiranja krivičnih djela iz njihove nadležnosti, stavlja vlasti RS-a u vrlo neugodan položaj da svojim građanima objasne svoju nedjelotvornost.
Ipak, kao garant stručnosti budućih tužilaca, VSTV treba da zadrži, kao i u slučaju ustavnih sudova entiteta, svoju ulogu u tzv. “negativnoj selekciji”, tj. diskvalifikaciji nestručnih kadrova za vršenje funkcije tužioca.
Reforma pravosuđa nije riješila sva otvorena pitanja, a posebno nije riješeno pitanje zaostatka predmeta i nagomilavanja sve većeg broja neriješenih predmeta i to posebno u oblasti izvršenja sudskih odluka.
Prema pokazateljima VSTV-a i drugih neovisnih posmatrača, procjena je da se oko 63% predmeta odnosi na neizvršenje sudskih odluka koje se prvenstveno odnose na komunalije.
Zbog toga, neophodno je razmotriti mogućnost da se formiraju specijalni sudovi (privredni i sl.) koji bi se bavili ovim pitanjima, a redovni sudovi bi mogli da vrše svoje uobičajene nadležnosti u svim drugim oblastima.
Da bi se riješila ova i mnoga druga pitanja, koja se odnose na nadležnosti i propuste važećeg zakonodavstva u različitim oblastima, neophodno je napraviti ozbiljnu analizu i presjek stanja po oblastima za šta je neophodno u okviru VSTV-a i Ministarstva pravde BiH formirati ekspertne grupe koje bi predložile izmjene i dopune relevantnog zakonodavstva.
Upravo te aktivnosti će provesti SDP BiH nakon izbora.
Tužilaštva su zakonima definirana kao državni organi, a vlasti pravdaju svoju neučinkovitost objašnjavajući kako su tužilaštva neovisna i nepristrasna.
SDP BiH smatra da tužilaštva moraju biti instrument vlasti, da se uhvati ukoštac sa evidentnim porastom kriminala.
To ne znači da tužilaštva trebaju postati partijske institucije koje će krivično goniti neistomišljenike, već paralelno sa funkcioniranjem tužilaštava kao državnih organa jačati neovisnost i nepristrasnost sudova, koji će na kraju cijeniti da li tužilaštva imaju dokaze za počinjena krivična djela pa makar se radilo i o političkim istomišljenicima, ali i o neistomišljenicima koji su se ogriješili o zakon.
S druge strane, sve dok Visoko sudsko i tužilačko vijeće ne bude ugrađeno u Ustav BiH kao institucija BiH, postojat će konstantni politički pritisci da se ono ukine.
I ovako, izloženo je konstantnim pritiscima koji mogu dovesti u pitanje njihovu neovisnost i nepristrasnost.
Pravosudni sistem BiH je zatrpan predmetima na čije se rješavanje čeka godinama.
Nekada prođe i životni vijek, a da predmet nikada ne bude riješen.
To nije pravda, niti je pravda ona koja kasno stigne.
Nedopustivo je da se ratni zločinci, ubice, silovatelji i kriminalci svake vrste šetaju ulicama čekajući početak i završetak suđenja nekoliko godina i pri tome čine nova krivična djela.
Pravedan i efikasan sudski postupak je ono što građani žele i SDP BiH će im to omogućiti.
radnička prava
Sadašnja, Dejtonska BiH je prirodni neprijatelj svojih građana, a prvenstveno radništva, jer je ideju etničkog predstavljanja izdigla na najvišu moguću razinu i time blokirala svako racionalno organiziranje i odlučivanje.
Šarolikost zakona, mnoštvo slabih i nekompetentnih institucija na svim razinama i vlast nacionalnih oligarhija kojima odgovara ovakva struktura, uzrok su stalnih štrajkova, socijalnih protesta i blokada normalnog odvijanja ekonomskih aktivnosti.
Sve su to opravdane reakcije najširih slojeva društva na NEPRAVDE koje im ruše dostojanstvo i ugrožavaju egzistenciju.
Vlast ne nudi ozbiljne planove niti ima vizije daljeg stabilnog razvoja društva, pa ne može niti osigurati socijalni konsenzus za stabilne preduvjete razvoja.
Štrajkovi, protesti, blokade, zapravo nikada ne prestaju, one su naša svakodnevnica.
Povremeno se prekidaju kao rezultat trenutnih dogovora, bez ikakvih trajnih garancija za uklanjanje njihovih uzroka.
Socijalni buntovi su parcijalni, sektorski, teritorijalno i često etnički ograničeni.
Odgovor vlasti na ove reakcije su u pravilu nepotrebno zakašnjeli i parcijalni – „gašenje požara“.
Sve ovo generira sumorno stanje, stanje besperspektivnosti i socijalne nesigurnosti.
ii šta će sdp bih uraditi?
U BiH danas su pogažena radnička prava koja predstavljaju civilizacijske tekovine 100-godišnje borbe radnika.
Uskraćena su im osnovna prava iz rada i po osnovu rada, izloženi su drastičnoj eksploataciji, prevareni su i opljačkani u privatizaciji.
SDP BiH će:
-osigurati puno ostvarivanje radničkih prava, jer je to temeljna pretpostavka razvoja demokratskog (inovativnog) društva, društva socijalne pravde, jednakosti i solidarnosti,
s ciljem da će SDP BiH urediti zakonodavstvo i osigurati odgovorne i stručne institucije kojim će se garantirati pravo na rad, pravo na pravične plaće, pravo na zaštitu na radu……
-činiti organizirane napore za stvaranje uvjeta za potpunu slobodu djelovanja, organiziranja i okupljanja
-utjecati na proces donošenje kolektivnih ugovora u skladu sa normama MOR-a i Europske socijalne povelje
-otvoriti javni socijalni dijalog izmedju rada, kapitala i vlada, uz uključivanje svih faktora društva, nevladinih organizacija i svih onih koji su zainteresirani za socijalni dijalog i socijalno poboljšanje
-donijeti zakone koji treba da omoguće participaciju radnika u odlučivanju u poduzećima i društvu, sukladno Europskoj socijalnoj povelji
-stvoriti društvene uvjete za permanentnu edukaciju, obrazovanje obespravljenih socijalnih skupina, zaposlenih radnika i radnika na čekanju, u cilju osposobljavanja za novu ekonomiju, nova sredstva rada i nove načine proizvodnje
-stalno unapredjivanje mjera koje će radnicima ili njihovim predstavnicima omogućiti da sudjeluju: -u odlučivanju i poboljšanju radnih uvjeta
-u organizaciji rada i radne sredine
-u zaštiti zdravlja i sigurnosti u poduzeću
-u organizaciji društvenih i društveno-kulturnih službi i usluga u poduzeću
-u skladu sa rezultatima rada učestvovati u dijelu profita koji ostvari privredno društvo, participacijom u vlasništvu
-zalagati se za BiH kao socijalnu državu u kojoj se prvenstveno štite interesi radnika, a ne krupnog kapitala i profitera
zašto glasati za sdp bih?
Mi želimo Bosnu i Hercegovinu sigurnosti, solidarnosti i prosperiteta.
Ostvarivanje toga cilja je glavna zadaća socijaldemokracije.
To je i svrha našeg političkog djelovanja.
Bez socijalne demokracije nema socijalno odgovorne vlasti, bez SDP-a nema socijaldemokracije.
Zato SDP BiH može i mora preuzeti odgovornost vlasti.
Sigurna, solidarna i prosperitetna Bosna i Hercegovina - to je Bosna i Hercegovina u kojoj možemo ostvariti naše radne i stvaralačke sposobnosti, te s povjerenjem gledati u našu vlastitu i zajedničku budućnost stabilnog gospodarskog razvitka, osnažene demokracije, vladavine prava, europskog standarda i života za sve građane.
Zadatak demokratske vlasti je pomoći, podržati i zaštititi svoje građane u ostvarivanju takve perspektive.
Vlast koja nije socijalno osjetljiva, pravična i solidarna, ne osigurava perspektivu.
Ona vlada nad građanima, ali ne za građane.
Današnja vlast u Bosni i Hercegovini ne vlada u korist svojih građana, nego u korist svojih stranačkih dužnosnika i klijenata.
Solidarnost i pravednost u svijetu rada,
poticajnost poduzetništva i odgovornost vlasništva,
šanse za školovanje i obrazovanje,
pomoć u ostvarivanju stambene sigurnosti obitelji i pojedinca,
zaštita zdravlja kao briga države, bezbrižna mladost i dostojanstvena starost, briga društva za slabije i nezaštićene,
obzirnost prema drugima i drugačijima kao bogatstvu društva, to je SDP-ov program za modernu Bosnu i Hercegovinu.
Ova politika to osigurava, jer SDP BiH nudi:
Poštenu i odlučnu politiku – političku volju i znanje
Stručne i poštene institucije – mehanizme za njihovu izgradnju
Moral kao temeljnu vrijednost politike i pravosuđa – promjena sustava vrijednosti
Socijalna politika SDP-a BiH za Opće izbore 2010. Godinesocijalna Politika SDP-a BiH za osobe sa invaliditetom
osobe sa invaliditetom
UVOD
BiH je zemlja koja je u današnjem trenutku suočena sa jakom potrebom za reformama u socijalnom sektoru, iz više razloga:
-postojeći sistem je neefikasan i diskriminirajući
-sistem je rascjepkan i različit u dva entiteta i Distriktu
-zakoni nisu harmonizirani sa standardima EU niti usklađeni sa međunarodnim dokumentima koje moramo primijeniti
-sistem ne prepoznaje sve ugrožene kategorije, ne štiti dovoljno siromašne i one kojima je pomoć potrebna
-sredstva koja se odvajaju nisu mala, ali su neadekvatno i nepravedno raspoređena
Sve ove godine politika vlasti u BiH prema osobama sa invaliditetom je neadekvatna i diskriminirajuća jer prilazi rješavanju problema ove grupacije, ne prema potrebama i objektivnoj situaciji, nego prema grupi kojoj pripadaju i porijeklu njihovog invaliditeta.
Tako dolazi i do nepravedne distribucije sredstava namijenjenih za osobe sa invaliditetom.
Danas su problemi osoba sa invaliditetom u BiH regulirani različitim zakonima:
-Zakon o osnovama socijalne zaštite, zaštite CŽR i porodice sa djecom (oba entiteta)
-Zakon o pravima boraca, RVI i porodicama (oba entiteta)
-Zakon o penzijskom i invalidskom osiguranju (oba entiteta)
Socijaldemokratska partija smatra da je pristup rješavanju ovih problema u BiH neadekvatan.
Opredjeljujemo se za društvo jednakih šansi i društvo koje će stvarati ravnopravne uvjete svim svojim građanima i građankama za aktivno sudjelovanje u njemu.
SDP BiH se opredjeljuje za novi pristup u oblasti invalidnosti, baziran na ljudskim pravima i socijalnom modelu, što predstavlja sveobuhvatni pogled na pitanja invaliditeta, kreiranje i primjenu rješenja za osobe sa invaliditetom na nivou zajednice u svim oblastima života i rada, uz učešće svih relevantnih aktera.
SDP BiH prihvata okvirni dokument koji usmjerava djelovanje evropskih država u oblasti invaliditeta, a to je Akcioni plan Vijeća Europe za promoviranje i puno sudjelovanje osoba sa invaliditetom u društvu: Unapređenje kvalitete života osoba sa invaliditetom u Evropi 2006.-2015.
Tako SDP BiH gradi politiku u oblasti zaštite osoba sa invaliditetom, kojoj su osnovne odrednice: Pitanja invalida rješavati iz ugla ostvarivanja ljudskih prava, a potom socijalnih i ekonomskih.
Princip nediskriminacije i stvaranje uvjeta za jednake mogućnosti i šanse.
Puna integracija u život, sa adekvatnim prilagođavanjima prema specifičnim potrebama (univerzalni dizajn sa prilagođavanjima)
Jedinstvena kategorizacija
Jedinstvena baza podataka
Individualan pristup prema potrebama
Ostvarivanje prava zbog invalidnosti bez imovinskog cenzusa
Materijalni minimum za sve ugrožene kategorije uz obavezan imovinski cenzus
-Ujednačavanje kriterija na nivou države, što je više moguće
i šta će sdp bih uraditi
SDP BiH promovira nekoliko principa koji će jasno naznačiti buduća zakonska i druga rješenja.
Prvi princip je zabrana diskriminacije osoba u odnosu na porijeklo invaliditeta i mjesto stanovanja.
Drugi, koji smatramo važnim, je da je potrebno odvojiti: a) prava koja osoba ostvaruje kao socijalnu pomoć zbog materijalne ugroženosti (za šta je potreban imovinski cenzus)
b) prava koja osoba sa invaliditetom ostvaruje za izjednačavanje mogućnosti (bez imovinskog cenzusa)
Treći važan princip je da je Država obavezna da stvara ambijent za izjednačavanje mogućnosti u svim oblastima života
Četvrti, da lokalne zajednice treba da organiziraju servise za pomoć porodici koja ima osobu sa invaliditetom, uključujući i NVO i privatni sektor u rješavanju problema.
SDP BiH će donijeti odvojene zakone tamo gdje je više oblasti tretirano u jednom zakonu: Zakon o socijalnoj zaštiti, Zakon o osobama sa invaliditetom, Zakon o civilnim žrtvama rata, Zakon o zaštiti porodice sa djecom
SDP BiH će, takođe obezbijediti, da se u sve razvojne planove i programe koji se donose na svim nivoima vlasti, uključi pitanje invalidnosti te da se pri njihovoj izradi konsultuju organizacije u koje su uključene osobe sa invaliditetom.
U tom dijelu, važna aktivnost je i stvaranje zakonskih rješenja koja će stimulirati poslodavce da zapošljavaju osobe sa invaliditetom, Zakon o osnovama socijalne zaštite, zaštite CŽR i porodice sa djecom (oba entiteta)
a isto tako i stvaranje uvjeta za inkluziju u obrazovanju djece sa invaliditetom.
Vrlo važna aktivnost koju će SDP BiH uraditi u narednom periodu je i stvaranje jedinstvene baze podataka osoba sa invaliditetom, između ostalog i zbog eliminacije zloupotrebe i dvostrukog korištenja prava.
Sistem socijalne zaštite treba usmjeriti u pravcu punog priznavanja prava i mogućnosti osoba sa invaliditetom, s ciljem obezbjeđivanja podrške za izjednačavanje mogućnosti i istovremeno razvijanja vještina i spremnosti za puno sudjelovanje u svim segmentima društva.
ii naša politika
Danas u BiH postoje četiri grupe lica sa invaliditetom, čija su prava uređena različitim zakonskim rješenjima.
To su ratni vojni invalidi, civilne žrtve rata, neratni invalidi i invalidi rada.
Neadekvatan pristup u rješavanju problema ovih grupa se ogleda u činjenici da za ostvarena osnovna tri prava, lična invalidnina, ortopedski dodatak i tuđa njega i pomoć, ove grupe primaju drastično različitu nadoknadu: RVI 1.764 KM, CŽR 1.100 KM , a neratni invalid 330 KM.
U SDP BiH smatramo, da invaliditetu osoba treba prići individualno i u skladu sa njihovim potrebama do osposobljavanja, odnosno stvaranja istih mogućnosti za život i rad.
U ovom pristupu ne smije biti diskriminacije prema porijeklu invaliditeta niti prema mjestu stanovanja.
Sve druge potrebe i prava, kao i statusna pitanja treba regulirati drugim zakonima.
Potrebe invalidne osobe za izjednačavanjem mogućnosti, treba odvojiti od socijalnog materijalnog položaja osobe i porodice.
SDP BiH smatra da porodica ne treba biti kažnjena zato što ima osobu sa invaliditetom.
Tako ćemo zakonski regulirati pitanje socijalnog minimuma ispod kojeg ne smije biti ni jedna osoba u BiH.
Socijalna pomoć je neophodan minimalni novčani iznos, nužan za preživljavanje, a koji je dužna obezbijediti država, svima koji to nisu sami sposobni obezbijediti svojim radom.
To je garantovani socijalni minimum za čije korištenje je, svakako potrebno uvesti imovinski cenzus, bez obzira da li je osoba sa invaliditetom ili ne.
SDP BiH prihvata kategorizaciju osoba sa invaliditetom koju priznaje Svjetska zdravstvena organizacija, što znači procjenu invaliditeta individualno, a ne procentualno.
Ovakvim pristupom će se smanjiti razlika i nezadovoljstva osoba sa invaliditetom izazvana različitim rješenjima koja su danas prisutna u BiH.
Opredjeljujući se za punu integraciju osoba sa invaliditetom u sve sfere života, SDP BiH će stvarati pretpostavke da sva rješenja imaju univerzalni karakter, univerzalni dizajn, uz potrebna prilagođavanja za osobe sa invaliditetom.
U oblasti zdravstvene zaštite obezbijedićemo da sve osobe sa invaliditetom imaju osnovni paket zdravstvene zaštite, odnosno postanu osiguranici, ukoliko to nisu po drugom osnovu.
U oblasti odgoja i obrazovanja posebno će se stvarati mogućnosti da djeca mogu pratiti nastavu i osposobljavati se za njima dostupna zanimanja.
Važno područje u kome će SDP BiH stvoriti zakonske i druge pretpostavke je pitanje zapošljavanja i stimulacije poslodavaca i obezbjeđivanje olakšica za zapošljavanje osoba sa invaliditetom.
Posebnu pažnju će SDP BiH posvetiti porodici čiji član je osoba sa invaliditetom.
U tom smislu će u lokalnim zajednicama biti obezbijeđeni servisi koji će pomoći porodici.
Organiziraćemo aktivnosti u kojima će učestvovati, osim institucija vlasti i NVO i privatni sektor, u mjeri u kojoj nađe interes.
Ovakvi mješoviti modeli socijalne zaštite u svijetu daju dobre rezultate.
Slijedeći svoje generalno opredjeljenje SDP BiH će u svim oblastima života zajednice i pojedinca stvarati zakonske i druge pretpostavke koje će obezbijediti osobama sa invaliditetom punu integraciju u društvo.
SDP BiH se takođe opredjeljuje, da sva pitanja od značaja za osobe sa invaliditetom rješava zajedno sa njima, odnosno uz punu konsultaciju sa reprezentativnim udruženjima osoba sa invaliditetom.
U tom smislu ćemo donijeti Zakon o organizacijama osoba sa invaliditetom i u budžetima zajednica obezbjeđivati potrebna sredstva za njihov rad.
iii naprijed, ne nazad; poruke su sdp-a bih
Postoji nešto što se smatra evropskim putem za osobe sa invaliditetom i to je put koji će SDP BiH slijediti.
A to se jednostavno može reći: Ako nismo napravili pristup kolicima zgradi nekog fakulteta, mi smo jednostavno onemogućili osobu sa invaliditetom da studira.
Stoga je važno poduzimati i niz afirmativnih akcija koje će pomoći bržem rješavanju problema.
SDP BiH potpuno prihvata krilaticu «O nama ništa bez nas».
I do sada je SDP BiH uvijek davao značaj konsultacijama sa nevladinim sektorom u kreiranju politika iz različitih oblasti.
SDP BiH se opredjeljuje za društvo bez diskriminacije, koju treba eliminirati i iz oblasti rješavanja problema osoba sa invaliditetom.
To se može postići adekvatnim i pravednim zakonskim rješenjima, kao i njihovom dosljednom primjenom.
Osobe sa invaliditetom ne smiju biti marginalizirane niti diskriminirane samo zato što žive u nekom drugom dijelu zemlje ili prema porijeklu svog invaliditeta.
Na našem evropskom putu veoma je važno uskladiti naša zakonska rješenja sa evropskim standardima i poštovati sve, već prihvaćene međunarodne dokumente, a posebno Evropsku socijalnu povelju i Protokol o političkim, ekonomskim i socijalnim pravima.
SDP BiH će se založiti za ratifikaciju člana 15 Evropske socijalne povelje, a koji govori o osobama sa invaliditetom.
Izrada jedinstvene baze podataka obezbijediće pravilno planiranje sredstava i potreba, a u isto vrijeme eliminirati duple korisnike.
Imovinski cenzus obavezno uvesti kod utvrđivanja socijalno garantovanog minimuma.
Imovinski cenzus nije potreban za zadovoljavanje onih potreba invalidnih osoba koje će im obezbijediti jednake mogućnosti.
iv pitanja i odgovori
1. Pitanje
Koliko ima invalida u BiH i koliko je sredstava potrebno za obezbjeđivanje njihovih osnovnih prava?
Prema procjenama u BiH sistem socijalne zaštite obuhvata oko 1,7 miliona korisnika, stalnih i povremenih, što predstavlja oko 48% ukupne populacije BiH.
Od toga su : 600.000 korisnici u užem smislu, uključujući osobe sa invaliditetom, 550.000 penzionera, 550.000 nezaposlenih.
Među osobama sa invaliditetom samo u F BiH je: Neratnih invalida: 61.143 – Iz budžeta se izdvaja 157 miliona, CŽR i porodice: 10.595 - Iz budžeta se izdvaja 27 miliona RVI i porodice: 56.189 - Iz budžeta se izdvaja 345 miliona.
To ukupno iznosi 127.927 korisnika, za šta se iz budžeta F BiH i kantona izdvaja oko 609 miliona KM.
Treba reći da je nekim zakonskim rješenjima u F BiH u pravo bilo uvedeno čak 115.000 neratnih invalida od kojih ni polovina nikad nije primila nadoknade, a već drugim zakonskim rješenjima se isti izvode iz prava.
Time je Vlada F BiH napravila pravu konfuziju i veliko nezadovoljstvo ljudi.
2. Pitanje
Kako mislite napraviti razliku u primanjima između ratnih i neratnih invalida, i kako razdvojiti invaliditet od siromaštva i obezbijediti i jedno i drugo kao pomoć i obavezu države?
SDP BiH smatra da se ovo pitanje mora rješavati u paketu, tako što će se zakonski posebno regulirati : prava po osnovu invaliditeta do izjednačavanja mogućnosti,
prava po osnovu boračkog statusa,
prava po osnovu socijalne materijalne ugroženosti.
Mi smatramo da treba donijeti tri zakona koja bi bila usklađena sa evropskim standardima, harmonizirati ih koliko je to moguće na nivou države i obezbijediti fondove za obezbjeđenje sredstava za realizaciju prava.
3. Pitanje
Kako mislite odrediti socijalni garantovani minimum?
Ovo je jedno od težih pitanja i nema univerzalnog recepta za njegovu definiciju.
Svaka država ga određuje prema svojim uvjetima i mogućnostima.
Za nas je važno uzeti u obzir minimalna primanja koja su zagarantovana onima koji rade, uz prilagođavanje sa potrošačkom korpom u koju su uračunati i stan, hrana, kultura, školovanje, komunalije.
Ovo je pitanje koje se mora regulirati posebnim zakonom koji u BiH nikad nije donesen.
Prosjek koji se do sad smatrao minimumom, za četveročlanu porodicu, je 500 KM.
4. Pitanje
Kako riješiti pitanje zaposlenja invalidnih osoba?
Tržište rada i zapošljavanja je sektor u kome se diskriminacija osoba sa invaliditetom najčešće događa.
Nemogućnost zapošljavanja ili zadržavanja uposlenosti najdirektnije i najdrastičnije ugrožava čak i puku egzistenciju osoba sa invaliditetom i njihovih porodica.
Poslodavci u privatnom i javnom sektoru nemaju interes da radno angažuju osobe sa invaliditetom, jer ne očekuju da one na svom radnom mjestu mogu postići očekivanu produktivnost u radu.
SDP BiH smatra da je ovo pitanje potrebno zakonski regulirati, i između ostalog, uvesti posebne zaštitne radionice za teže invalide uz stimulaciju poslodavaca koja podrazumijeva adekvatnu nadoknadu od strane države za onu produktivnost koju gubi zbog toga što je uposlio osobu sa invaliditetom.
5. Pitanje
Da li će SDP BiH ukidati neka, ranije stečena, socijalna prava?
SDP BiH smatra da će ukupni paket reformskih zakona iz ove oblasti obezbijediti kvalitetan nivo socijalnih prava onih, kojima je pomoć potrebna.
Revizija koja se provodi i biće provedena, pokazaće duple korisnike i one koji su nezakonito ostvarili neka prava.
Svakako da će ona biti ukinuta kao i ona koja budu ocijenjena kao društvena privilegija, a ne potrebna socijalna pomoć ili ostvareno pravo prema usvojenim zakonskim rješenjima.
V ZAVRŠETAK
Predstavili smo svoje viđenje rješavanja problema osoba sa invaliditetom.
Naš pristup je sagledavanje ukupnih reformi i usklađivanje svih rješenja u oblasti socijalne politike.
Svjesni smo da pojedina rješenja neće biti jednostavno provesti jer se radi o najosjetljivijim oblastima koje najdirektnije utiču na živote velikog broja ljudi.
Svjesni smo, takođe, da ovo nisu kratkoročna rješenja niti ona koja se mogu provesti u kratkom periodu.
Mi smatramo da je četverogodišnji period dovoljan za zakonsko uređenje ove oblasti i stvaranje pretpostavki za njegovu realizaciju.
Stoga pozivamo sve zainteresirane, one kojih se ova rješenja direktno tiču, kao i one druge, da se aktivno uključe u diskusije o ovim rješenjima, da daju svoj kritički osvrt, možda i neka drugačija rješenja i viđenja.
Sve će biti analizirano i uvaženo ukoliko bude argumentirano i nudi kvalitetnije rješenje od već ponuđenog.
Prijedloge i primjedbe možete dati usmeno na raspravama koje organiziramo diljem BiH, ili u direktnom kontaktu sa organizacijom SDP BiH koja vam je najbliža.
socijalna Politika SDP-a BiH
borci / branitelji
borci nisu socijalni slučajevi
status i uslovi života boraca moraju biti bolji nego što su danas
prava boraca moraju biti ista bez obzira u kojem dijelu bih žive
borcima se mora dati šansa za pokretanje vlastitog biznisa
Socijaldemokratska partija BiH smatra da je trenutni egzistencijalni i moralni položaj boraca, ratnih vojnih invalida, porodica poginulih boraca i šehidskih porodica, kao drugih kategorija proisteklih iz rata nedopustiv i ispod svakog ljudskog dostojanstva.
Ratni vojni invalidi sada kada im je najpotrebnije, nisu u mogućnosti ostvarivati svoja zaslužena prava.
Nebriga aktuelne vlasti i nespremnost za trajno rješavanje ogromnih problema je svrstala borce u kategoriju socijalnih slučajeva, što je ispod svakog ljudskog dostojanstva.
Shvatajući probleme boračke populacije i drugih kategorija proisteklih iz rata SDP BiH nudi set konkretnih rješenja, koja su usmjerena ka poboljšanju statusa i načina života ljudi koji su odbranili Bosnu i Hercegovinu.
Nova Vlada na čelu sa SDP BiH će odmah u 2011. godini donijeti jedinstveni zakon o pravilima branilaca i članova njihovih porodica u kojem će definisati i utvrditi sva prava i naknade koje pripadaju borcima i njihovim porodicama.
Ovim zakonom će se izjednačiti prava boraca i članova njihovih porodica, bez obzira u kojem dijelu BiH oni žive.
SDP BiH će omogućiti efikasnu primjenu zakona o pravima boraca i članova njihovih porodica tako što će osnovati Fond za boračku zaštitu, iz kojeg će se finansirati sva prava boraca.
Za ratne vojne invalide sa manjim stepenom invalidnosti SDP BiH će omogućiti besplatan program doškolavanja i prekvalifikacije, kako bi ratni vojni invalidi nakon završene prekvalifikacije bili u mogućnosti dobiti posao i zarađivati za sebe i svoju porodicu.
Demobilisanim borcima i ratnim vojnim invalidima će biti omogućeni povoljni krediti za pokretanje sopstvenog biznisa uz minimalnu kamatu od 3% i uz odgodu vraćanja kredita u trajanju od 1 godine.
SDP je odlučan da tokom svog mandata trajno riješi probleme boraca koje su predstavnici aktuelnih vlasti svih ovih godina ignorisali.
ŠTA ĆE SDP BiH URADITI?
SDP BiH će u periodu od 2011. do 2015.: Izraditi i donijeti jedinstven zakon o utvrđivanju procenta i prava po osnovu invaliditeta.
Ovim zakonom će se utvrditi jedinstveni kriteriji i grupe invalidnosti za sve osobe sa invaliditetom bez obzira na porijeklo i način stjecanja invaliditeta.
Grupe invaliditeta će obuhvatiti invalide sa stepenom invalidnosti od 20% do 100% podijeljenih u 10 grupa.
Donijeti jedinstveni zakon o pravima branilaca i članova njihovih porodica.
Ovim zakonom će biti definisani svi korisnici prava iz boračko – invalidske zaštite te vrsta prava koja će uživati.
Neka od prava koja će biti regulisana ovim zakonom su pravo na ličnu i porodičnu invalidninu, njegu i pomoć od strane drugog lica, ortopedski dodatak, banjsko liječenje za ratne vojne invalide, pravo na stambeno zbrinjavanje itd.
Korisnici ovih prava će biti članovi porodica poginulih boraca, ratni vojni invalidi i članovi njihovih porodica, nosioci najviših ratnih priznanja i članovi njihovih porodica, demobilisani borci i članovi njihovih porodica i pripadnici oružanih snaga i članovi njihovih porodica.
U svakom kantonu donijeti zakon o dopunskim pravima branilaca i njihovih porodica.
U saradnji sa kantonalnim vladama, SDP BiH će iznaći načina za jednaka dopunska prava svih boraca i njihovih porodica, bez obzira u kojem kantonu oni žive.
Formirati Fond za boračku zaštitu iz kojeg će se finansirati sva prava utvrđena zakonom.
NAŠA POLITIKA
1.  STVORITI MODERNI ZAKONSKI OKVIR ZA RJEŠAVANJE PRAVA IZ OBLASTI BORAČKE ZAŠTITE
1.1. jedinstveni zakon o utvrđivanju procenta i prava po osnovu invaliditeta
Donijeti jedinstveni Zakon kojim će se utvrđivati procenat, odnosno grupa invalidnosti za sve invalide (ratni invalidi, neratni invalidi, civilne žrtva rata) i prava po osnovu iskazanog procenta invaliditeta.
Procenat invalidnosti: Invalidnost od 100% do 20%, odnosno od I do X grupe;
Procenat invalidnosti će utvrđivati Instituti za medicinsko vještačenje ili nadležne Ljekarske komisije.
Prava po osnovu invalidnosti: Lična invalidnina; Njega i pomoć od strane drugog lica (potrebna-nije potrebna);
Ortopedski dodatak; Pravo na banjsko-klimatsko liječenje;
1.2.  jedinstveni zakon o pravima branilaca i članova njihovih porodica
U navedenom Zakonu treba definisati korisnike prava, vrste prava za svakog korisnika posebno, iznos naknade za sva prava i sve korisnike, vrste i način rješavanja prava u kantonima i općinama.
Korisnici prava: Članovi porodica poginulih boraca (djeca, bračni drug, roditelji...);
Ratni vojni invalidi i članovi njihovih porodica;
Nosioci najvećih ratnih priznanja i odlikovanja i članovi njihovih porodica;
Demobilisani borci i članovi njihovih porodica;
Pripadnici oružanih snaga BiH i članovi njihovih porodica;
Vrste prava: Prava po osnovu pogibije u ratu: porodična invalidnina;
Prava po osnovu smrti ratnih invalida, nosilaca najvećih ratnih priznanja i odlikovanja i demobilisanih boraca;
Prava po osnovu ratne invalidnosti: (lična invalidnina, njega i pomoć od strane drugog lica, ortopedski dodatak);
Pravo po osnovu dobijenih ratnih priznanja i odlikovanja;
Pravo po osnovu nezaposlenosti: (naknada po osnovu nezaposlenosti, pravo na prednost u zapošljavanju);
Pravo na zdravstvenu zaštitu (pregledi, liječenje i lijekovi);
Pravo na banjsko-klimatsko liječenje;
Pravo na stambeno zbrinjavanje;
Pravo na povoljnije uvjete penzionisanja;
Ostala prava
Voditi računa o: Načinu pogibije i ranjavanja (na zadatku, van zadatka); Mjestu pogibije (prva borbena linija, pozadina); Vrsti bolesti; Dužini učešća u ratu;
1.3. zakon o dopunskim pravima branilaca i članova njihovih PORODICA
Navedeni zakon donijeti na kantonalnom nivou, kojim će se riješiti prava iz boračke zaštite navedena u jedinstvenom Zakonu i za korisnike koji su navedeni u navedenom zakonu.
1.4. odluke o pravima branilaca i članova njihovih porodica
Navedene Odluke donijeti na nivou svake općine, kojima će se riješiti način rješavanja prava iz oblasti boračke zaštite na općinskom nivou.
1.5. instrukcije, uputstva, pravilnici.
1.6. drugi zakoni koje je potrebno uskladiti sa naprijed navedenim zakonima
2. stvoriti institucinalne mehanizme za provođenje zakona iz oblasti boračke zaštite
2.1. ministarstvo za boračka pitanja (entitetska i kantonalna)
Vodi politiku iz oblasti boračke zaštite, priprema zakonske propise, vrši nadzor nad provođenjem zakona iz oblasti boračke zaštite, obezbjeđuje i raspoređuje sredstva.
2.2. općinske službe za boračku zaštitu
Vode prvostepeni postupak (prijem zahtjeva, obrada podataka i utvrđivanje i implementacija svih prava utvrđenih zakonima).
2.3. institut za medicinsko vještačenje ili ljekarske komisije
Utvrđivanje stepena invaliditeta i određivanje prava po utvrđenom stepenu invaliditeta, izdavanje dokumentacije.
3. stvoriti budžetske mehanizme za provođenje zakona iz oblasti boračke zaštite
3.1. fond za boračku zaštitu
Formirati Fond za boračku zaštitu iz kojeg će se finansirati SVA PRAVA korisnika boračke zaštite, utvrđena zakonima.
Fond puniti iz PDV-a, igara na sreću, dodatnih taksi na luksuznu robu..., te sredstava kantona i općina za navedene namjene planirane u budžetima.
socijalna Politika SDP-a BiHPenzioneri/umirovljenici i stara lica
i  stanje
Programsko opredjeljenje Socijaldemokratske partije BiH je borba za socijalnu pravdu, jednakost i solidarnost.
SDP BiH je posebno osjetljiv na nepravdu, omalovažavanje i egzistencijalno ugrožavanje penzionera – ljudi koji su, radeći 35 ili 40 godina, gradili ovu državu, dali joj svoje znanje i snagu i na kraju dobili penzije od kojih, najveći broj njih ne može živjeti.
Ova moralna sramota posljedica je loših zakonskih propisa, često protekcionističkih, bestidnog ignorisanja ove kategorije ljudi, te nerada i nesposobnosti stranaka koje obnašaju vlast u periodu poslije rata.
Činjenica je da u Bosni i Hercegovini ima oko 560 000 penzionera.
Oko dvije trećine penzionera prima penzije koje su ispod ili na granici siromaštva.
Sa druge strane broj penzionera se ubrzano povećava što je posljedica loših zakonskih propisa koji omogućavaju penzionisanje bez adekvatne uplate doprinosa, a to je opet posljedica, propale, tajkunske privatizacije zbog koje je veliki broj radnika ostao bez posla.
Aktuelna vlast, rješavanje problema ovakvih radnika, iznalazi u njihovom penzionisanju, a da se pri tome ne uplaćuju kompletni doprinosi.
Sa druge strane određen broj radnika, uglavnom privilegovanih, penzionisan je pod posebno povoljnim uslovima, za koje je Vlada F BiH trebala da obezbjedi potrebna sredstva fondu PIO / MIO.
Trebala, ali to ne čini pa se isplata ovih penzija, uglavnom, vrši na teret ostalih penzionera.
Radi se o dugu, koji se, zavisno od godine, kreće od 100 do 220 miliona maraka što u F BiH odgovara iznosima od jedne do dvije mjesečne penzije za svih 350 000 penzionera.
ii  kako osobama treće dobi život učiniti dostojnim čovjeka?
U namjeri da penzionerima i osobama starijim od 65 godina, omogući život dostojan čovjeka, Socijaldemokratska partija BiH će se zalagati za sljedeće: -da se izvrši Reforma cjelokupnog penzijsko – invalidskog sistema
-da se donese novi zakon o penzijsko – invalidskom osiguranju, a do tada da se uskladi postojeći, sa ciljem otklanjanja uočenih nepovoljnosti
-preduzeti radikalne mjere kako bi se vršila redovna i potpuna uplata doprinosa za PIO / MIO
-onemogućiti rad na crno
-znatno povećati broj zaposlenih, a smanjiti broj nezaposlenih radnika
-da u naredna dva mandatna perioda prosječne penzije sa sadašnjih 43 %, dostignu bar 65 % prosječne plaće
-da se od svake naredne privatizacije preduzeća izdvoji 20% za Fond PIO / MIO
-da se donese zakon o oduzimanju bespravno stečene imovine i da se dio oduzete imovine uplati u fond PIO / MIO
-izvršiti reviziju svih beneficiranih penzija, a do usvajanja Reforme penzionog sistema obavezati Vladu Federacije BiH, da vrši redovno refundiranje zakonom obaveznih sredstava i izmirenje akumuliranog duga Fondu PIO / MIO
-obezbijediti svim penzionerima i licima starijim od 65 godina obavezno zdravstveno osiguranje
-iznaći mogućnosti da svakom licu starijem od 65 godina, ukoliko nema pravo na penziju ili nema drugih primanja, obezbijedi stalnu socijalnu pomoć („socijalna penzija„) iz budžetskih sredstava
-raditi na donošenju jedinstvenog zakona o penzijsko – invalidskom osiguranju za područje cijele Bosne i Hercegovine
-uvesti neka od ranije postojećih prava za penzionere
-iznaći način obeštećenja za 256 633 penzionera koji su u periodu od 01.08.1998. do 31.12.2000. godine, oštećeni za isplatu dijela penzija pogrešnom primjenom zakona o PIO /MIO
-vratiti u posjed Fondu PIO / MIO sve predratne domove penzionera
-pristupiti izgradnji Domova za stara i iznemogla lica
-osigurati razne oblike povlastica za penzionere
-izvršiti izmjene u načinu izbora direktora i upravnog odbora Fonda PIO / MIO sa ciljem smanjenja uticaja Vlade na njihov rad
-izvršiti izmjene u zakonu koji reguliše otpis nastalih, a ne isplaćenih doprinosa za penzijsko osiguranje
iii pojašnjenje predloženih mjera i ciljeva
Socijaldemokratska partija BiH zna, hoće i može riješiti naprijed navedene probleme: -Reformu penzionog sistema riješiti kroz tri stuba: obavezno penzijsko osiguranje koje će se financirati iz javnih prihoda (stope doprinosa), dodatno osiguranje za koje će sredstva u povećanom iznosu obezbjeđivati poslodavci, u što spadaju i bonificirane penzije za koje će se sredstva obezbjeđivati iz budžeta i dobrovoljno osiguranje, koje će, ukoliko žele imati veću penziju, uplaćivati pojedinci sami za sebe.
Reformu penzijsko – invalidskog osiguranja na sličnom principu, usvojile su i primjenjuju, sve razvijenije zemlje i zemlje u okruženju.
U Federaciji BiH i R Srpskoj, nažalost odvojeno, na reformi se radi već više od deset godina.
Aktuelne vlasti su potrošile više od 10 miliona KM kredita za provođenje Reforme, ali nje još nema… SDP BiH će ovu reformu provesti.
-SDP BiH će raditi na donošenju novog zakona o penzijsko – invalidskom osiguranju, s obzirom da postojeći zakon ima mnogo manjkavosti, te da je do sada više puta mijenjan.
On će proizaći iz Reforme penzijskog sistema.
Do donošenja novog zakona izvršiti dopune postojećeg (usaglašavanje penzija sa rastom plata)
-SDP BiH će prisiliti poreske i druge inspekcije da preduzimaju rigorozne mjere protiv svih poslodavaca koji ne vrše redovne uplate doprinosa za PIO ili ih obračunavaju na umanjene iznose plata.
SDP BiH će zaustaviti praksu da se u penziju ide na osnovu uplate dijela dugujućih doprinosa za PIO
-Pojačanim inspekcijskim kontrolama eliminisati „rad na crno“, što će rezultirati povećanom naplatom doprinosa.
Preduzeti rigorozne kaznene mjere protiv svih onih kod kojih rade radnici „na crno“, ali i protiv inspektora koji, eventualno, to znaju, a isto ne sankcionišu.
Sada postoje državna preduzeća za čije se radnike ne uplaćuju doprinosi, odnosno i država upošljava radnike „na crno“(radnici isl.)
-SDP BiH će glavninu svojih aktivnosti usmjeriti na povećanje zaposlenosti, s obzirom da se iz plata zaposlenih radnika izdvaja glavnina sredstava za penzije (princip generacijske solidarnosti).
Trenutno, na četiri zaposlena radnika, dolaze tri penzionera (prije rata je odnos bio 1:3,6).
Iz navedenog je vidljivo da je za održivost penzionog sistema neophodno drastično povećanje broja zaposlenih, a ne smanjenje, koje se sada događa.
-Trenutna prosječna penzija iznosi 43% prosječne plate.
Prije rata ona je iznosila 75% prosječne plate.
Sada ona u Sloveniji iznosi 65% prosječne plate.
SDP BiH smatra neophodnim da u naredna dva mandatna perioda prosječne penzije iznose 65% prosječne plate zaposlenih.
Sredstva za povećanje penzija obezbijediti izdvajanjem 20% od prodaje preostalih državnih preduzeća (BH Telekom, El. privreda isl.), te od oduzete, bespravno stečene imovine.
Aktuelne vlasti dostizanje ovog cilja planiraju oko 2035. godine.
-SDP BiH će obezbijediti da vlada Federacije BiH vrši redovno refundiranje sredstava Fondu PIO/MIO i isplata do sada nastalih dugova za beneficirane penzije, ali će insistirati da se izvrši revizija svih beneficiranih penzija.
U sklopu planirane reforme penzijskog sistema, beneficirane penzije i sredstva potrebna za njih biće odvojene od ostalih penzija.
-Kroz obavezni paket zdravstvene zaštite, bit će obezbijeđeno obavezno zdravstveno osiguranje svim osobama stariji od 65 godina, tako da će sva lica u trećoj životnoj dobi, imati besplatnu osnovu zdravstvenu zaštitu, što sada nije slučaj.
-SDP BiH će se zalagati da u budžetima obezbijedi određena sredstva za poseban oblik socijalne pomoći za lica starija od 65 godina („socijalna penzija“).
Ovu vrstu primanja bit će moguće ostvariti ukoliko lice nema neku drugu vrstu primanja ili imovinu iz koje se ona mogu obezbijediti („imovinski cenzus“).
-SDP BiH će se založiti da se donese okvirni zakon o penzijsko – invalidskom osiguranju kojim bi se osigurao jedinstven način obezbjeđivanja sredstava,
te jedinstveni uslovi stjecanja prava na penziju za područje cijele Bosne i Hercegovine, čime bi se prevazišli postojeći problemi koji proizlaze iz stjecanja prava na penziju i visine penzije na području cijele države.
-Donošenjem sada važećeg zakona o PIO/MIO, ukinuta su neka ranija prava koja su imali penzioneri, a nisu obezbjeđena kroz druge propise (pomoć porodici umrlog penzionera, godišnji regres isl).
SDP BiH će kroz reformu penzionog sistema i donošenjem novog zakona o PIO/MIO sagledati mogućnost vraćanja ovih prava svim penzionerima
-SDP BiH ima namjeru obeštetiti sve penzionere za dug koji je nastao za 256 633 penzionera u periodu 01.08.1998. do 31.12.2000. godine (oko 650 miliona KM).
Ovaj dug se može rješavati kroz rješavanje unutarnjeg duga u F BiH.
-SDP BiH ne želi zaboraviti i partijskim tajkunima prepustiti značajnu imovinu fonda MIO/PIO (penzionerski domovi, hotel u Neumu i sl.).
Ovu imovinu treba oduzeti od onih koji su je prisvojili ili je bespravno koriste i vratiti je u posjed PIO/MIO.
-Kroz razne pogodnosti stimulisati izgradnju domova za zbrinjavanje starih, bolesnih i iznemoglih lica, uz mogućnost stimulisanja njihovog rada.
-Stimulisati lokalne zajednice i javna preduzeća da se svim starim licima obezbijede materijalne i druge pogodnosti u javnom saobraćaju, pomoć kod plaćanja komunalija, banjskog liječenja i sl.
-SDP BiH smatra neprikladnim sadašnji način izbora rukovodstva i uprave PIO/ MIO, pri čemu je prisutan veliki uticaj vlade F BiH i vlada kantona.
Ovo treba riješiti kroz novi zakon PIO/MIO.
-SDP BiH će kroz parlamentarnu proceduru izvršiti izmjene zakona o otpisu dospjelih, a nenaplaćenih doprinosa u dijelu koji se odnosi na penzijsko – invalidsko osiguranje, kojim je sada omogućeno da se penzionišu radnici bez adekvatne uplate doprinosa.
Ovakve olakšice će i dalje postojati ali neće ići na teret Fonda PIO/MIO, nego će teretiti državnu imovinu ili budžete.
iv sdp-ove poruke penzionerima i starijim licima
SDP BiH želi, hoće i može: -Život penzionera i starijih osoba učiniti dostojnim čovjeka
-Odnositi se prema penzionerima kao ljudima koji su svojim radom stvarali i stvorili ono što smo imali i što sada imamo
-Tretirati Vas kao ljude dostojne poštovanja, a ne kao islužene, nepotrebne, suvišne i teret vlastima, kako se prema vama sada odnose
-SDP BiH vas neće lagati, varati, pljačkati i uskraćivati vam ono što ste svojim radom stekli
-SDP BiH hoće da penzioneri i starije osobe žive udobno, u miru, a ne kao sada u stalnom strahu za svoju egzistenciju
-SDP BiH smatra da su stranke, koje su već dugo, a i sada, na vlasti, a za koje je većina vas do sada glasala, glavni krivci za vaš težak život i mizerne penzije
-SDP BiH će uraditi Reformu penzionog sistema sa ciljem poboljšanja statusa sadašnjih i budućih penzionera i starijih osoba,
učiniti da doprinosi budu uplaćivani redovno i u punom kapacitetu,
tražiti nove izvore punjenja fonda PIO/ MIO,
obezbijediti da se iz budžeta redovno uplaćuju sredstva za beneficirane penzije,
izvršiti reviziju beneficiranih penzija,
smanjiti administraciju u fondu PIO/MIO i učiniti ju efikasnijom, sve sa ciljem da se život penzionera i starijih osoba učini kvalitetnijim.
Penzioneri i starije osobe, SDP BiH hoće i može da vam život učini ljepšim, dostojanstvenijim, onakvim kakvim ga vi zaslužujete.
To zavisi od vas,mi smo tu zbog vas.
socijalna Politika SDP-a BiH
Majke sa djecom
i uvod
Dejtonskim Ustavom zaštita porodice s djecom u Bosni i Hercegovini, kao jedan od segmenata socijalne politike, u nadležnosti je entiteta Federacije BiH, Republike Srpske i Distrikta Brčko.
U slučaju Federacije BiH ta nadležnost se dalje dijeli na 10 kantona, a krovni zakon je Federalni zakon.
Obaveza kantona je da, u cilju proširenja obima prava, donesu svoje propise te obezbijede finansijska sredstva za njihovu implementaciju što bi trebalo da, putem materijalnih i drugih davanja, osigura zaštitu porodice i djece.
Drugim riječima, zaštita porodice i djece u postojećim okvirima sistema socijalne zaštite trebala bi poslužiti kao efikasan model pomoći u podizanju, odgoju i zbrinjavanju djece kao i njihovom osposobljavanju za samostalan život i rad,
te efikasan model pomoći porodici u ostvarivanju njene reproduktivne uloge, podizanju nivoa kvaliteta života porodice uz razvijanje etičkih načela, humanosti i solidarnosti.
Suprotno ciljevima sistema socijalne zaštite, posebno zaštite porodice s djecom, čemu treba strijemiti, evidentno je da se istrajava na postojećem neefikasnom sistemu, ili preciznije, različitim sistemima socijalne zaštite, u zavisnosti od toga, u kojem entitetu ili kantonu se provodi.
SDP BiH je svjestan činjenice da su ingerencije u socijalnoj zaštiti određene Dejtonskim mirovnim sporazumom i entitetskim ustavima često alibi za neharmonizirane modele njene primjene u BiH.
Problemi u ovoj oblasti generisani su kroz inkompatibilne propise koji direktno ili indirektno čine sistem socijalne zaštite.
Posljedica populističkog pristupa pri utvrđivanju propisa iz oblasti socijalne zaštite su zakoni koji nude različita rješenja istih pitanja, utvrđena prava prema kojima su djeca stavljena u međusobno neravnopravan položaj, kao i žene-majke / porodilje.
SDP BiH cijeni da je aktualni sistem socijalne zaštite neefikasan, poremećen decentralizacijom i suprotstavljenim političkim interesima
i da je, kao takav, plodno tlo za korupciju i provođenje institucionalizirane diskriminacije.
Rezultat ovakvog sistema socijalne zaštite je da on ne pruža zaštitu najugroženijoj socijalnoj kategoriji stanovništva kao što to jesu porodice s djecom.
Stoga je SDP BiH spreman ponuditi konkretnu politiku za rješavanje problema u oblasti socijalne zaštite porodice i djece, koja za cilj ima eliminaciju sistemske diskriminacije, jačanje socijalne pravde i afirmaciju solidarnosti u društvu, te će provesti sljedeće:
ii  mjere
ii-a harmonizirati zakone koji na direktan ili indirektan način uređuju zaštitu porodice i djece na način da se provedu sljedeće aktivnosti:
1.  Izmjena i dopuna postojeće, te donošenje novih zakona u oblasti zaštite porodice i djece;
Obezbjeđenja jednakih uslova zaštite za svako dijete i svaku porodicu, posebno majku – porodilju.
Obezbjeđivanja institucionalnih mehanizma za implementaciju zakona iz oblasti zaštite porodice i djece;
ii-b analizirati zatečeno stanje u oblasti socijalne zaštite porodice s djecom uz ispitivanje i davanje prioriteta stvarnim potrebama, na način:
1.  Utvrditi tačan broj porodica s djecom, korisnika nekog od oblika socijalne zaštite po strukturi korisnika: porodiljske naknade (iz radnog odnosa i nezaposlene porodilje), jednokratne novčane pomoći majkama porodiljama, naknada za opremanje novorođenčeta, dječjeg dodatka, zdravstvenog osiguranja (na temelju dječjeg dodatka);
2.  Provesti istraživanje među korisnicima socijalne zaštite s ciljem utvrđivanja stvarnih potreba i njihovih prioriteta.
ii-c anlazirati ekonomske, privredne i socijalne mogućnosti bih u cilju: 1.  Određivanja socijalnog minimuma neophodnog za normalnu egzistenciju porodice s djecom;
2.  Obezbjeđivanja optimalnih uslova za neometan razvoj djece u porodici koja je u stanju socijalne potrebe;
3.  Pronalaženja mogućnosti za podsticaj nataliteta i utvrđivanja kvalitetne natalne politike.
ii-d primijeniti pozitivne trendove zemalja iz okruženja u cilju izjednačavanja socijalnih prava porodica s djecom u bih, s pravima porodica s djecom iz regiona na način:
1.  Predložiti nove zakonske propise koji su produkovali kvalitetniji pristup segmentu socijalne zaštite porodice s djecom;
2.  Primijeniti dobre prakse zemalja iz okruženja temeljene na dobrim praksama zemalja EU.
iii politika sdp bih
iii-a harmonizacija zakona
iii-a/ii-a-1
izmjena i dopuna postojećih, te donošenje novih zakona u oblasti zaštite porodice i djece
Važeći propisi u BiH, koji se u cijelosti ili u određenim dijelovima, bave zaštitom porodice sa djecom i logički su dio cjelovitog sistema socijalne zaštite su sljedeći: Zakoni o radu, Porodični zakoni, Zakoni o zaštiti od nasilja u porodici, Zakoni o obaveznom zdravstvenom osiguranju, Zakon o socijalnoj zaštiti, zaštiti civilnih žrtava rata i zaštiti porodice s djecom F BiH (kantonalni zakoni), Zakon o dječjoj zaštiti (Distrikt Brčko i RS).
SDP BiH će izvršiti analizu svih navedenih propisa u cilju definiranja inkompatibilnih rješenja koja oni nude te ponuditi izmjene i dopune koje bi doprinijele njihovoj harmonizaciji i uspostavili nove standarde u cijeloj BiH.
III-a/II-a-2.
Cilj ovakvog pristupa je: Obezbjeđenje jednakih uslova zaštite za svako dijete i svaku porodicu, posebno majku - porodilju
•  Eliminacija sistemske diskriminacije putem: a)  Obezbjeđenja svim porodiljama u F BiH porodiljske naknade i svoj djeci iz socio-ekonomski najugroženijih porodica dječji doplatak donošenjem novih zakona kako slijedi:
•  Zakon o zaštiti porodilja i porodiljskoj naknadi kojim bi se utvrdio: jedinstven pristup u zaštiti porodilja na području cijele F BiH,
odredio donji limit za naknade za nezaposlene porodilje,
osigurala 100% isplata novčanih naknada zaposlenim porodiljama po obračunu zadnje prosječne 3 mjesečne plate porodilja,
uveo individualni pristup zaštite porodilje (porodilje sa specifičnim potrebama – rođenje blizanaca/trećeg djeteta i slično, čuvanje trudnoće, ugroženo zdravlje trudnice, majke i djeteta nakon poroda, samohrane majke i slično).
Zakon o doplatku za djecu kojim bi se efikasnije uredila oblast dječje zaštite i ukinula disperzija postojećih propisa.
Zakon bi omogućio svim porodicama u stanju socijalne potrebe da pod jednakim uslovima ostvare pravo na dječji doplatak, uz snižavanje dobne granice djeteta za koje roditelj/staratelj ostvaruje pomenuto pravo.
b)  Za eliminisanje postojeće sistemsko/institucionalne diskriminacije nužno je obezbijediti dosljednu primjenu međunarodnih standarda zaštite djece, koja ne dijele djecu ni po kojem osnovu (primjer: djeca koja po osnovi zasluga roditelja imaju malo veća prava od svojih vršnjaka).
U tom smislu SDP BiH će utvrditi/predložiti Zakon o pravobranitelju za djecu u BiH.
Uspostavom instituta pravobranitelja za djecu na nivou države, Bosna i Hercegovina bi dobila mehanizam efikasne zaštite prava djece, te bi se bitno suzio prostor za njihovu diskriminaciju po različitim osnovama.
Ujedno, donošenjem ovog zakona stvoriće se pretpostavka za harmonizaciju entitetskih propisa koji uređuju oblast dječje zaštite.
•  Zakon o pravobranitelju za djecu u BiH dao bi sljedeće ovlasti pravobranitelju: Da prati usklađenost zakona i drugih propisa koji se odnose na zaštitu prava i interesa djece s odredbama Konvencije o pravima djeteta i drugih međunarodnih dokumenata,
Da prati izvršavanje obaveza BiH koje proizilaze iz Konvencije o pravima djeteta i drugih međunarodnih dokumenata,
Da  prati  primjenu  svih  propisa  koji  se  odnose  na  zaštitu  prava  i interesa djece,
Da prati povrede pojedinačnih prava djece i proučava opće pojave i načine na koje se one čine,
Da  se  zalaže  za  zaštitu  i  promociju  prava  i  interesa  djece  s  posebnim potrebama,
Da predlaže poduzimanje mjera za izgradnju cjelovitog sistema zaštite i promocije prava i interesa djece, te za sprječavanje štetnih djelovanja koja ugrožavaju njihova prava i interese.
Zakonom o obaveznom zdravstvenom osiguranju omogućiti svim ženama-trudnicama i majkama porodiljama osnovni paket zdravstvenog osiguranja, čime bi se posebno zaštitile trudnice i majke-porodilje iz etnički manjinskih grupa.
Postojeći federalni propis koji regulira oblast zdravstvenog osiguranja donesen je 1997. godine i pretrpio je čitav niz izmjena i dopuna.
Ipak, niti jednom izmjenom i dopunom Zakona nije otklonjena sistemska diskriminacija po kojoj su najugroženije kategorije žena prinuđene da, ukoliko žele adekvatan ljekarski nadzor tokom trudnoće, obezbijede privatno zdravstveno osiguranje.
Uslijed nedostatka finansijskih sredstava određen broj porodilja, a zbog nemogućnosti plaćanja poroda u bolnici, nerijetko zajedno sa novorođenom bebom, napuštaju bolnicu čime ugrožavaju vlastiti život i život bebe.
iii-a/ii-a-3.
obezbjeđenje institucionalnih mehanizama za implementaciju zakona iz oblasti zaštite porodice i djece
Kako bi se, pored propisa, harmonizirali i načini obezbjeđenja budžetskih sredstava, kao i obezbjeđenje redovnih isplata novčanih naknada pomoći porodiljama i dječjeg doplatka u cijeloj Bosni i Hercegovini, SDP BiH će u Federaciji BiH formirati Fond za zaštitu djece i materinstva.
Namjera je da se putem Fonda obezbijedi isplata porodiljske naknade za zaposlene porodilje u 100% iznosu, dok bi se za nezaposlene porodilje novčana pomoć obezbijedila u iznosu i na temelju procjene elementarnih potreba majke-porodilje, uz obavezno utvrđivanje imovinskog stanja porodice.
Alternativa – iznos od 80% obezbijediti iz budžeta Fonda i 20 % od strane poslodavca.
Poslodavac bi bio Zakonom o doprinosima oslobođen plaćanja određenih doprinosa na plate za zaposlenice koje su na porodiljskom dopustu.
Sredstva za Fond moguće je obezbijediti na sljedeći način: Putem redistribucije budžetskih sredstava
putem budžeta opština, kantona i F BiH u iznosu od 0,5 – 1,5 % od budžeta državnih institucija, u zavisnosti od pojedinačne ekonomske moći određene institucije (primjer: najsiromašnije opštine i kantoni bi bili obavezni uplatiti Fondu najnižu stopu iz vlastitog budžeta, što bi trebalo da rezultira zaštitom budžeta od nerealnog opterećenja),
putem određivanja stope uplate iz sredstava prikupljenih putem PDV-a,
putem domaćih i stranih donacija (stimulirati potencijalne donatore Fonda kroz poreske olakšice),
putem određivanja stope uplate iz prihoda od igara na sreću,
putem određivanja stope uplate iz prihoda od poreza na visokotarifnu robu.
Pored već postojećih institucionalnih mehanizama kao što su Ministarstva za socijalnu politiku na nivou kantona i entiteta, opštinske službe, centri za socijalni rad, Porodično savjetovalište (u Kantonu Sarajevo), SDP BiH će se zalagati i za osnivanje: Integrisanih centara ranog dječjeg rasta i razvoja za djecu i roditelje.
Integrisani centri bi bili otvoreni u svim opštinama F BiH, s namjerom da budu dio sistema socijalne zaštite, a da pri tome budu komplementarni s postojećim zdravstvenim, edukativnim i socijalnim sistemom, i da nadopunjavaju njihove aktivnosti.

Vizija i ciljevi integriranog pristupa rastu i razvoju u ranom djetinjstvu su: a)  Zdrave majke, kvalitetna prenatalna zaštita, priprema za pozitivno roditeljstvo uz podršku budućeg oca porodice,
b)  Novorođenčad rođena u terminu i zdrava, dojena, uhranjena, snažna i dobro njegovana,
c)  Mala djeca, stimulisana, sa dobrim kognitivnim i jezičkim vještinama, uravnoteženim socijalnim i emocionalnim razvojem, pripremljena za uspješno školovanje i život,
d)  Lokalne zajednice i porodične kuće u kojima vlada higijena i čistoća,
e)  Zaštićeni i sigurni, djeca i majke mogu dobiti efikasne usluge zaštite zagarantovane zakonima o dječjim i ljudskim pravima.
Centri bi obuhvatali područja od 15.000 stanovnika, aproksimativno 2.600 djece od 0-10 godina, sa posebnim fokusom na djecu od 0 – 3 godine života, uz nastavljanje politike za razvoj omladine.
Posebna pažnja Integrisanih centara bila bi usmjerena ka djeci iz socijalno ugroženih grupa stanovništva, te opismenjavanju majki iz etnički manjinskih grupa stanovništva.
Zakonom bi se utvrdila obaveza lokalnih zajednica da preuzmu obaveze osnivača Centara uz finansijsku i stručnu pomoć kantona i entiteta.
iii-c primjena principa socijalne pravde putem: 1. Uvođenja socijalnog minimuma kao temelja za utvrđivanje prava djece iporodice,
2. Ugrađivanja odredaba Evropske socijalne povelje i Konvencije o pravimadjeteta u domaće propise,
3. Obezbjeđivanja mehanizama kontrole primjene principa socijalne pravde I zaštite prava djeteta (putem Zakona o dječjem pravobranitelju).
iii-d afirmacija principa solidarnosti u društvu putem: Stimulisanja privatnog sektora na aktivnije uključivanje u rješavanje problema socijalne zaštite djece
Sklapanja sporazuma sa Privrednim komorama s ciljem obezbjeđenja kvalitetnije zaštite majke-porodilje (obaveza privrednika-poslodavaca da u svoje članstvo ne prihvataju one poslodavce koji sklapaju nepovoljne ugovore o radu sa ženama – posebno onih koji ženama daju otkaze zbog trudnoće ili za vrijeme trajanja porodiljskog odsustva)
Razvijanja solidarnost prema samohranim majkama
iv naprijed ne nazad - poruke sdp bih
S njima Vi i Vaše dijete imate sadašnjost – SA SDP-om BiH IMATE BUDUĆNOST!
SDP BiH Vam nudi JEDNAKE šanse!
Nacionalističke stranke su IZNAD Vas - SDP BiH JE S VAMA!
v pitanja i odgovori
1. Pitanje:
Zbog teške ekonomske situacije, koliko je realno provodiva predložena politika SDP BiH?
Odgovor:
Objektivno, teška ekonomska bosansko-hercegovačka situacija dobrim dijelom je uzrokovana lošom socijalnom politikom.
Socijalna politika prvenstveno služi vladajućim političkim partijama, kao poligon za nadmetanje u kojem dobija ona koja je u mogućnosti da više obeća i ponudi „besplatnih“ socijalnih prava, donacija.
Tako provođena postala je „politika socijalnog populizma“, koja za produkt ima enorman porast javne potrošnje i ekonomsku krizu za čije se rješavanje nude različiti kreditni aranžmani koje će, opet, vraćati najsiromašniji slojevi društva.
Prilikom kreiranja ponuđene socijalne politike SDP BiH je ozbiljno analizirao budžete svih institucija vlasti, te utvrdio da svaki nivo vlasti izdvaja određeni iznos za socijalna davanja za koja neki nivoi nisu čak niti nadležni,
dok se nedostatak jedinstvene baze korisnika, u ovom slučaju porodica i djece, koristi u potpuno neracionalne svrhe.
SDP BiH namjerava putem svoje socijalne politike uvesti red u javnoj potrošnji.
To znači da će se pristupiti ozbiljnom redefiniranju prioriteta u javnoj potrošnji na temelju stvarnog, a ne kabinetskog istraživanja potreba,
redistribuciji budžetskih sredstava svih državnih institucija, racionalnom korištenju postojećih resursa i slično.
Realno je moguće razvijati inovativne metode socijalne zaštite koje, dugoročno gledano, donose dobit i na ekonomskom planu.
2.Pitanje:
Kako SDP BiH misli stimulirati privatne poduzetnike na aktivnije uključivanje u rješavanje problema u socijalnoj zaštiti djece?
Odgovor:
Privatni sektor je prevashodno okrenut ka stjecanju profita koji ostvaruje na tržištu konkurentnim proizvodima i cijenama.
Kako je ovaj sektor u BiH tek u početnoj fazi razvoja, očekivanja su uglavnom okrenuta ka državi i zahtjevima za određenim zakonskim olakšicama i beneficijama koje upravo mogu biti temelj senzibiliziranja privatnih poduzetnika za aktivan angažman u sferi socijalne zaštite.
U tom smislu SDP BiH bi uveo određene poreske olakšice za one privatnike koji su zainteresirani dio svojih prihoda odvojiti za potrebe Fonda za zaštitu djece i materinstva.
Pored konkretnih olakšica i beneficija, dobar motiv za aktivno učešće u socijalnom sektoru svakako jeste i društveno statusno priznanje, na koje se danas sve rjeđe pozivamo.
Pored navedenog, bitnu ulogu bi u ovoj sferi imala Privredna komora, kao i različita strukovna udruženja (advokatska, ljekarska komora i slično) u cilju obezbjeđenja kvalitetnije zaštite majke-porodilje (primjer: obaveza privrednika-poslodavaca da u svoje članstvo ne prihvataju one poslodavce koji sklapaju nepovoljne ugovore o radu sa ženama – posebno one koji ženama daju otkaze zbog trudnoće ili za vrijeme trajanja porodiljskog odsustva).
3.Pitanje:
Po kojim kriterijima će SDP BiH odrediti socijalni minimum?
Odgovor:
SDP BiH će se pri određivanju socijalnog minimuma prevashodno rukovoditi analizom postojećeg stanja, istraživanjem egzistencijalnih potreba porodice i djece, vodeći računa o specifičnim potrebama kakve, primjera radi, ima samohrana majka ili otac, porodica sa teško oboljelim djetetom ili članom porodice.
Ono na čemu će se insistirati je uvid u kompletne imovinske prilike porodice, a ne samo na ukupne prihode članova porodice.
Dakle, SDP-ov pristup će imati fleksibilan karakter poštujući i primjenjujući pojedinačni pristup svakoj porodici sa djecom.
4.Pitanje:
Da li bi Integrisani centri ranog dječjeg rasta i razvoja obavljali djelatnost kakvu već obavljaju pedijatrijske i socijalne službe i da li SDP BiH raspolaže informacijom kakvi su efekti njihovog rada u susjednim nam državama, kao i njihove isplativosti?
Odgovor:
Integrisani centri su u cijelosti inovativni na području cijelog regiona, tako da se efekti njihovog rada ne mogu komparirati sa zemljama našeg okruženja.
Važno je znati da je razvijanje ovakvog vida usluge porodici i djeci sastavni dio ukupne reforme socijalnog sektora u BiH koji se na nivou projekata provodi, za sada tek u 3 opštine u BiH.
Riječ je o UNICEF-ovom projektu koji ne bi smio ostati na nivou projekta, već bi trebao biti ugrađen u sistem socijalne zaštite porodica s djecom.
Rad i djelatnost Integrisanih centara ni u kom slučaju nije dupliranje postojećih sistema i kapaciteta, nego njihova nadopuna i nadgradnja.
Za BiH je od posebnog značaja činjenica da su investiranje u rani dječji rast i razvoj, a na sastanku Inter-američke razvojne banke održanom 2007. godine, 40 ekonomista i ministara finansija uvrstilo kao najznačajniju na listi od 29 visoko efikasnih i isplativih socijalnih i ekonomskih investicija.
Prema njihovoj ocjeni usvojeni i implementirani programi za rani dječji rast i razvoj imaju potencijal da doprinesu uštedi državnih sredstava koja višestruko premašuju troškove i da društvu donesu prihode koji prevazilaze većinu javnih i privatnih investicija.
Objašnjenje za navedene činjenice jeste da, dijete koje nije dobro njegovano i stimulirano zaostaje u razvoju, što za posljedicu ima njegov loš uspjeh u školi i ima potrebe za uslugama specijalnih zaštita i specijalnog obrazovanja što, na dalje, iziskuje visoke troškove za društvo.
Procjena je da stope povrata investicije u rani rast i razvoj, u različitim zemljama variraju od 3$ do 17 $.
Kod nas u BiH, taj iznos bi se kretao oko 7$.
socijalna Politika SDP-a BiH  nezaposlene osobe
Povećanje socijalne sigurnosti nezaposlenih osoba u BiH
1.  odgovor sdp bih na ključne nedostatke u sistemu socijalne zaštite nezaposlenih osoba u bih
Važna funkcija socijalne politike je i osigurati obuhvaćenost socijalnom zaštitom osoba koje trenutno nisu prisutne na tržištu rada.
Mi u SDP BiH vjerujemo da ovakva socijalna politika doprinosi smanjenju socijalne isključenosti i siromaštva na način da nezaposlenim osobama osigurava potpunu uključenost u sistem osiguranja, te dostojanstvenu novčanu nadoknadu tj. obezbjeđuje životni standard koji je prihvatljiv u odnosu na društvo u cjelini.
Trenutni model socijalne zaštite nezaposlenih osoba u Bosni i Hercegovini, odnosno u oba njezina entiteta, ne pruža potrebnu finansijsku podršku nezaposlenim osobama niti nezaposlene osobe podržava u pronalaženju novog radnom mjesta u omjeru u kojem bi to trebalo biti.
Službe za zapošljavanje uglavnom služe za vođenje evidencije nezaposlenih, a osnovni motiv nezaposlenih osoba da se registruju u službama/zavodima za nezaposlene jeste ostvarivanje prava na zdravstvenu zaštitu.
Bez dileme možemo reci da trenutni model socijalne zaštite nezaposlenih osoba, doprinosi isključivanju osoba sa tržišta rada, porastu siromaštva i jačanju neformalnog sektora.
SDP BiH već godinama insistira na odgovornoj politici koja ce donijeti ”više posla i više pravde za sve.
” Ključno je, zato, razumjeti mehanizme koji postoje u cjelokupnom sistemu u BiH koji održavaju postojeće stanje i koji sprečavaju smanjenje nezaposlenosti, siromaštva i društvene isključenosti.
Shodno tome potrebno je kreirati politiku koja uspostavlja mehanizme koji suzbijaju i smanjuju isključenost nezaposlenih osoba u Bosni i Hercegovini.
Analiza postojećeg stanja ukazuje na nekoliko ključnih problema u vezi sa socijalnom zaštitom nezaposlenih osoba.
Veliki je broj dugoročno nezaposlenih osoba evidentiranih na biroima za zapošljavanje.
Posebno je alarmantna visoka stopa nezaposlenih mladih osoba.
Drugi identifikovani problem je veoma niska stopa osoba koji primaju nadoknadu u slučaju nezaposlenosti.
Ovo znači da nezaposlene osobe ne mogu sebi osigurati dostojanstven životni standard što direktno doprinosi porastu siromaštva.
Također, u potrazi za primanjima od kojih će živjeti, nezaposlene osobe su na ovaj način stimulirane da traže zaposlenje u neformalnom sektoru.
Treći identifikovani problem je vezan za nedovoljnu podršku Službi za zapošljavanje nezaposlenim osobama kada je u pitanju njihov povratak na tržište rada.
Premalo je programa koji na organiziran i sistematski način rade na tome da nezaposlena osoba dobije potrebnu edukaciju, doedukaciju ili cak i prekvalifikaciju kako bi se osoba u pitanju što brze vratila na tržište rada.
Razvijanjem politike socijalne zaštite nezaposlenih osoba, SDP BiH želi još jedanput skrenuti pažnju na vezu između privrednog razvoja i veće stope zaposlenosti.
Zato je neophodna aktivna i kompetentna politika bazirana na principima socijalne pravde, solidarnosti i odgovornosti.
Nezaposlenim osobama se, kroz ovu politiku, mora obezbijediti sigurnost, prvenstveno kroz primanje nadoknade, zbog trenutnog gubitka primanja, kojom se može osigurati dostojanstven život, i podrška za što brži povratak na tržište rada.
2. Šta SDP BiH namjerava uraditi?
SDP BiH će voditi politiku koja će obezbijediti veću socijalnu i materijalnu sigurnost nezaposlenih osoba, a koja se bazira na principima solidarnosti, odgovornosti i socijalne pravde.
SDP BiH će se zalagati za smanjenje visoke stope isključenosti žena sa tržišta rada.
U ovoj oblasti fokus politike je na slijedeće tri stvari: Novčana nadoknada, Zdravstveno osiguranj, Jačanje kapaciteta službi za zapošljavanje
2.1. Novčana naknada
Naš cilj je uvesti isplatu novčanih naknada koje se baziraju na principu kompenzacije za izgubljena primanja.
To znači da će visina novčane naknade u F BiH biti utvrđena prema neto plati ostvarenoj u zadnja tri mjeseca, a ne na prosječnoj neto plati Federacije BiH.
Duzina vremena primanja novčane nadoknade se trenutno zasniva na duzini staza i može biti od tri do 24 mjeseca, sto treba zadržati.
SDP BiH će visinu novčane naknade povećati sa 40% u F BiH odnosno 35% i 40% u RS na 65%, od vlastitih primanja u zadnja tri mjeseca.
Rok prijave na službu za zapošljavanje, koji je danas 30 dana, treba ukinuti.
Kako primanje novčane naknade ne bi djelovalo destimulativno na traženje novog posla nezaposlene osobe se moraju uključiti u programe službi za zapošljavanje kao i redovito tražiti posao o čemu treba izvještavati referente u službi za zapošljavanje.
Također, nezaposlena osoba ne može odbiti ponuđeni posao vise od tri puta, jer u protivnom gubi pravo na nadoknadu.
Potrebno je razdvojiti neuplaćene doprinose za slučaj nezaposlenosti, od prava na novčanu naknadu.
To znači da svaka nezaposlena osoba, koja ispunjava kriterije u smislu dužine zaposlenja i staža, ima pravo na naknadu bez obzira da li je poslodavac uplaćivao doprinose ili nije.
2.2. Zdravstveno osiguranje
SDP ce izmjestiti administriranje zdravstvenog osiguranja iz službi za zapošljavanje, naravno, ne sa namjerom da nezaposlene osobe ostanu bez zdravstvenog osiguranja, nego naprotiv, da se uvede sistem koji neće uslovljavati pristup zdravstvenom osiguranju evidencijom na birou za zapošljavanje.
Zdravstveno osiguranje ce moći ostvariti svaki građanin i građanka bez obzira na njegov ili njen status na tržištu rada.
Također, na ovaj načina bi se uveliko rasteretile kantonalne službe za zapošljavanje koje bi te resurse mogle koristi za jačanje kapaciteta i razvoj ove veoma važne institucije.
2.3. Jačanje kapaciteta službi za zapošljavanje
SDP BiH će osigurati dokvalifikaciju i prekvalifikaciju za sve osobe evidentirane u Službi za zapošljavanje kako bi se nezaposlenima omogućio što brži povratak na tržište rada.
SDP BiH će obezbijediti posebne programe zapošljavanja osobama nezaposlenim duže od pet godina, mladih i žena.
SDP BiH će uspostaviti funkcionirajući sistem praćenja uplate doprinosa što prije kako bi se mogla pratiti uplata doprinosa, i u slučaju neuplaćivanja na vrijeme, djelovati prema takvim poslodavcima.
3. Naša politika
Obrazloženje - novčana naknada
Osigurati dostojanstvenu novčanu naknadu za vrijeme nezaposlenosti je krucijalna stvar u politici socijalne sigurnosti nezaposlenih.
Nezaposlena osoba stiče pravo na novčanu naknadu ako je u trenutku prestanka radnog odnosa imala osam mjeseci neprekidnog rada ili osam mjeseci sa prekidima u posljednjih 18 mjeseci (član 29 Zakona).
Pod pojmom rada podrazumijeva se registrovani rad koji podliježe propisima koji reguliraju sistem poreza i obaveznih doprinosa.
Dužina vremena primanja novčane naknade je zasnovana na dužini staža nezaposlene osobe i može trajati od tri do 24 mjeseca.
Najkraća novčana naknada se isplaćuje nezaposlenim osobama koje su prije gubitka zaposlenja radile od 8 mjeseci do 5 godina.
Vrijeme primanja novčanih naknada povećava se za tri mjeseca za svakih navršenih 5 godina staža.
Visina novčane naknade u F BiH je precizno utvrđena i jednaka je za sve, bez obzira na visinu plate prije gubitka zaposlenja.
Naknada je 40% prosječne neto plaće isplaćene u F BiH u posljednja tri mjeseca prije prestanka radnog odnosa nezaposlene osobe, koju objavljuje Federalni zavod za statistiku (član 30 stav 1).
Uvođenje određenog vremenskog perioda i visine novčane naknade u sistem je svakako dobra stvar, ali nije dovoljna.
Stjecanje prava na novčanu naknadu predstavlja veliki problem jer ga može ostvariti izuzetno mali broj nezaposlenih osoba.
U 2008. godini u F BiH novčanu naknadu koristilo je prosječno, mjesečno, 5.361 nezaposlena osoba.
To je 1,55% od prosječnog broja nezaposlenih u F BiH u 2008. godini.
Razlog ovome je što je jedan od uvjeta ostvarivanja prava na novčanu naknadu vezan za redovnu uplatu doprinosa za ovu namjenu od strane poslodavca.
Osiguranje za slučaj nezaposlenosti je uređeno kroz sistem obaveznih doprinosa i kao takvo obuhvata sve radnike, što je dobro, jer minimizira isključenost iz ovog osiguranja.
S druge strane, obzirom na stroge kriterije za ostvarivanje prava na novčanu naknadu, postiže se velika isključenost nezaposlenih osoba iz ostvarivanja ovog prava.
Prema zakonskim propisima (?) Federalni zavod i kantonalne službe za zapošljavanje nosioci su osiguranja u slučaju nezaposlenosti, i kao takvi obavezni su imati ustrojen sistem praćenja tog osiguranja kroz uplatu doprinosa poslodavca.
Sve kantonalne službe nemaju potreban kapacitet da prate uplatu doprinosa, niti imaju valjanih podataka o osobama koje su osigurane u slučaju nezaposlenosti1 .
Obaveza dokazivanja o uplaćenim doprinosima se prebacuje na nezaposlene osobe, umjesto da se kao nosioci osiguranja koriste vlastitim podacima.
Također je važno istaći da posljedice kršenja zakonskih obaveza poslodavaca snose nezaposlene osobe, a ne kršitelj zakona, što je samo po sebi paradoksalno.
U praksi većina radnika sazna da njihov poslodavac nije vršio uplatu doprinosa ili je ona bila neredovna tek kada izgube zaposlenje i pokušaju ostvariti pravo na novčanu naknadu u slučaju nezaposlenosti.
Pored toga, jedan broj poslodavaca da bi izbjegli ili smanjili svoje troškove, prijavljuju radnike na pola radnog vremena ili ih više puta prijavljuju i odjavljuju, a da radnik za to i ne zna.
Sve ovo utječe na veoma nizak broj nezaposlenih osoba koje imaju pravo na novčanu naknadu.
U odnosu na prethodnu, 2007. godinu, broj korisnika novčane naknade je manji za 7,39%.
Za isplatu novčanih naknada kantonalne službe su utrošile nešto manje od 23 miliona KM, što je za 1,8 miliona više nego u 2007. godini.
Ovaj porast korisnika novčane naknade za nezaposlene se može objasniti time što veći broj osoba koristi ovu naknadu u dužem trajanju (osobe sa dužim stražom) i jer je prosječna plata bilježila stalni rast.
Ovako niskim brojem nezaposlenih osoba koje ostvaruju pravo na naknadu ne postiže se primarni cilj, a to je nezaposlenim osobama osigurati dostojanstven životni standard u vrijeme nezaposlenosti.
Sistem osiguranja u slučaju nezaposlenosti, koji ne osigurava nadoknadu za izguljena primanja, jednostavno ne obezbjeđuje dostojanstven životni standard potreban da bi se nezaposlena osoba fokusirala na traženje novog posla u formalnoj ekonomiji ili na edukaciju.
Umjesto toga, nezaposleni su prisiljeni da se snalaze kako znaju i umiju, obično tražeći finansijsku potporu od rodbine ili na crnom tržištu rada.
Obrazloženje - zdravstveno osiguranje
Član 31 stav 1 Zakona, propisuje da se zdravstveno osiguranje za svaku nezaposlenu osobu osigurava prema propisima o zdravstvenom osiguranju.
Zakon o zdravstvenom osiguranju utvrđuje pod kojim uvjetima nezaposlena osoba, prijavljena službi za zapošljavanje, ima obavezno zdravstveno osiguranje.
Ostvarivanje ovog prava je glavni motiv većine registriranih nezaposlenih osoba što se prijavljuju službi za zapošljavanje.
Član 84 Zakona o zdravstvenom osiguranju propisuje da, Skupština kantona na prijedlog kantonalnog zavoda za zdravstveno osiguranje utvrđuje osnovicu, način obračunavanja i uplate doprinosa za nezaposlene osobe.
To znači da Federalni zavod i kantonalne službe za zapošljavanje nemaju nikakvog utjecaja kod određivanja davanja za zdravstveno osiguranje nezaposlenih osoba.
Izdvajanja za zdravstveno osiguranje različito su utvrđena po kantonima i kreću se od 6,00 do 14,00 KM po nezaposlenoj osobi.
Prema Zakonu, Federalni zavod daje kantonalnim službama za zapošljavanje nedostajuća sredstva za obezbjeđivanje materijalne i socijalne sigurnosti.
Prema Odluci o raspodjeli sredstava Federalnog zavoda za zadovoljavanje potreba u oblasti zapošljavanja, ta izdvajanja ne prelaze 6,00 KM po nezaposlenoj osobi mjesečno (Službeni novine Federacije BiH, broj 22/03).
Prema Izvještaju o radu Federalnog zavoda za zapošljavanje za 2007. godinu, zdravstvenim osiguranjem bile su obuhvaćene prosječno, mjesečno, 193.572 nezaposlene osobe.
U odnosu na 2007. godinu ovaj broj je manji za 9,17%.
Za ostvarivanje ovog prava kantonalne službe su utrošile nešto manje oko 18 miliona KM.
4. Pitanja i odgovori
Pitanje: Zašto vam je ovo pitanje veće socijalne sigurnosti nezaposlenih važno?
Odgovor: Zato što nezaposlenoj osobi želimo osigurati dostojanstven život i brz povratak na tržište rada.
Na taj način želimo spriječiti socijalnu isključenost, smanjiti siromaštvo, smanjiti neformalni sektor, te jačati naše ljude kako bi mogli dostojanstveno živjeti od svoga rada.
Zato je pitanje edukacije prilagođeno potrebama tržišta, doedukacije i prekvalifikacije, ključno pitanje.
Mi želimo osnažiti ljude, jer time osnažujemo i društvo u kojem živimo.
Pitanje: Kako SDP BiH planira finansirati veću obuhvaćenost nezaposlenih osoba novčanom naknadom?
Odgovor: Veći broj nezaposlenih osoba, koji imaju pravo na dostojanstvenu naknadu, će bez dileme zahtijevati veća sredstva u odnosu na sadašnje stanje kada se za to izdvaja veoma malo.
Na primjer, samo 1,5% nezaposlenih ima pravo na novčanu naknadu.
Pitanje tih sredstava je pitanje politike raspodjele postojećih sredstava.
SDP BiH se, kao politička partija, zalaže za mnogo pravedniju i pametniju raspodjelu sredstava.
Mi želimo ulagati u ljude, jer ih mi ne posmatramo kao trošak već kao investiciju, investiciju koja se vraća svima nama.
Zato materijalna i svaka druga podrška za vrijeme nezaposlenosti ima za cilj da ojača ljude i pomogne im da što prije ponovo počnu raditi, a ne da ih marginalizira i gurne na rub egzistencije kao što je to bila politika dosadašnje vlasti.
Zato je ovo pitanje usko povezano i sa drugim politikama SDP-a, kao što su politika zapošljavanja, politika razvoja povoljnog poslovnog ambijenta, poreska politika, politika uspostave efikasnije administracije i politika raspodjele budžeta, koja će po našem uvjerenju obezbijediti potrebna sredstva.
Pitanje: U kojem vremenskom okviru SDP BiH planira ostvariti ciljeve u vezi sa povećanjem socijalne sigurnosti nezaposlenih osoba?
Odgovor: Naš je cilj obezbijediti svim nezaposlenim osobama dostojanstvenu novčanu naknadu.
Trenutno pravo na novčanu naknadu ima samo oko 1,5% ljudi.
Ako je naš cilj 100% pokrivenost novčanom naknadom, onda vam je jasno da je taj put polazištem od 1,5% dug, veoma dug.
Za to je potrebno mnogo vremena i strpljenja.
Naša je procjena da ovaj cilj možemo postići u roku od četiri godine.
Pitanje: Kada kažete da želite obezbijediti svim nezaposlenim osobama dostojanstvenu novčanu naknadu, da li pod tim podrazumijevate baš sve registrovane na birou?
Odgovor: Na birou ima jako mnogo evidentiranih nezaposlenih osoba, radi se o stotinama hiljada ljudi, tačnije 493.144 osobe.
To je ogromna cifra, i za svaku odgovornu vlast rješavanje pitanja nezaposlenosti predstavlja veliki izazov.
Obećati da je u periodu od četiri godine moguće obezbijediti svima 90% od njihovim primanja u zadnja tri mjeseca na poslu, je nerealno.
Ipak, mislimo da je prevažno da uvedemo takvu praksu kako bi materijalno osigurali što veći broj nezaposlenih osoba.
Mnogo je osoba koje su nezaposleni pet i više godina, i za takve su potrebni programi koji će povećati njihove mogućnosti povratka ili ulaska na tržište rada.
A krajnji nam je cilj imati funkcionirajući sistem koji bi svim nezaposlenim obezbjeđivao materijalnu sigurnost u slučaju nezaposlenosti.
A svaka pametna vlast će učiniti sve da taj broj bude što niži.
Na žalost, mi smo u proteklim godinama imali na sceni politike koje su ignorisale ove goruće probleme kao da će oni sami od sebe nestati.
Ne, sa tim problemima se moramo suočiti i tražiti najbolja moguća rješenja, u interesu ČOVJEKA, i muškarca i žene.
5. Uključi se u javnu debatu - u pitanju je tvoja budućnost!
Pozivamo građane da se aktivno uključe u javnu rasprave o politici „Povećanja socijalne sigurnosti nezaposlenih osoba u BiH“
Pitanja za diskusiju
Šta po vama nedostaje u predloženoj politici SDP BiH?
Socijaldemokratska politika često znači međusobno solidarno pomaganje i onih koji su iz raznih razloga našli u nepovoljnom položaju kao što je nezaposlenost, bolest, invalidnosti itd. i ravnopravniju raspodjelu sredstava.
Kakvi su vaši stavovi o politici koja se bazira na principima solidarnosti i socijalne pravde?
SDP BiH kroz ovu politiku i niz drugih politika želi izgraditi društvo socijalnog blagostanja u kojem svi njeni građani uživaju minimalni stepen sigurnosti.
Kakvo je vaše mišljenje o tome da se kroz povećanje poreza, i to kroz model progresivnog oporezivanja, povećaju i izvori finansiranja modela socijalnog blagostanja u BiH?
Smatrate li da predložena rješenja mogu imati pasivizirajući utjecaj na nezaposlene? Zašto?
Politika zdravstva SDP-a BiH
za Opće izbore 2010. godine
Vladajuća parlamentarna većina nesposobna, nekompetentna, neiskrena u namjerama da napravi pomake u svim segmentima društva.
I pored nekih ”pokušaja” zdravstvo još uvijek predstavlja neuralgičnu tačku, kako države, entiteta, tako i kantona za oko 20% neosiguranih građana.
Od 2010. godine očekuje se manji priliv sredstava za oko 150 miliona KM, po matrici sporazuma potpisanog sa MMF, te neuplaćivanje sredstava po pitanju povrata PDV, a u iznosu od 250 miliona KM.
Takođe organizacija, struktura, neobavezujući zakoni između države, entiteta i kantona, dovode do granice kolapsa bez obzira na neke pokušaje da se ovaj segment uredi.
Nepotizam, loš odabir kadrova, korupcija, čine zdravstvo u BiH jednim od najlošije ocijenjenih segmenata od strane eksperata EU.
Mi u SDP–u smo prepoznali ove ključne probleme, te smatramo da je neophodno početi provoditi obimnu reformu zdravstva u svim segmentima, u periodu od 2010.-2018. godine sa ciljem jednakosti, socijalne pravde i dostupnosti kvalitetnih zdravstvenih usluga svakom građaninu Bosne i Hercegovine kao kranjem korisniku usluge.
Na osnovu duboke analize stanja u svim segmentima društva usko povezanim sa funkcioniranjem zdravstvenog sistema, između ostalog i simulaciji moguće eventualne ekonomske situacije u našoj zemlji u narednom četverogodišnjem periodu, jer bez realne procjene dostupnih sredstava nema ni ozbiljne i realne politike reforme zdravstvenog sistema, mi u SDP-u BiH smo detektovali pet ključnih problema i ponudili pet rješenja iz domena zdravstvene reforme u cilju poboljšanja kvaliteta organiziranja zdravstva, te liječenja za krajnjeg korisnika usluga-svakog građanina BiH
politika br. 1
Uspostavljanje osnovnog paketa zdravstvene zaštite za sve građane
CILJ: Za sve građane Bosne i Hercegovine, bez obzira gdje i u kom dijelu BiH žive, garantovat ćemo osnovni paket prava na zdravstvenu zaštitu, te da svaki građanin BiH do navršene 18. godine ima pravo na puno zdravstveno osiguranje i bez plaćenih doprinosa.
Zašto? Zdravlje je jedan od bitnih temelja kvaliteta života, kako pojedinca tako i zajednice u cjelini.
Zbog toga, SDP BiH će se zalagati da svi građani Bosne i Hercegovine imaju pristup ostvarenju zdravstvenih prava i jednakost u korištenju zdravstvene zaštite.
U uslovima velikih demografskih i epidemioloških promjena, pojava novih oboljenja i novih bolesti, u uslovima kada je preko 20% građana neosigurano, kada nekoliko stotina hiljada radnika i njihovih porodica nema pravo na ovjeru zdravstvenih knjižica, a samim tim i onemogućen pristup korištenju zdravstvenih usluga, u uslovima kada razlike u pravima na zdravstvenu zaštitu i lijekove između kantona dostižu i odnos 1:4, i uslovima kada se na pojedinu zdravstvenu uslugu čeka i po godinu dana i kada zdravstveni radnici štrajkuju zato što nisu dobili platu, i
Zato SDP BiH insistira na jedinstvenom paketu osnovnih prava za sve građane BiH, na zdravstvenu zaštitu bez obzira u kojem dijelu BiH budu tražili ljekarsku uslugu.
Potrebno je redefinisati postojeći usvojeni osnovni paket zdravstvenih prava iz obaveznog zdravstvenog osiguranja.
Sadržaj paketa treba postepeno prilagođavati  raspoloživim  finansijskim sredstvima.
Ovo podrazumijeva i centralizaciju funkcija iz oblasti zdravstvenog osiguranja, što implicira u krajnjem uspostavu jedinstvenog fonda zdravstvenog osiguranja u kojem bi bio vođen centralni registar osiguranih lica, ali i centralno prikupljanje doprinosa za zdravstveno osiguranje, te državnog Ministrastva zdravsta BiH.
Obavezno uvođenje elektronske zdravstvene kartice na kojoj bi bili evidentirani svi plaćeni doprinosi za zdravstveno osiguranje, uz osnovne podatke o osiguraniku, uz mogućnost pohrane svih podataka eventualnih ljekarskih intervencija i potpunu informatizaciju zdravstva.
politika br. 2
Omogućavanje pacijentima da biraju gdje i kod kojeg ljekara žele da obavljaju preglede
Poštujući sva načela i konvencije o brizi za zdravlje potpisanih od svih relevantnih svjetskih udruženja, izbor ljekara opšte prakse, tj. izbor ljekara uopšte, je jedna od najvažnijih odluka koje svjesna osoba može donijeti u interesu zaštite svoga zdravlja.
U prosjeku u Bosni i Hercegovini po dostupnim podacima, a nažalost oni su zbog neorganiziranosti zdravstvenog sistema dosta nepotpuni, svaki građanin (sa maloljetnim djetetom ili ne), posjeti ljekara opšte prakse i ljekara specijalistu do 3 puta godišnje, a 25% stanovništva (starije katagorije, hronični bolesnici) posjete ljekara opšte prakse svake tri sedmice.
Međutim, bez obzira da li su zadovoljni ili ne, važno je da građani imaju pravo da promijene i da biraju svog ljekara opšte prakse, bez ustaljenih birokratskih ograničenja.
Ključni korak u ovom trenutku za zemlju je jačanje usluga primarne zdravstvene zaštite u borbi protiv stalno prisutnih nejednakosti u zdravstvu, nedostupnosti ljekara, te je posebnu pažnju potrebno obratiti na kvalitetan i dostupan, jednako za sve, sekundarni i tercijarni nivo zdravstvene zaštite.
Kao i u slučaju drugih javnih usluga, jačanje siromašnih zajednica kroz izbor i veću kontrolu nad njihovim životima i zdravstvenom zaštitom je ključno, ukoliko želimo transformisati dugoročne rezultate u zdravstvu
te se uključiti u sve zdravstvene reforme propisane i od EU.
SDP BiH će insistirati na sljedećem: Moraju se uspostaviti odgovarajući mehanizmi kako bi se osiguralo da pacijenti mogu izabrati da budu registrovani i liječeni u domu zdravlja, odnosno drugom obliku organizovanja koji im najviše odgovara,
Domovi zdravlja (drugi oblici organizovanja) moraju biti adekvatno nagrađeni i dodatno motivisani ukoliko preuzmu pacijenta koji se želi prebaciti kod njih iz nekog drugog doma zdravlja (drugog oblika organizovanja),
Definitivno omogućavanje pacijentu da u korištenju sekundarnih, te tercijarnih zdravstvenih usluga imaju mogućnost izbora najmanje ljekara konsultanta kao jednog od izabranih od strane pacijenta u procesu dijagnostičkih i terapijskih postupaka.
Ne predlažemo duplu registraciju.
Slažemo se da je dupla registracija skupa i komplikovana.
Međutim, nema razloga da domovi zdravlja tj. drugi oblici organizovanja nemaju načine da po potrebi omoguće pacijentima pristup drugim uslugama primarne, a ukoliko imaju mogućnost i sekundarne zdravstvene zaštite.
Kako bi se olakšali izbori koje pacijenti imaju na raspolaganju, osiguraćemo da ne postoje barijere pri otvaranju, kako novih domova zdravlja ili drugih oblika organizovanja, tako i  sekundarnih i tercijarnih stručnih kapaciteta.
politika br. 3
Proširenje i poboljšanje usluga koje se pružaju pacijentima u sklopu programa porodične medicine
Čini se da se značajno poboljšanje zdravlja, poboljšanje pružanja usluga i financijske uštede mogu ostvariti radom na: promjeni sistema pružanja zdravstvene zaštite,
smanjenjem neefikasnosti i poboljšanjem kvaliteta pružanja zaštite,
na prvom mjestu unaprjeđenjem javnog, pa tek onda i drugih oblika organizovanja zdravstva (probne koncesije, neki oblici privatnih praksi kao komplement, a ne konkurent javnog zdravstva uz partnerstvo) i
reformi financiranja zdravstva.
Kompletna reforma je veoma složen zadatak, naročito u kontekstu karakteriziranom institucionalnom fragmentacijom, postojanjem moćnih interesnih grupa i neiskorištenost postojećih kapaciteta ili finansiranjem viška kapaciteta.
Poboljšanje ili proširenje usluga koje se pružaju pacijentima u sklopu programa porodičnog ljekara  je prvi i najvažniji program koji bi trebalo sprovesti u cilju: bolje prevencije-temelj reforme zdravstva
zadovoljnijih pacijenata
brže i kvalitetnije zaštite
ekonomičnijeg poslovanja
manjeg  opterećenja  konsultativno-specijalistički  službi  i  bolničkih  kapaciteta.
Treba postići: da se u porodičnoj medicini obradi na kvalitetan način od 70-80 % pacijenata, da pacijenti budu zadovoljni uslugama na primarnom nivou, da usluge budu urađene po svjetskim medicinskim standardima,
politika br. 4
Redefinisanje i proširivanje generičke liste lijekova uz davanje mogućnosti pacijentima da biraju lijekove
Definicija:
Esencijalna lista lijekova podrazumijeva minimum lijekova koji se propisuju i izdaju na teret sredstava obaveznog zdravstvenog osiguranja, kao i minimum lijekova u bolničkoj zdravstvenoj zaštiti.
Kontinuiranu dostupnost i raspolaganje neophodnim količinama lijekova sa Esencijalne liste, dužni su obezbijediti proizvođači i pravna lica koja obavljaju promet lijekova na veliko.
Definicija problema
Esencijalne liste lijekova koji se mogu propisivati i izdavati na teret sredstava obveznog zdravstvenog osiguranja, kao i lijekova u bolničkoj zdravstvenoj zaštiti, formirane su na nivou Federacije BiH, svih Kantona, Republike Srpske i Distrikta Brčko.
Dakle, u BiH postoji 13 (trinaest) Esencijalnih lista lijekova, koje po sastavu, principima kreiranja i cijenama nisu identične.
Umjesto da svi registrirani lijekovi određenih generičkih skupina budu uvršteni u liste, pojedine liste sadržavaju lijekove samo “odabranih” proizvođača, pa čak i zaštićena imena njihovih proizvoda.
Cijene lijekova, formirane navodno po principu referalnih cijena, predstavljaju zapravo cjenovnike kojima se preferiraju određeni proizvođači, što im omogućava monopolističko ponašanje na teret građana ove države i države kao takve!
Jasno je da ovakvo okruženje dovodi građane pojedinih administrativnih jedinica u neravnopravan položaj po pitanju dostupnosti i izbora lijekova, odnosno ostvarivanja njihovih zagarantiranih prava u ovoj oblasti.
Rješenja koja nudi SDP
Lista esencijalnih lijekova mora biti jedinstvena na nivou Bosne i Hercegovine,
čime će se obezbijediti osnovni princip – jednakost za sve građane po pitanju dostupnosti i mogućnosti vlastitog izbora lijekova.
Esencijalna lista lijekova mora biti otvorena generička lista u koju moraju biti uvršteni svi registrirani lijekovi određene generičke skupine.
Time će se omogućiti veći izbor lijekova za ordinirajućeg ljekara i pacijenta, a istovremeno onemogućiti monopoliziranje tržišta od strane pojedinih proizvođača lijekova.
Cijene lijekova sa Esencijalne liste su dinamična kategorija i moraju biti predmet metodološki razrađenog sistema formiranja, praćenja i periodičnog korigiranja, zasnovanog na principu referalnih cijena,
čime će se postići veća konkurentnost, a samim tim i značajne uštede na nivou Fondova zdravstvenog osiguranja.
politika br. 5
Uspostavljanje tijela pod nazivom “Savjet za zdravstvo”, koje će  voditi računa o kvalitetu usluga u zdravstvu
Funkcionisanje zdravstva u Bosni i Hercegovini, trenutno je, jako razjedinjeno.
Ta razjedinjenost rezultira i različitim nivoom kvaliteta usluga, kako u primarnoj tako i u sekundarnoj i tercijarnoj zdravstvenoj zaštiti.
Razlika u kvalitetu usluga se ogleda kako u materijalno-tehničkom, tako i u stručno-obrazovnom dijelu zdravstvene zaštite.
Cilj: Osnova rješavanja problema se ogleda u Reformi zdravstva BiH, koja treba da rezultira donošenjem Zakona o zdravstvenoj zaštiti na nivou BiH, odnosno formiranjem Ministarstva za zdravlje BiH.
Posebno treba insistirati na pravljenju jedinstvenog standardnog protokola liječenja.
Kako doći do cilja: Da bi se ovo ostvarilo, u sklopu Ministarstva zdravlja BiH, treba donijeti Plan zdravstvene zaštite, u cilju stvaranja jedinstvenog sistema zdravstvene zaštite i provođenja zdravstvene zaštite na nivou BiH.
Planom treba predvidjeti način usaglašavanja svih nivoa zdravstvene zaštite na cjelokupnom području BiH.
Na nivou države neophodno je napraviti jedinstvene zakone, te standardne protokole liječenja.
Šta nudi SDP:
U plan zdravstvene zaštite obavezno inkorporirati i korisnike zdravstvenih usluga i to ne samo formalno nego i suštinski, tako da se može implementirati princip jednaka prava za sve građane.
Dalje, neophodno je na nivou države napraviti standardne protokole liječenja.
Na osnovu toga će se moći ostvariti i zaštita i ljekara u obavljanju svoga posla.
Ljekar treba da se osjeća zaštićenim, opuštenim i maksimalno skoncentrisanim samo na liječenje pacijenta.
Zbog svega ovoga na nivou države treba formirati “Savjet za zdravlje” koji će voditi računa i kontrolisati kvalitetu usluga u zdravstvu.
U Savjet za zdravstvo se trebaju ravnopravno uključiti svi, i davaoci i korisnici zdravstvenih usluga.
