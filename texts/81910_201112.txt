Za Hrvatsku jednakosti
Već godinama u Hrvatskoj sve više i više raste nejednakost.
Ni u čemu se ne bilježi takav i tolik rast kao u nejednakosti.
Tako i toliko ne raste ni stupanj tolerancije, ni zaposlenost, ni ulaganja u razvoj, ni rast proizvodnje, a ni opći osjećaj sigurnosti i zadovoljstva životom našeg prosječnoga građanina.
Hrvatska je nedavno dosegla svoja dva veoma važna cilja: postala je članica NATO saveza
i završila pregovore s Evropskom unijom.
To su nesumnjivo veoma važna postignuća.
No ona privlače i pažnju na naličje međunarodnoga položaja naše zemlje: Hrvatska nije razvila potreban status ravnopravnoga partnera u međunarodnoj političkoj i ekonomskoj zajednici.
U brojnim zemljama svijeta, od Amerike do Evrope, jača svijest da porast nejednakosti unutar država i među državama ugrožava demokraciju i blokira oporavak ekonomija pogođenih krizom.
U Hrvatskoj tome nije tako.
U njoj se nejednakost pojavljuje pod raznim imenima.
Jednom kao etnička diskriminacija, potom kao nezaposlenost, onda kao nerazvijenost i zaostalost, zatim kao nelikvidnost i zaduženost ili neispunjavanje preuzetih obaveza.
A rijetko pod svojim pravim imenom - nejednakost!
Hrvatska mora što prije zaustaviti porast nejednakosti među svojim građanima i njihove nejednakosti prema građanima drugih zemalja.
U našem je društvu potrebno otvoriti raspravu o tim temama.
Potrebno je stvari nazvati pravim imenom, jer ni nacionalni suverenitet ni evropska perspektiva ne mogu imati svoj puni i pravi smisao bez jednakosti.
Hrvatskoj su potrebne državne politike koje će zaustaviti rast nejednakosti.
One moraju i preusmjeriti procese u pravcu stvaranja društva jednakosti.
Samostalna demokratska srpska stranka, u skladu sa svojim mogućnostima, svojim biračima, svim građanima Hrvatske i drugim političkim strankama predlaže razradu triju politika za Hrvatsku kao zemlju jednakosti.
Samostalna demokratska srpska stranka uživa snažnu podršku i velika očekivanja pripadnika srpskoga naroda u Hrvatskoj.
Ona se zalaže za takve politike jer želi da Srbi sudjeluju kao ravnopravni građani u izgradnji jednakosti u hrvatskom društvu i jednakosti Hrvatske u odnosu prema drugim državama.
1. Za toleranciju, etničku, vjersku i kulturnu jednakost
Svojim glasom i svojim djelovanjem Samostalna demokratska srpska stranka želi pridonijeti da Hrvatska postane nacija tolerancije.
Govor snošljivosti i mirnoga suživota u razlici mora biti glasniji od govora mržnje i nesnošljivosti prema drugim narodima, rasama, društvenim i političkim orijentacijama.
Svi oni koji su izbjeglice i ratni stradalnici, svi oni koji se još nisu vratili svojim kućama (još oko 60 000 Srba iz Hrvatske čeka na povratak!) očekuju da budu jednako tretirani kao i drugi.
Kao što to očekuju i svi oni kojima je kuća uništena, kojima stanovi nisu osigurani, mirovine ostale neisplaćene, oni koji su izgubili svoje najbliže ili su sami bili žrtve rata.
Dio toga će osigurati međunarodna donatorska konferencija za koju se Samostalna demokratska srpska stranka zalagala.
Najavljena je za početak godine u Sarajevu za sve četiri zemlje zahvaćene ratom.
No najveći dio mora osigurati Hrvatska i njezina vlada.
Samostalna demokratska srpska stranka učinit će sve da to bude jedan od osnovnih elemenata vladine politike.
Srbi u Hrvatskoj važan su dio hrvatske povijesti.
Ne može se prešućivati njihov doprinos nacionalnom jedinstvu, formiranju Hrvatske kao moderne nacije i kao članice pobjedničke antifašističke koalicije tokom 2. svjetskog rata.
On se prešućuje posljednje dvije decenije, no taj se doprinos ne može negirati.
Njega trebaju znati i današnji i budući naraštaji.
Mora biti vidljiv u muzejima, u udžbenicima, u spomenicima, u praznicima, u nazivima ulica i trgova.
Jer on je dio identiteta Srba u Hrvatskoj, a onaj tko ne priznaje njegov doprinos hrvatskom nacionalnom jedinstvu, hrvatskom antifašističkom pokretu, hrvatskoj kulturi i stvaralaštvu, taj ne priznaje ne samo važan dio njihova identiteta nego ni važan dio identiteta same Hrvatske.
Priznanje manjinskih institucija Srba u Hrvatskoj, u prvom redu Srpskog narodnog vijeća i Zajedničkog vijeća općina, ostaje obaveza i buduće vlade.
Tek treba ostvariti i dosljedno provođenje Ustavnog zakona kako u zapošljavanju pripadnika srpske zajednice tako i uvođenju u službenu upotrebu ćiriličnog pisma.
Drugačije reguliranje načina organizacije, načina izbora manjinskih vijeće i drugačije definiranje njihovih ovlasti mora biti rezultat iskustva i ocjena same srpske i drugih zajednica.
I konačno, biračko pravo srpske zajednice mora biti drugačije regulirano i u Ustavnom zakonu i u izbornom zakonu.
Njihovo se biračko pravo ne smije više ostvarivati u izbornom getu.
Iduća vlada mora osigurati i bolji način biranja i bolju zastupljenost, u dogovoru s predstavnicima Srba i drugih manjina, u skladu s Ustavom i prijedlozima Venecijanske komisije.
Jednak tretman različitih vjerskih zajednica ostaje ustavna obaveza koju će hrvatska vlada morati ostvariti.
U povratku imovine, u javnom komuniciranju, u školskom sistemu, u obnovi crkvene baštine i statusu službenih lica treba postići jednakost Srpske pravoslavne crkve s ostalim vjerskim zajednicama, posebno s Rimokatoličkom crkvom.
Drugim riječima, do isteka monitoringa nad ostvarivanjem temeljnih ljudskih prava, odnosno do pristupanja Hrvatske Evropskoj uniji, Samostalna demokratska srpska stranka pretvarat će ta i druga pitanja u pitanja kako Vlade Republike Hrvatske tako i Evropske komisije.
2. Za ekonomsku, razvojnu i socijalnu jednakost
Sadašnja ekonomska politika Republike Hrvatske proizvodi društvo nejednakosti.
Stvorila je ovisnost o stranoj proizvodnji, stranom znanju i stranoj organizaciji, stvorila je ovisnost o stranim financijama i njihovim institucijama.
Zbog toga uvozimo golemu većinu onoga što trošimo, a za to nam treba novac koji ne možemo stvoriti.
Prema nekim statistikama, od svega što pojedemo, mi sami proizvedemo samo dva od pet proizvoda.
To je zato što se hrvatska ekonomija ne temelji na radu, na proizvodnji, na industriji.
Radno, proizvodno stanovništvo najmalobrojnija je grupa aktivnoga stanovništva.
Takva ekonomska politika dovela je do obezvređivanja rada, do smanjivanja prava radnika i snižavanja kulture rada.
Na duge staze, snizit će i obrazovnu, kvalifikacijsku vrijednost rada.
Puka liberalizacija tržišta rada i olakšice za nova radna mjesta neće to promijeniti, nego jedino nove mjere ekonomske politike.
A one moraju počivati na obnovi proizvodnih, industrijskih, poljoprivredno-prehrambenih i znanstveno-aplikacijskih kapaciteta.
Nisu posve u krivu oni koji zagovaraju smanjivanje društvene potrošnje kao mjeru za oslobađanje sredstava potrebnih za tu vrstu ekonomske politike.
No to nije dovoljno samo po sebi, jer može dovesti do novoga i za Hrvatsku nepovoljnoga trenda privatizacije socijalnih, zdravstvenih, obrazovnih i znanstvenih kapaciteta, ali ne i do stvarnog smanjenja budžetske potrošnje.
Umjesto toga, predlažemo strožu kontrolu potrošnje javnog novca i racionalizaciju sistema sektora društvenih djelatnosti.
Puštanje na tržište državne imovine koja ima investicijski potencijal drugi je mogući način dolaženja do potrebnog kapitala.
Uvođenje poreza na dobit, posebno u primjerima dobiti kakve mogu imati financijske institucije, osiguravajuće kuće i telekomunikacijske kompanije.
U Hrvatskoj je preko četiri petine štednje vlasništvo dvaju postotaka njezinih štediša.
Uvođenje poreza na kamate u takvim prilikama predstavlja i budžetski i ekonomski opravdanu mjeru.
A najvažnije od svega je pokretanje investicijske politike koja će biti vezana za proces obnove proizvodnje, koja bi prekinula spiralu zaduživanja da bi se moglo trošiti i trošenja da bi se moglo zaduživati.
Izvor goleme nejednakosti među građanima Hrvatske su razlike u razvijenosti između pojedinih područja.
Njihov su primjer i općine u kojima Samostalna demokratska srpska stranka ima značajnu ulogu u političkom predstavljanju.
To su pretežno pogranične općine, brdsko-planinske i općine s većinskim srpskim ili mješovitim hrvatsko-srpskim stanovništvom.
U takvim općinama je stopa zaposlenosti na nivou stope nezaposlenosti u drugim dijelovima Hrvatske.
U njima jednostavno ne postoje uvjeti održivosti ni za stanovništvo ni za njihove jedinice lokalne samouprave.
U nekima od njih, kao što su istočno-slavonske općine jednu od glavnih prepreka predstavlja nedostatak prekogranične suradnje.
Većina općina u takvu je položaju zbog toga što ni država, ni banke, ni velike stranke nemaju interesa za njih.
Za ta će područja Samostalna demokratska srpska stranka zagovarati formiranje državnog programa ravnomjernog razvoja s fondom podrške.
Također će zagovarati programe prekogranične suradnje kao dio evropske politike ravnomjernog razvoja.
Samostalna demokratska srpska stranka poticat će jačanje zadrugarstva, kako bi se stvorio konkurentan i održiv oblik poljoprivredne proizvodnje.
Ta tri mehanizma vidimo kao jedine koji u razmjerno kratkom vremenu mogu u tim područjima stvoriti uvjete održivosti, a u Hrvatskoj kakve-takve uvjete ravnomjernog ekonomskog razvoja.
U takvoj novoj ekonomskoj politici i politici ravnomjernog razvoja potrebna je regulativna i poticajna uloga države.
Države koja čuva javno bogatstvo i države koja odabire i definira politike i mjere potrebne za svoju ekonomiju i svoj razvoj.
Hrvatska je isuviše mala i isuviše slaba da bi pitanje svoje ekonomije i svojeg razvoja ispustila iz svojih ruku.
Zato će Samostalna demokratska srpska stranka zalagati za program vlade koji će ojačati takvu ruku države.
3. Ravnopravnost u regionalnoj suradnji, evropskim poslovima i međunarodnoj politici
Zemlje bivše Jugoslavije i cijelog jugoistoka Evrope morale bi imati status prvih partnera, zbog isprepletenosti njihovih ekonomskih, komunikacijskih, etničkih i kulturnih interesa.
Područja prvog partnerstva omogućuju formiranje ne samo zajedničkog tržišta i zajedničkih proizvodnih programa već i koordinacije politika koje su prekogranične prirode, posebno u području sigurnosti, zaštite prirode, energetike i prometa.
Politike prvog partnerstva ublažile bi napetosti u regiji, posebno one poratne, međuetničke, ali bi i ojačale osjećaje uzajamne ravnopravnosti i potencijale ravnopravnosti prema trećima.
U evropskim poslovima pred Hrvatskom su brojni izazovi, u prvom redu oni koji se odnose na pozicioniranje i sudjelovanje u sistemu odlučivanja te na zagovaranje hrvatskih interesa u okvirima Evropske unije i izvan nje.
Kao zemlja koja je i povijesno i aktualno ekonomski slična s ostalim južnoevropskim i mediteranskim zemljama, Hrvatska će u evropskim poslovima morati tražiti takvu vrstu političkih odnosa koji će joj jamčiti što je moguće veći stupanj ravnopravnosti.
I u tim poslovima uz strateška partnerstva bit će potrebno razvijati i sve one oblike partnerstva koji bi mogli povećati ulogu Hrvatske.
Razvijanje specifičnih tipova politika ili sudjelovanje u njihovoj realizaciji nesumnjivo može biti jedan od načina da se takva uloga izgradi.
U međunarodnoj politici Hrvatska je dosad prakticirala jednotračan pristup.
Takav pristup nije više dovoljan za hrvatske ekonomske i političke interese.
Stoga će Samostalna demokratska srpska stranka zagovarati prijelaz od takva pristupa prema višetračnom pristupu.
Čuvajući svoja strateška partnerstva razvijena ulaskom u NATO i Evropsku uniju, Hrvatska treba razvijati interesna partnerstva i s drugim zemljama.
Nesumnjivo ih nalažu potrebe za investicijama, tržištima, energijom.
To ujedno znači da u međunarodnoj politici mnogo značajniju ulogu treba imati ekonomska dimenzija hrvatskih potreba i interesa.
