Yhteisvastuun vuosikymmen  Haluamme oikeutta - emme erioikeuksia  Jokaisella ihmisellä on 1970-luvun Suomessa oltava oikeus iästä, ammatista ja asuinpaikasta riippumatta turvattuun elämään. Yhteiskunnan tehtävä on suojata varttuvan lapsen kehitys, taata ihmisarvoisen elämän edellytykset niille, jotka eivät sitä omin voimin ole jaksaneet tehdä ja kantaa vastuu vanhusten vaikeuksista.  Vähimmäiseläkkeen ja vähimmäistoimeentulon toteuttaminen ja muiden väestöryhmien jo saamien etuuksien turvaaminen erityisesti vaikeuksissa kamppailevalle maaseudun väestölle sekä kiihtyvällä nopeudella kasvavat väestökeskusten ratkaisua vailla olevat suuret sosiaaliset vaikeudet ovat ensisijaisia yhteiskunnan tehtäviä.  Voimapolitiikka ja vahvemman oikeuteen perustuva ajattelu on syrjäytettävä vastuuntuntoisen, lähimmäisestä huolehtivan ajattelun tieltä ratkaistaessa 1970-luvun suuria sosiaalisia kysymyksiä.  Ihmisten toimeentulon turvaamisessa olemme halunneet oikeutta, emme erioikeuksia. Aineellisen ja henkisen hyvinvoinnin jakamisessa haluamme antaa jokaiselle kansalaiselle ihmisarvon mukaisen toimeentuloturvan.  Oikeutta tulee antaa erityisesti niille, joiden voimat ovat jo loppuun kuluneet, joiden väsyneet kädet eivät jaksa työskennellä enää niin tehokkaasti kuin nykyisin vaaditaan.  Raskaan työn ja aliarvostuksen painama talonpoika, pienviljelijä ansaitsee samat oikeudet kuin muutkin maamme kansalaiset. Ellei näin tapahdu, maaseudun ja kehitysalueiden tyhjentymisellä on koko yhteiskunnalle kohtalokkaat seuraukset.  Ihmisen vastainen kehityskulku on käännettävä  Kehitysalueiden nykykuva huokuu toivottomuutta. Syrjäisten salokylien elämä sammuu hiljalleen. Maaseutua sävyttävät pian rikkaruohojen valtaamat pellot, ränsistyvät rakennukset, laudoitetut ikkunat ja oven edessä oleva pönkkä. Kehitysalueiden salokylillä vallitsee inhimillinen tuska, kärsimys.  Samanaikaisesti suurkaupungin ihminen ei löydä rauhaa tehokkuuden, yltäkylläisyyden, saastumisen ja ruuhkien repimässä ympäristössä.  Tämä ihmisen vastainen kehityskulku on käännettävä. Työpaikkoja on luotava sinne, missä on työvoimaa ja raaka-aineita. Erityistä huomiota on kiinnitettävä kirkonkylien ja muiden viihtyisien taajamien kehittämiseen ja ennen kaikkea maamme laajojen kuntien syrjäkylien tarpeisiin.  Aluepolitiikkaamme on harjoitettava tulevaisuudessa siten, että kaikki ihmiset voisivat elää tasapainoisessa yhteiskunnassa, turvallisessa ja viihtyisässä ympäristössä.  Mikäli emme onnistu tässä tehtävässä, tapahtuu peruuttamattomasti se, minkä moni meistä ei olisi toivonut tapahtuvan.  Me pidämme sanamme  Tarvitaanko tässä maassa riitaa ja rikkinäisyyttä? Vasemmiston ja oikeiston yhteentörmäys johtaisi meidät sellaiseen yhteiskuntaan, jota moni meistä ei kuitenkaan haluaisi. Emme halua askelta tuntemattomaan, haluamme rakentaa suomalaisen kansanvaltaisen järjestelmän pohjalta.  Haluamme ristiriitojen ja väkivallan tilalle eheyttä. Turvallisuutemme ja olemassaolomme perusta on ulkopoliittinen viisaus, vastuu kansamme tulevaisuudesta.  Me keskustalaiset esitämme politiikassa hyvin harvoin korkeimman huudon. Miksi?  Siksi, että me pidämme sanamme. Kärsimme viime vaaleissa tappion, mutta sen, minkä lupasimme, myös teimme. Näissä vaaleissa esitämme vain sen, minkä pystymme varmasti tekemään. Näin me olemme aina tehneet.  Me toimimme Sinun parhaaksesi, ihmisen turvaksi  IHMISEN TURVAKSI  Keskustapolitiikan suuri tehtävä 1970-luvulla on toteuttaa yhteiskunta, jossa ihmisen ei tarvitse anoa ihmisarvoa, jossa köyhyys ja sen synnyttämä katkeruus eivät vallitse. Tämän yhteiskunnan toteuttamiseksi on välttämätöntä, että maamme talonpoikaisväestölle, pienviljelijöille, samoin kuin kaikille muille pientuloisille turvataan lailla riittävä toimeentulo työstä, että työelämästä pois jääneiden ihmisarvoinen elämä turvataan, myös vanhuuden päiviksi, että maamme kehitysalueiden, saloseutujen ja syrjäkylien väestölle turvataan yhteiskunnan riittävä huolenpito, että jokaisen maamme kansalaisen perusoikeuksiin kuuluu kunnollinen asunto, että kansamme turvallisuuden avaimet pysyvät luotettavissa käsissä.  Keskustapuolue asettaa vaalien jälkeisiksi keskeisiksi tehtävikseen vähintään 600 markan vähimmäistoimeentuloturvan toteuttamisen kaikille ammattiryhmille, 400 markan vähimmäiseläketurvan toteuttamisen, väestökeskusten kasvavien sosiaalisten vaikeuksien poistamisen, Pohjois-, Itä- ja Keski-Suomen autioitumisen estämisen, elintason kohottamisen ja yhteiskunnan takeet siitä, ettei ihmisen tarvitse vastoin tahtoaan jättää kotiseutujaan.  Tähän työhön kutsuu kaikkia maamme kansalaisia.  KESKUSTAPUOLUE
