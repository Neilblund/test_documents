Keskustan puheenjohtaja Esko Aho  Keskustan vaalistartti Helsingissä 8.1.1999  Ajanlaskumme toinen vuosituhat päättyy 357 vuorokauden ja runsaan 11 tunnin kuluttua.  Maaliskuun eduskuntavaaleissa kansa valitsee, kenen johdolla Suomi siirtyy uudelle vuosituhannelle. Kyse on enemmästä kuin vallasta, nyt valitsemme millaisin aattein ja ihantein rakennamme tulevaisuuden Suomea. Saksan liittopresidentti Roman Herzog kiteytti tämän pari vuotta sitten kuuluisassa Berliinin puheessaan: "Uskon, että todellisia voittajia ovat ne, jotka ovat valmiita johtamaan, kun kyse on perustavan tärkeistä haasteista, ne, joille vakaumukset ovat tärkeämpi kuin valta."  Keskustan perustivat vuosisadan alussa nuoret ihmiset, joille vakaumus oli tärkeämpi kuin valta. He näkivät oman aikansa kahtiajakautuneen yhteiskunnan polttavat epäkohdat ja uskalsivat esittää rohkeita uudistuksia niiden korjaamiseksi. Tälle perinnölle meidän on oltava uskollisia.  Neljä vuotta sitten Keskusta valitsi vaativan oppositiolinjan. Olisimme tietysti voineet jäädä vain protestoimaan ja lietsomaan tyytymättömyyttä, sen sijaan olemme vastuullisesti hoitaneet parlamentaarisen velvollisuutemme kriittisesti valvoa hallitusvallan käyttöä mutta samalla valmistauduimme pitkäjänteisellä työllä vastuuseen. Tuskin koskaan Keskusta on ohjelmallisesti yhtä hyvin varustautunut uuteen vaalikauteen kuin nyt.  Kun haemme kansan luottamusta, tiedämme mihin sen käytämme.  Suomessa monet perusasiat ovat hyvin. Omistamme rikkaat uusiutuvat luonnonvarat ja puhtaan elinympäristön, Suomen kansa on hyvin koulutettua, työteliästä ja osaavaa, taloutemme kansainvälinen kilpailukyky on kunnossa ja sen avulla 90-luvun alun lama on voitettu.  Voimme olla tästä maasta ja historiastamme ylpeitä.  Hyvinvoinnin kääntöpuolelta paljastuu kuitenkin vakavia ongelmia.  Enemmän kuin joka viides työikäinen suomalainen on yhä vailla kunnon työtä. Verot ja maksut nostavat työllistämisen kynnyksen korkeaksi ja siksi veronmaksajia on aivan liian vähän.  Pääministeri Lipponen väitti uuden vuoden tervehdyksessään, että hallitus on vain puoli vuotta jäljessä työttömyyden puolittamistavoitettaan. Ihmettelen, mihin laskuoppiin moinen väite perustuu. Ainakaan viralliset tilastot eivät tue tällaista johtopäätöstä. Huhtikuussa 1995 työministeriö kirjasi lähes 460 000 työtöntä työnhakijaa, puoli vuotta ennen vaalikauden loppua sama tilasto laski työttömien määräksi noin 350 000.  Samaan aikaan toimeentuloerot ja niiden myötä eriarvoisuus kasvavat. Siitä ei voi syyttää yksin kylmiä markkinavoimia, Lipposen hallituksen perusturvan leikkaukset tekevät samaa: rikkaat rikastuvat ja köyhät köyhtyvät.  Suomi jakautuu kahtia myös alueellisesti. Väki pakkautuu harvoihin kasvukeskuksiin ja syvän maaseudun ohella myös maakuntien kaupungit ja taajamat menettävät väestöään. Yhteiskunta kasvaa vinoon ja siitä kärsivät kaikki. Kasvukeskusten ihmiset maksavat keskittymisen hinnan kohonneina asumiskustannuksina ja palvelujen puutteena, muuttotappiokunnissa jo rakennetut palvelut jäävät vajaalle käytölle ja kustannukset nousevat.  Tällä menolla syntyy kokonaan toisenlainen Suomi, joka ei enää pysty huolehtimaan luonnonvaroistaan, hoitamaan ympäristöään tai tuottamaan kotimaista ruokaa. Keskustan mielestä nämä ovat perusarvoja, joista myös tietoyhteiskunnan kannattaa pitää kiinni.  Kahtiajakautuvan Suomen kuvaan kuuluu turvattomuuden lisääntyminen. Huumeet, mieletön väkivalta ja välinpitämättömyys ovat meilläkin muuttuneet televisiosarjojen fiktiosta arjen todellisuudeksi. Näitä ilmiöitä ei voi selittää yksittäistapauksina tai sattumina, ne ovat pelottavia merkkejä yhteiskunnallisesta sairaudesta, johon täytyy nopeasti löytää lääkkeitä.  Yhteiskunnan perustaa horjuttaa myös luottamuksen mureneminen ylimpiin päättäjiin. Kuinka yksityiseltä kansalaiselta voidaan vaatia lain kunnioittamista ja luottamusta oikeuden toteutumiseen, jos eliitti näyttää aivan toisenlaista esimerkkiä.  Jokaisella yhteiskunnallisella ongelmalla ja epäkohdalla on syynsä. Aikamme ilmiöt liittyvät talouden ja teknologian murrokseen, maailmanlaajuisten markkinoiden syntyyn sekä ihmisten arvomaailmaa järkyttävään informaatioräjähdykseen.  Yhdeksänkymmentäluvun markkinatalouden esiinmarssi on tuonut paljon hyvää mukanaan, mutta samalla on syntynyt sellainen käsitys - niin yhteiskunnan yläkerroksessa kuin kansalaistenkin keskuudessa - että uusi aika ei kaipaa moraalisia sääntöjä: katsotaan että menestyminen riittää, sen hinnasta ei väliä.  Varsinkin kirkon piirissä on soitettu hätäkelloja. Maksamme nyt hintaa väärinkäsitetystä liberalismista. Yrittäjyys, menestyminen ja omatoimisuus ovat yhteiskuntaa ylläpitäviä voimia, mutta saalistaminen on eri asia Saalistajalle kanssaihmiset ovat oman menestymisen raaka-ainetta ja yhteiskunnan asettamat reunaehdot esteitä, joista ei tarvitse välittää.  Kun aikakauden johtavat aatteet vaihtuvat, on tavallista, että edellisen kauden jumalasta tulee uuden aikakauden paholainen. Näin kävi myös eurooppalaisen sosialismin kaatuessa. Sen ihanteet muuttuivat kirosanoiksi.  Tässä ilmapiirissä politiikka on muuttunut asioiden hallinnoimiseksi, yhteiskunnan sopeuttamiseksi markkinavoimien sanelemaan menoon. Varsinaista kohtalon ironiaa on, että Suomessa tämä tapahtuu juuri silloin, kun koko vasemmisto on ensimmäistä kertaa hallitusyhteistyössä oikeiston kanssa.  Sosialismi teki perusvirheen siinä, että se yritti kieltää markkinavoimat. Se tie päättyi täydelliseen vararikkoon. Politiikan ainoaksi vaihtoehdoksi ei silti saa jäädä täydellinen jättäytyminen markkinavoimien vietäväksi niin kuin oikeisto Suomessakin haluaa.  Markkinavoimat ovat hyvä asia, mutta ne tarvitsevat rinnalleen ihmistä ja luontoa puolustavan ja kunnioittavan yhteiskunnallisen vallankäytön. Sitä kutsutaan politiikaksi. Me uskomme politiikan mahdollisuuksiin, politiikan, joka ei ole kaikkivoipaa - mutta silti korvaamatonta.  Jos nykyisellä tiellä jatketaan, sen päässä odottaa kylmä, kova ja keskittynyt Suomi.  Muutos lähtee arvoista. Yhteiskunta ilman arvoja on kuin talo ilman perustuksia.  Yhteiskunnan arvot ja moraali syntyvät monen tekijän yhteissummana. Kaikkein tärkein arvoja luova ja välittävä solu on kuitenkin koti ja perhe. Yhteiskunnan velvollisuus on - ei vain juhlapuheissa vaan myös käytännössä - tehdä mahdolliseksi, että perhe voi aidosti toimia kasvun ja kehityksen tyyssijana.  Politiikan tärkeysjärjestys näkyy myös sen arkipäivässä. Tänään lasten ja perheiden asiat ovat pirstoutuneet monen hallinnonalan vastuulle ja politiikan asialistalla ne ovat kuudennen luokan kysymyksiä.  Tässä me lupaamme muutoksen. Olemme jo ilmoittaneet kannattavamme kotien ja perheiden asioiden kokoamista yhden ministerin vastuulle. Mielestäni pitäisi tehdä vieläkin enemmän. Kotien ja perheiden ongelmat ja haasteet pitää nostaa ykkösluokan kysymyksiksi. Hallituksessa se voidaan toteuttaa muodostamalla niitä asioita varten oma ministerivaliokunta ja sen pöydän päässä pitää istua seuraavan pääministerin.  Yhteiskunnan moraalin luotettavin mittari on se, miten se huolehtii heikompiosaisista. Kirkon nälkäryhmä sai marraskuussa valmiiksi oman ohjelmansa köyhyysongelman ratkaisemiseksi, johon sisältyi selkeä ehdotus vaalien jälkeen muodostettavan hallituksen ohjelmakohdaksi. Keskusta on valmis siihen, että tämä ehdotus kirjataan sellaisenaan uuden hallituksen ohjelmaan.  Kysymys työstä ja toimeentulosta on sekin arvokysymys. Poliittiset päättäjät näyttävät olevan yhtä mieltä siitä, että työ on parasta sosiaaliturvaa. Se ei vain toteudu itsestään ja juuri siksi tarvitaan työreformia. Keskusta uskaltaa esittää sellaisia uudistuksia, joita toteuttamalla lupaus työstä muuttuu todeksi  Kiihkeän julkisen keskustelun perusteella voisin käyttää paljon aikaa sen todistamiseen mitä Keskustan työreformi ei ole, mutta sen sijaan haluan tässäkin lyhyesti kuvata mitä me esitämme.  Ensinnäkin työn verotuksen keventämistä. Erityisesti pieni- ja keskituloisten ansiotulojen verotuksen kevennykset parantavat tehokkaasti työllisyyttä.  Toiseksi sosiaaliturvamaksut pitää porrastaa kokonaan uudella tavalla matalapalkka-aloja suosiviksi.  Kolmanneksi haluamme toteuttaa yleisen ja yhtäläisen työttömyysvakuutuksen. Neljäs keskeinen tavoitteemme on palvelutyötä rasittavan arvonlisäverotuksen keventäminen.  Viides ydinkohta työreformissa sisältää vaatimuksen yleissitovien valtakunnallisten työehtosopimusten täydentämisestä oikeudella järjestäytyneeseen paikalliseen sopimiseen.  Kuudes keskeinen vaatimuksemme koskee yrittäjyyttä kahlitsevan byrokratian purkamista.  Kun Keskustalta on jatkuvasti penätty näyttöä kyvystämme johtaa Suomea eurooppalaisen yhteisvaluutan oloissa: tässä se on. Ilman tällaisia uudistuksia sen paremmin Suomi kuin Euroopan unionikaan eivät selviydy.  Uudistuksista puhuminen ja niiden ajaminen ei ole suomalaisen palkansaajan heitteille jättämistä; muutospaineista vaikeneminen on.  Kun haemme keinoja ehyen ja alueellisesti tasapainoisen Suomen rakentamiseksi, emme tuijota menneisyyteen. Tietoyhteiskunta voi antaa yhä useammalle suomalaiselle mahdollisuuden vapaasti valita työ- ja asuinpaikkansa. Se edellyttää kuitenkin määrätietoisen kansallisen ja eurooppalaisen aluepolitiikan harjoittamista.  Uusi aluepolitiikka perustuu jokaisen maakunnan omaan osaamiseen ja sen vahvistamiseen. Sen toteuttamiseen ei tarvita niinkään uutta rahaa kuin alueiden oikeutta päättää itse voimavarojen suuntaamisesta.  Vaalien jälkeen maa tarvitsee hallituksen, joka tosissaan kannustaa maakuntia ja niiden asukkaita oman kotiseutunsa kehittämiseen. Sellainen politiikka ei edusta impivaaralaisuutta vaan nykyaikaista eurooppalaisuutta.  Keskustaa on varsinkin vaalien lähestyessä sekä peloteltu että maaniteltu muuttamaan linjaansa lunastaakseen salonkikelpoisuuden nykyisen hallitussuunnan ja sen tukijoiden silmissä. Sille tielle lähteminen olisi paha virhe, paitsi Keskustan itsensä myös koko suomalaisen kansanvallan kannalta.  Demokratia ei ole sanelua tai pakotettua yhteisymmärrystä vaan keskustelua ja vaihtoehtojen kilpailua. Lipposen hallituksen aikana ei ole keskusteltu vaan lähetetty diktaatteja niin oppositiolle kuin kansallekin. Hallituksen sisällä halu päästä nauttimaan edes vallan murusista on tukkinut suut. Se vielä puuttuisi, että mekin liittyisimme samaan mykkien kuoroon.  Keskusta hakee oikeutusta politiikalleen suoraan Suomen kansalta - ja vain siltä.  Moni kysyy - aivan oikeutetusti - mitä Keskusta valtakirjallaan tekee: mikä muuttuu jos valta vaalien tuloksena vaihtuu.  Oikeus onneen on oikeutta sellaiseen hallitusvaltaan, joka johtaa suomalaisia kansan keskeltä.  Haluamme rakentaa sellaisen yhteiskunnan, jossa jokaisen oikeus hyvinvointiin perustuu kannattavaan työntekoon ja yrittämiseen - ei optioihin, pikavoittoihin tai saalistukseen.  Vaikka taloudelliset mahdollisuudet ovat tulevinakin vuosina niukat, lupaamme korjata Lipposen hallituksen politiikan pahimpia vääryyksiä, leikkauksia, jotka ovat kohdistuneet vähimmäisturvan varassa eläviin ihmisiin, eläkeläisiin, lapsiperheisiin sekä syrjäisimpiin alueisiin.  Yhteiskunta ei pysty takaamaan hyvää ja onnellista elämää, mutta omilla päätöksillään se voi vahvistaa tai heikentää edellytyksiä siihen. Me haluamme pitää Suomen yhtäläisten mahdollisuuksien maana, maana, jossa jokainen asuinpaikasta, iästä, sukupuolesta tai ammatista riippumatta voi kokea saavansa saman kohtelun.
