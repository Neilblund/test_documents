SOCIJALISTIČKA NARODNA PARTIJA CRNE GORE (SNP) – TVOJ ŽIVOT. TVOJA DRŽAVA. TVOJ IZBOR.
Crna Gora prolazi kroz najtežu fazu njene novije istorije koja se, prije svega, ogleda u katastrofalnoj ekonomsko-socijalnoj situaciji,
niskom životnom standardu većine stanovništva,
nedostatku političke volje za obračun sa rasprostranjenom korupcijom
i organizovanim kriminalom,
kao i sa politizovanim i nedovoljno efikasnim državnim aparatom.
Nabrojani, i mnogi drugi problemi, usporavaju evropski put naše države,
ali i proces unutrašnjih reformi bez kojih nema napretka cjelokupnog društva.
Predstojeći parlamentarni izbori su šansa da se, prvenstveno kroz političke promjene, koje su neophodne i očekivane, stvore uslovi za rješavanje brojnih ekonomsko-društvenih problema koji opterećuju našu svakodnevicu.
To znači da bez političkih promjena i nove energije ne može biti napretka Crne Gore.
Aktuelna vlast ne može rješavati probleme koje je sama uzrokovala i koje nije mogla da riješi u godinama koje su za nama.
Kao partija koja se od svog osnivanja zalaže za slobodno izražavanje volje građana na fer i slobodnim izborima, smatramo da je smjenjivost bilo koje vlasti suštinski uslov napretka crnogorskog društva.
Socijalistička narodna partija Crne Gore je spremna da pruži odgovore i ponudi konkretna rješenja za brojne izazove koji stoje pred Crnom Gorom.
Ta rješenja, odnosno konkretne političke aktivnosti i akcije je moguće ostvariti isključivo preuzimanjem odgovornosti za vršenje vlasti i zato nam je i potrebna najšira politička podrška građana na predstojećim izborima.
Naš izborni program, uključujući i konkretnu ekonomsko-socijalnu ponudu, temelji se prije svega na osnovnim programskim principima i načelima političkog djelovanja SNP CG, kao jedine opozicione ljevičarske partije i
jedine partije socijalne pravde u Crnoj Gori, što je jedna od naših ključnih programskih odrednica.
Ukazujemo da samo ekonomski jaka,
politički stabilna,
socijalno odgovorna
i međunarodno integrisana Crna Gora
može biti perspektivna i sigurna kuća svih građana.
SNP CG je spremna da na jasan način, konkretnim mjerama, u precizno definisanim rokovima i sa raspoloživim resursima, ponudi rješenja, prije svega za obnovu i jačanje naše posrnule ekonomije,
smanjivanje socijalnih razlika,
kao i za povećanje životnog standarda
i podizanje kvaliteta života građana Crne Gore.
Principi koji su utkani u naš partijski Program i koji definišu naše političko djelovanje kao nezaobilaznog političkog subjekta u Crnoj Gori, poput slobode, pravde, jednakosti i solidarnosti moraju imati prioritet u svakom pojedinačnom predlogu, mjeri ili aktivnosti.
Ne može se bez poštovanja i pune primjene ovih ključnih principa graditi stabilno,
socijalno homogeno
i prosperitetno društvo,
zasnovano na suštinskoj vladavini prava
i punom poštovanju prava i sloboda svakog građanina naše države.
Zato će ključni segment naše predizborne ponude biti aktivnosti i mjere za ekonomsko-socijalno jačanje društva,
stvaranje uslova za preraspodjelu dohotka i smanjivanje socijalnog jaza između bogatih i siromašnih.
U fokusu našeg predizbornog programa biće pojedinac i porodica, odnosno domaćinstvo, jer se kroz jačanje materijalnog položaja pojedinca i povećanje kvaliteta života stvaraju uslovi za sprovođenje ostalih neophodnih reformi i rješavanje krupnih državnih i političkih problema.
Želimo da naša predizborna obećanja budu podložna ocjeni i sudu svakog građanina u svakom trenutku, i zato ćemo aktivnosti i mjere koje želimo da sprovedemo podijeliti u dvije grupe i to:
prioritetne aktivnosti i mjere koje ćemo sprovesti u prvih 100 dana kada dobijemo većinsku podršku građana na izborima;
aktivnosti i mjere koje ćemo sprovesti tokom četvorogodišnjeg mandata i to na način da konkretni rezultati na kraju ciklusa mogu biti jednostavno provjereni od strane građana.
Prioritetne mjere i aktivnosti
Prvih sto dana svake vlasti su ogledalo, kako ozbiljnosti da se obećano sprovede u djelo, tako i političke volje da se napravi diskontinuitet sa svim negativnostima koje su rezultat rada dosadašnjih vlasti.
U tom smislu SNP CG želi da u datom periodu učini konkretne korake na stvaranju uslova za realizaciju predizbornog programa, kako u tzv. tematskom dijelu
,tako i u normativnom dijelu, naročito onom koji se odnosi na izmjene i dopune postojeće i donošenje nove legislative u Skupštini Crne Gore.
Ekonomski sistem i finansijski sistem
Smatramo da su Crnoj Gori neophodne korjenite promjene ekonomske politike,prelazak sa tzv. neoliberalnog na socijalno-tržišni ekonomski model, čiji ključni cilj nije samo ekonomski rast, odnosno rast bruto-domaćeg proizvoda,
već prvenstveno preraspodjela tog proizvoda u korist siromašnijih slojeva stanovništva
i ubrzani rast životnog standarda naših građana.
Zato ćemo u prvih sto dana raditi na stvaranju uslova za ekonomski zaokret i u tom smislu ćemo u ključnim oblastima preduzeti odgovarajuće aktivnosti i mjere definisane po pojedinim ekonomskim oblastima.
To ne znači da ćemo sa realizacijom tih mjera zastati nakon protoka perioda od sto dana, već da ćemo u istom pravcu nastaviti sa ekonomskim promjenama, čiji će temelji biti upravo radikalan raskid sa dosadašnjom poreskom i socijalnom politikom aktuelnih vlasti, u cilju homogenizacije našeg društva i svođenja ogromnih socijalnih razlika na najmanju moguću mjeru.
Javne finansije i fiskalna politika
u potpunosti identifikovati zaduženost države i lokalnih samouprava i uvesti privremeni moratorijum na dalje zaduživanje dok se ne sačini sveobuhvatna analiza stanja javnih finansija i održivosti postojećeg javnog i komercijalnog, spoljnjeg i unutrašnjeg duga;
ukinuti Zakon o taksama na pristup određenim uslugama od opšteg interesa i za upotrebu duvanskih proizvoda i elektroakustičnih i akustičnih uređaja;
uvesti progresivnu stopu poreza na dohodak fizičkih lica na sve oporezive dohotke u iznosu od preko 1.000 evra, po poreskoj stopi od 18%;
uvesti privremenu kriznu stopu poreza na dobit pravnih lica u iznosu od 18% za pravna lica čija je osnovna djelatnost oblast telekomunikacija, energetike i finansija;
izmijeniti i dopuniti Zakon o poreskoj administraciji u cilju davanja novih ovlašćenja poreskim organima, a u funkciji efikasne i pune naplate poreza,proširenja poreske baze
i svođenja „sive“ ekonomije na prihvatljiv nivo;
otpočeti proces identifikacije imovine i prihoda svih javnih funkcionera u Crnoj Gori u cilju dodatnog oporezivanja onog dijela imovine koja nema pokriće u legalnim, oporezivim prihodima;
u potpunosti identifikovati poreski i carinski dug sa ciljem naplate zaostalih poreskih i carinskih dugova u najviše 24 mjesečne rate, na nediskriminatoran način i u odnosu na sve poreske i carinske dužnike, uz preduzimanje ostalih zakonom propisanih mjera;
otpočeti pregovore sa MMF-om u cilju definisanja uslova da se kroz aranžman sa tom institucijom obezbijedi kreditna podrška za refinansiranje postojećih, veoma skupih obaveza po kamatama za emisije euro-obveznica, a u cilju rasterećenja javnih finansija odnosno državnog budžeta.
Finansijski sektor i bankarstvo
u saradnji sa Centralnom bankom Crne Gore donijeti odgovarajuće propise  u cilju stimulisanja veće kreditne aktivnosti banaka, naročito u dijelu podrške bankama koje su spremne da reprogramiraju kreditne obaveze, po povoljnijim uslovima, rokovima i kamatama privrednim društvima i građanima, uz istovremenu kontrolu kreditnih aktivnosti banaka, a naročito u dijelu tzv. hipotekarnih kredita (uslovi, rokovi, procjene);
limitirati zarade rukovodećim strukturama, odnosno menadžmentu poslovnih banaka;
izmijeniti odgovarajuće propise u cilju jačanja konkurencije u bankarskom sektoru, a u dijelu olakšavanja uslova za ulazak novih finansijskih institucija, odnosno banaka na domaće tržište;
pokrenuti inicijativu za uvođenje novog poreza na finansijske transakcije kao prihoda državnog budžeta;
izmijeniti postojeća rješenja u Zakonu o bankama u dijelu definisanja načina poslovanja mikrokreditnih finansijskih institucija, naročito u dijelu efektivnih kamatnih stopa sa ciljem njihovog limitiranja
i analiza doprinosa MFI finansijskoj stabilnosti i konkurenciji u finansijskom sektoru;
pokrenuti inicijativu za formiranje osiguravajućeg i reosiguravajućeg društva u državnoj svojini;
sačiniti sveobuhvatnu analizu stanja na tržištu hartija od vrijednosti i u oblasti poslovanja investicionih fondova, sa mjerama za primjenu postojećih i donošenje novih propisa za zaustavljanje negativnih tendencija na tržištu kapitala;
raspisivanjem tendera u posebnoj proceduri, odabrati banke koje će ponuditi najbolje uslove za držanje depozita države (centralna vlada, javna preduzeća, regulatorna tijela) i privrednih društava u većinskom državnom vlasništvu
i inicirati da i jedinice lokalne samouprave sprovedu istu proceduru;
uvesti posebni porez kojim bi se oporezovala svaka berzanska transakcija u iznosu većem od 10.000 evra.
Privatizacija
objelodaniti sva dokumenata Savjeta za privatizaciju i kapitalne projekte;
u potpunosti primijeniti Zakon o svojinsko-pravnim odnosima u dijelu prava svojine nad zemljištem iz procesa privatizacije
i preispitati dosadašnje odluke Savjeta povodom davanja mišljenja o plaćenoj tržišnoj naknadi uz povratak u državnu svojinu zemljišta za koje nije plaćena tržišna naknada;
izmijeniti odgovarajuće propise u Krivičnom zakoniku radi definisanja norme da krivična djela iz procesa privatizacije ne zastarijevaju uz utvrđivanje javnog interesa da ta norma ima povratno dejstvo;
analizirati ispunjenosti ugovornih obaveza iz procesa privatizacije i pokrenuti procedure za raskid svih ugovora o privatizaciji sa subjektima koji nijesu ispunili ugovorne obaveze, naročito u dijelu socijalnih programa i investicionih ulaganja, u cilju zaštite državne imovine;
ukinuti naknade za rad u tenderskim komisijama.
Rad i socijalna zaštita
izmijeniti odgovarajuće propise u cilju isplate od strane Fonda rada neisplaćenih potraživanja zaposlenih za čijim je radom prestala potreba po donijetim rješenjima i to do kraja 2012.
uz rješavanje svih ostalih podnesenih zahtjeva i isplata neisplaćenih potraživanja po tom osnovu sa rokom 30.06.2012;
zakonskim rješenjem utvrditi granicu siromaštva na nivo prosječne vrijednosti potrošačke korpe u Crnoj Gori;
subvencionirati račune za utrošenu električnu energiju domaćinstvima sa mjesečnim primanjima ispod polovine iznosa prosječne zarade u Crnoj Gori;
izmijeniti propise u dijelu isplate sredstava i povraćaja imovinskih prava, po osnovu Zakona o povraćaju oduzetih imovinskih prava i obeštećenju sa ciljem da se svi postupci završe najkasnije do kraja 2014, a da se sve isplate sredstava po donesenim rješenjima, odnosno povraćaj imovinskih prava, obave najkasnije do kraja 2015;
donijeti novi zakon o socijalnoj i dječjoj zaštiti kojim će se, između ostalog, obezbijediti redovni mjesečni dječji dodatak za svako dijete u Crnoj Gori ispod 14 godina,
posebni podsticaj za svako novorođeno dijete,
kao i posebna materijalna podrška porodicama s djecom ometenom u razvoju
i djeci bez roditeljskog staranja;
izmijeniti Zakon o profesionalnoj rehabilitaciji i zapošljavanju lica sa invaliditetom, u cilju obezbjeđivanja uslova da se sredstva Fonda u potpunosti utroše na namjene predviđene Zakonom;
zakonski definisati kontinuiranu i adekvatnu materijalnu pomoć samohranim roditeljima.
Zapošljavanje
izmijeniti Zakon o zapošljavanju i radu stranaca u cilju redefinisanja sadašnjih odredbi koje suštinski podstiču nelojalnu konkurenciju stranaca nerezidenata na domaćem tržištu rada;
transformisati Investiciono-razvojni fond u Preduzetničku banku čija bi ključna aktivnost bila kreditna podrška postojećim privrednim društvima prilikom zapošljavanja novih zaposlenih, kao i novoosnovanim privrednim društvima;
uvesti stipendije za učenike i studente koji se opredijele za deficitarna zanimanja, na osnovu analize potreba na tržištu rada;
osloboditi od plaćanja poreza i doprinosa za novozaposlene privredna društva koja zaposle lica iz tzv. kategorije teže zapošljivih lica u periodu do kraja 2013. godine.
Realni sektor
riješiti status Kombinata aluminijuma a.d. Podgorica raskidom ugovora sa CEAC-om ili iniciranjem stečaja na bazi uslova predviđenih zakonskim propisima;
formirati posebnu mješovitu radnu grupu sa ciljem analize sprovođenja stečajnih postupaka, u dijelu sagledavanja mogućnosti za otpočinjanje djelatnosti u pojedinim privrednim društvima i preispitivanje sadašnjeg modela stečaja sa stanovišta ingerencija i nadzora privrednih sudova, odnosno stečajnih sudija i stečajnih upravnika.
Energetika
donijeti odluku o pripajanju kompanije „Rudnik uglja a.d.“ Pljevlja kompaniji „Elektroprivreda Crne Gore a.d“ , koja i nakon okončanja tog postupka mora ostati u većinskom državnom vlasništvu;
raspisati tender za gradnju drugog bloka Termoelektrane Pljevlja;
u potpunosti primijeniti Zakon o energetskoj efikasnosti u dijelu kreditno-finansijske podrške iz Fonda za energetsku efikasnost;
riješiti vlasničke odnose u rudniku mrkog uglja Berane;
definisati drugačiji model za izračunavanje maloprodajne cijene goriva u cilju sprečavanja cjenovnih udara i nekontrolisanog i na netržišnim osnovama ostvarenog profita privrednih društava koja se bave veleprodajom i maloprodajom nafte i naftinih derivata.
Saobraćaj
utvrditi dionicu pruge Bar-Beograd koja prolazi kroz Crnu Goru kao ključni saobraćajni prioritet Crne Gore
i otpočeti pregovore sa odgovarajućim institucijama Republike Srbije o zajedničkom izvođenju pune rekonstrukcije i modernizacije pruge Bar-Beograd;
raspisati tender za upravljanje preduzećima A.D „Luka Bar“ i A.D „Kontejnerski terminali i generalni tereti“ kroz javno-privatno partnerstvo;
raspisati javni tender u cilju uvođenja tzv. niskotarifnih kompanija na crnogorsko tržište avio-saobraćaja.
Turizam i trgovina
formirati poseban tim koji bi sačinio analizu stanja u turističkoj privredi, naročito sa aspekta stanja i perspektive postojećih turističkih kapaciteta, potrebe za gradnjom novih kapaciteta,
kao i suzbijanja „sive“ ekonomije u turizmu koja ima velike razmjere i značajno umanjuje prihode državnog i lokalnih budžeta od turizma;
izmijeniti propise u oblasti gazdovanja morskom obalom i resursima na način da se ukidanjem postojećeg Javnog preduzeća „Morsko dobro“ sistem gazdovanja maksimalno decentralizuje i ovlašćenja prenesu na šest jedinica lokalne samouprave na primorju;
utvrditi turističke lokalitete „Ada Bojana“, „Valdanos“ i „Buljarica“ kao lokalitete specijalne namjene
i donijeti poseban zakon o ekonomskoj valorizaciji tih lokaliteta;
otpočeti sa realizacijom plana posebne namjene za Bjelasicu i Komove;
zaštititi male trgovinske radnje, subvencioniranjem i posebnim stimulativnim budžetskim mjerama, od nelojalne konkurencije velikih trgovinskih lanaca.
Poljoprivreda
donijeti odluku o privremenoj zabrani pretvaranja poljoprivrednog zemljišta u građevinsko sa rokom do 30.06. 2013, u cilju analize zatečenog stanja;
preispitati stanje u dijelu uvoza prehrambenih i poljoprivrednih proizvoda, sa donošenjem hitnih mjera u cilju zaštite domaćih proizvođača;
obezbijediti kreditnu podršku sa subvencioniranim kamatama za nabavku nove poljoprivredne mehanizacije;
subvencionirati nabavku goriva, đubriva i sjemena poljoprivrednim prozvođačima koji obrađuju više od 1ha poljoprivrednog zemljišta u periodu sjetve i žetve;
udvostručiti sredstva postojećeg agro-budžeta;
analizirati stanje u oblasti protivpožarne zaštite šumskog područja i formirati specijalnu službu koja bi se isključivo bavila prevencijom i zaštitom od požara i saniranjem posljedica, odnosno šteta načinjenih šumskom bogatstvu;
inicirati izradu posebnog šumskog katastra, u dijelu evidencije šuma koje su predmet zahtjeva građana za povraćaj ili obeštećenje
i u saradnji sa resornim državnim organima realizovati povraćaj šuma ili obeštećenje vodeći računa o rokovima i redosljedu zahtjeva.
Ravnomjerni razvoj i decentralizacija
u cilju stimulisanja zapošljavanja u privrednim subjektima na sjeveru Crne Gore, donijeti uredbu o poreskim olakšicama, odnosno oslobađanju od poreza i doprinosa za poslodavce koji otvore nova radna mjesta do kraja 2013. g.;
izmijeniti Zakon o regionalnom razvoju, u dijelu formiranja Agencije i Fonda za podsticanje razvoja sjevernog regiona;
u cilju efikasnijeg korišćenja sredstava iz IPA fondova EU, formirati poseban sektor u okviru Ministarstva finansija sa osnovnim zadatkom asistiranja odgovarajućim službama jedinica lokalnih samouprava u postupku prijavljivanja za dobijanje tih sredstava, kao i za efikasno korišćenje istih.
Ustavne promjene
SNP CG će odmah po konstituisanju novog saziva Skupštine inicirati predlog za promjenu Ustava, kako u dijelu pravosuđa, što je uslov za stvaranje profesionalnog i depolitizovanog pravosudnog aparata (uključujući i odgovarajuće izmjene zakona o sudovima, državnom tužilaštvu i sudskom savjetu),
tako i u odnosu na jedan dio ustavnih rješenja koja se odnose na definisanje pojedinih pitanja ostvarivanja ljudskih prava i sloboda, a naročito pitanja ravnopravnosti srpskog jezika
i uvođenja narodne zastave – trobojke sa apliciranim grbom, a na osnovama predloga za promjenu Ustava koji je SNP inicirala sa dijelom opozicije i koji je bio u skupštinskoj proceduri dosadašnjeg saziva.
U tom smislu iniciraćemo donošenje Zakona o upotrebi jezika,
kao i izmjenu i dopunu Zakona o državnim simbolima
i Danu državnosti Crne Gore
i sačinićemo sveobuhvatnu analizu primjene političkog dogovora o imenu jezika koji se koristi u nastavnim programima u crnogorskim školama, sa predlogom mjera za njegovu punu primjenu.
Ljudska prava i slobode
izmijeniti Zakon o zabrani diskriminacije, u skladu sa Preporukama Savjeta Evrope, kako bi mehanizmi za zaštitu od diskriminacije bili dostupni svakom građaninu i obezbijedili efikasnu zaštitu od svih oblika diskriminacije;
inicirati donošenje novog zakona o manjinskim pravima i slobodama koji bi, između ostalog, definisao transparentan rad i finansiranje Fonda za manjine;
izmijeniti odgovarajuće propise u cilju pune primjene ustavne odredbe o srazmjernoj zastupljenosti pripadnika manjinskih naroda i drugih manjinskih nacionalnih zajednica u javnim službama, organima državne vlasti i lokalne samouprave;
izmijeniti Zakon o zaštitniku ljudskih prava i sloboda sa ciljem definisanja institucije lokalnog ombudsmana u svim jedinicama lokalne samouprave u Crnoj Gori, kako bi se institucija ombudsmana približila građanima i time obezbijedila potpuna dostupnost procedura za zaštitu ljudskih prava i sloboda;
donijeti Zakon o rehabilitaciji i obeštećenju žrtava Golog otoka;
obezbijediti potpunu transparentnost dodjeljivanja crnogorskog državljanstva po diskrecionom pravu ministra i po predlogu predsjednika države, Vlade i Skupštine, uz obavezu objavljivanja mišljenja organa državne uprave iz oblasti za koju je lice kojem se dodjeljuje crnogorsko državljanstvo značajno;
izmijeniti Zakon o crnogorskom državljanstvu kako bi omogućili ostvarivanje prava na crnogorsko državljanstvo „porijeklom“, za sva lica čiji je jedan od roditelja crnogorski državljanin,
olakšali uslove za sticanje državljanstva po osnovu braka,
napravili olakšice za sticanje crnogorskog državljanstva državljanima bivših republika SFRJ,
utvrdili pravedne i jednake uslove za sticanje crnogorskog državljanstva za sva izbjegla i raseljena lica koja borave u Crnoj Gori,
skratili zakonske rokove za odlučivanje po osnovu zahtjeva za prijem u crnogorsko državljanstvo;
izmijeniti Zakon o strancima i Zakon o registrima prebivališta i boravišta kako bi se ispravila nepravda prema licima kojima je nakon dobijanja lične karte za strance prekinuto prebivalište u Crnoj Gori iako su prije toga posjedovali crnogorsku ličnu kartu;
riješiti pitanje crnogorskog državljanstva za građane Crne Gore porijeklom iz Vrake – Albanija, donošenjem posebnog zakona
kao i inicirati potpisivanje sporazuma o dvojnom državljanstvu sa državama - republikama bivše SFRJ.
Obrazovanje
izmjenom postojećih propisa obezbijediti poštovanje ustavnog načela o besplatnom školovanju na način da udžbenici za prva četiri razreda osnovne škole budu obezbijeđeni za sve učenike na teret sredstava državnog budžeta, a da udžbenici za učenike ostalih razreda osnovnih škola budu obezbijeđeni na teret sredstava lokalnih budžeta jedinica lokalnih samouprava na čijoj se teritoriji nalazi osnovna škola;
centralizovati sistem na nivou države, odnosno resornog ministarstva, kojim će se birati privredna društva koja će organizovati đačke ekskurzije sa ciljem racionalizacije troškova,
kao i finansirati troškove ekskurzije svim đacima čije domaćinstvo mjesečno prihoduje manje od dvije trećine iznosa prosječne zarade u Crnoj Gori;
uvesti posebni nastavni predmet zdravstveno vaspitanje i obrazovanje;
pojednostaviti proceduru upisa u škole korišćenjem informatičke tehnologije;
analizirati mrežu predškolskih ustanova u Crnoj Gori, sa ciljem optimizacije broja djece i vaspitača u vrtićima,
kao i zakonski normirati mogućnost da svako dijete u Crnoj Gori ima pravo da pohađa državni vrtić besplatno.
Nauka i razvoj
inicirati formiranje baze podataka o državljanima Crne Gore sa tercijarnim obrazovanjem, a posebno sa naučnim zvanjem koji se nalaze u inostranstvu;
inicirati formiranje Fonda za nauku i tehnološki razvoj u cilju sistemske podrške za finansiranje naučnih istraživanja;
analizirati upisnu politiku univerziteta u Crnoj Gori, u odnosu na potrebe privrede Crne Gore, kao i u odnosu na zatečeno stanje na tržištu rada, naročito sa aspekta kvalifikacione strukture nezaposlenih diplomiranih visokoškolaca;
smanjiti školarine na državnom univerzitetu za 50% u odnosu na postojeći nivo.
Zdravstvena zaštita i penzijski sistem
posebnim propisima urediti sistem nabavke ljekova i medicinskih sredtava u cilju onemogućavanja nestašica ljekova i medicinskih sredstava na tržištu;
smanjiti liste čekanja za 20%;
proširiti pozitivnu listu ljekova;
prilagoditi radno vrijeme zdravstvenih ustanova pacijentima;
donijeti Zakon o zdravstvenoj zaštiti lica sa invaliditetom;
obezbijediti sredstva za opremanje kabineta za magnetnu rezonancu u svim većim regionalnim zdravstvenim centrima (Berane, Bijelo Polje, Pljevlja, Bar, Herceg Novi i Nikšić);
izvršiti analizu uslova (hrana i smještaj) boravka u bolnicama i predložiti mjere za njihovo poboljšanje;
produžiti rok važenja ljekarskih recepata;
zakonski propisati mogućnost sistematskog pregleda građana starijih od 50 g. jedan put godišnje;
povezati baze podataka apotekarskih ustanova sa centrima primarne zaštite i dobavljačima radi obezbjeđivanja pravovremene i adekvatne nabavke ljekova;
inicirati decentralizaciju određenih medicinskih usluga koje se sada pružaju uglavnom u Podgorici ( konzilijumi, komisije..);
izmijeniti postojeće propise kako bi se u tzv. penzijski staž uračunalo i vrijeme koje su građani Crne Gore proveli na odsluženju vojnog roka, odnosno u službi u jedinicama vojske bivše JNA, SRJ i SCG.
Borba protiv organizovanog kriminala i korupcije
donijeti poseban zakon kojim bi se formirala jedinstvena agencija za borbu protiv korupcije i organizovanog kriminala sa ovlašćenjima izricanja sankcija i nadzorom nad ostalim institucijama iz ove oblasti;
izmijeniti i dopuniti Krivični zakonik u dijelu unošenja odredbe da krivična djela organizovanog kriminala ne zastarijevaju;
inicirati donošenje zajedničkog sporazuma između država – bivših republika SFRJ u cilju formiranja zajedničkog tima koji bi koordinirao na regionalnom nivou borbu protiv korupcije i organizovanog kriminala;
u cilju suzbijanja političke korupcije, izmjenama i dopunama Zakona o finansiranju političkih partija ukinuti mogućnost finansiranja političkih partija iz privatnih izvora, osim partijskih članarina.
Kultura
donijeti Zakon o povraćaju imovine i obeštećenju vjerskih zajednica;
zakonom regulisati utvrđivanje kulturnih dobara od opšteg interesa;
formirati katastar kulturnih i prirodnih dobara;
inicirati postupak registracije kulturnih dobara koja se nalaze u privatnoj svojini.
Zaštita životne sredine i uređenje prostora
zabraniti odlaganje otpada na lokacijama koje ugrožavaju životnu sredinu i definisati najstrožije sankcije za kršenje ove zabrane;
formirati poseban inspekcijski organ koji bi vršio inspekcijski nadzor u nacionalnim parkovima
redefinisanje nadležnosti preduzeća koje gazduje nacionalnim parkovima;
analizirati ispunjenost odredbi ugovora o privatizaciji, koje se odnose na zaštitu životne sredine, i na osnovu stručne i nezavisne analize preduzeti mjere prema svim vlasnicima, koji nijesu ispoštovali ugovorne obaveze;
uvesti ekološki porez na osnovu posebnog propisa, da bi se u potpunosti primijenio princip „zagađivač plaća“.
Civilno društvo, mediji, mladi i sport
izmijeniti Zakon o nevladinim organizacijama u cilju pune transparentnosti i pravednosti postupka donošenja odluka o dodjeli sredstava iz državnog budžeta i budžeta jedinica lokalnih samouprava za NVO sektor;
donijeti odluku o izgradnji prve sportske gimnazije
i prve zatvorene atletske dvorane i za te namjene izdvojiti posebna sredstva u državnom budžetu;
inicirati donošenje posebnog zakona o privatizaciji u sportu sa ciljem da se omogući najšira vlasnička struktura u sportskim klubovima kako bi svi punoljetni građani koji to žele imali mogućnost da budu manjinski vlasnici crnogorskih sportskih klubova;
na transparentan način objelodaniti vlasničku strukturu u medijima;
izmijeniti propise u cilju donošenja strožijih sankcija za bilo koju vrstu napada na predstavnike medija.
Aktivnosti i mjere tokom četvorogodišnjeg mandata
Ekonomska politika i finansijski sistem
Javne finansije i fiskalna politika
uvesti poreski identifikacioni karton za fizička lica, kao ključni dokument za efikasniju i jednostavniju naplatu poreskih prihoda, naročito poreza na imovinu;
inicirati poresku decentralizaciju, na način da će dio prihoda od tzv. „lako“ naplativih poreza, poput PDV-a, poreza na dohodak fizičkih lica, kao i cjelokupni prihodi od poreza na promet nepokretnosti, i po osnovu naknade od koncesija pripasti jedinicama lokalne samouprave;
povećati porez na imovinu
i inicirati njegovu centralizaciju imajući u vidu da je to „teže“ naplativi porez i da je katastarska evidencija centralizovana, a ista čini osnovu za naplatu tog poreza;
planirati kapitalni budžet države na nivou od 25% tekućeg budžeta, počevši od budžetske 2013 g.;
ojačati kadrovske i finansijske kapacitete Državne revizorske institucije u pravcu stvaranja uslova da se postojeći godišnji broj pojedinačnih revizija udvostruči i da se otpočnu suštinske revizije efektivnosti i efikasnosti upravljanja javnim sredstvima i imovinom,
i jačati kapacitete Revizorskog tijela zaduženog za reviziju sredstava tzv. IPA fondova.
Finansijski sektor i bankarstvo
stvoriti zakonske i normativne uslove za formiranje Poštanske štedionice u sadašnjem sistemu Pošte u državnom vlasništvu, radi pospješivanja konkurencije u bankarskom sektoru;
donijeti novi Zakon o hartijama od vrijednosti u cilju jačanja ovlašćenja regulatora na tržištu hartija od vrijednosti;
analizirati rad privatizacionih fondova, postupak njihove transformacije i nakon analize donijeti konačnu odluku o opravdanosti postojanja privatizacionih fondova;
donijeti novi Zakon o budžetu sa jasno definisanim fiskalnim pravilima i sankcijama za kršenje tih pravila u odnosu na odgovorna lica u javnom sektoru;
Privatizacija
preispitati efekte dosadašnjeg modela privatizacije kroz stečaj,i stvoriti normativne pretpostavke da te privatizacije ne obavljaju privredni sudovi, već da se tim poslom bavi Agencija za stečaj koja bi se osnovala po posebnom zakonu;
izmijeniti postojeće propise na način da najmanje jedna trećina prihoda od privatizacije pripadne posebnom Fondu finansijskih rezervi koji bi se formirao i koji bi služio za podršku razvojnim projektima privrednih društava u većinskom državnom vlasništvu;
ukinuti Savjet za privatizaciju i kapitalne projekte, i formirati poseban organ u okviru organa državne uprave zaduženog za poslove ekonomije koji bi se bavio poslovima privatizacije, uključujući i praćenje primjene i ispunjavanja uslova iz privatizacionih ugovora;
buduće privatizacije strateške državne imovine u sektorima saobraćaja, enregetike, poljoprivrede i turizma obaviti donošenjem posebnog zakona za svaku privatizaciju pojedinačno.
Rad i socijalna zaštita
izraditi jedinstveni registar svih korisnika socijalnih naknada
i formirati socijalni karton građana Crne Gore;
uvesti socijalne penzije za lica starija od 65 godina koja nemaju drugih primanja;
u potpunosti depolitizovati i reorganizovati centre za socijalni rad u smislu većeg nivoa transparentnosti i decentralizacije aktivnosti u saradnji sa jedinicama lokalne samouprave;
osnovati regionalne centre za pružanje pomoći zlostavljanoj i zanemarenoj djeci;
unaprijediti sistem pomoći djeci i mladima sa poremećajem ponašanja;
formirati mrežu sigurnih ženskih kuća za žene žrtve nasilja, posebno žene sa invaliditetom i žene starijeg doba;
poboljšati socijalne usluge i zaštitu starijih građana, s posebnom pažnjom na staračka domaćinstva ruralnog područja;
uvesti novi sistem socijalne zaštite sa transparentnim kriterijumima za ostvarivanje prava na socijalnu zaštitu;
donijeti Zakon o podsticajnoj društvenoj izgradnji stanova u cilju obezbjeđivanja stanova za domaćinstva bez stana, uzevši u obzir i dosadašnja izdvajanja iz zarada za stanovanje od strane zaposlenih lica ili lica koja su bila zaposlena.
Zapošljavanje
izmijeniti Zakon o zapošljavanju u dijelu definisanja podsticajnih mjera aktivne politike zapošljavanja
i stvaranja uslova za adekvatnu materijalno-pravnu zaštitu nezaposlenih lica
sa posebnim osvrtom na stvaranje uslova za otvaranje novih radnih mjesta;
redefinisati procedure zapošljavanja u cilju veće zapošljivosti i mobilnosti radne snage;
posebnim propisima definisati jačanje ovlašćenja inspekcijskih organa u cilju eliminisanja tzv. „rada na crno“ uz preduzimanje najoštrijih mjera za poslodavce koji nelegalno zapošljavaju,
kao i oblasti zaštite na radu.
Realni sektor
Energetika
sa institucijama Republike Srbije i Bosne i Hercegovine, odnosno Republike Srpske, donijeti Strateški sporazum o zajedničkoj valorizaciji energetskog potencijala
i gradnji i korišćenju novih energetskih objekata;
obezbijediti da se ključne odluke u energetskom sektoru donose u Skupštini Crne Gore uz postizanje najšireg mogućeg konsenzusa (izgradnja novih elektro-energetskih kapaciteta, eksploatacija uglja, istraživanje nafte i gasa, učešće države u vlasničkoj strukturi);
očuvati većinsko vlasništvo države u „Crnogorskom elektroprenosnom sistemu a.d.“ ;
obezbijediti početak radova na istraživanju nafte i gasa do kraja 2013;
obezbijediti posebne poreske olakšice za gradnju energetski efikasnih objekata.
Saobraćaj
zauzeti definitivan stav o opravdanosti gradnje autoputa Bar-Boljare, i kao moguću alternativu donijeti odluku o gradnji tzv. brze magistrale na pomenutoj trasi;
započeti izgradnju Aerodroma Berane na principima javno-privatnog partnerstva, a nakon sprovedene tenderske procedure najkasnije do kraja 2013;
obezbijediti nabavku još dva broda u funkciji jačanja kapaciteta crnogorske pomorske flote;
privatizovati postojeću domaću avio-kompaniju, uz očuvanje vlasničkog učešća države u nivou od najmanje jedne trećine akcijskog kapitala.
Turizam i trgovina
donijeti Strategiju revitalizacije turizma, kao i odgovarajuće propise u cilju potpunog zaustavljanja divlje gradnje na zaštićenim turističkim lokalitetima;
svesti nivo „sive“ ekonomije u turizmu na nivo „sive“ ekonomije u državama regiona jačanjem kapaciteta i nadležnosti turističkih poreskih organa;
izmijeniti propise u cilju uvođenja obaveznog nedjeljnog odmora – neradnog dana, u nedjelji, u trgovinskim radnjama u cilju zaštite zaposlenih u sektoru trgovine;
u odnosu na davanje garancija i kreditnu podršku turističkoj privredi, istu usloviti povećanjem nivoa kvaliteta pružanja turističkih usluga,
a u dijelu povećanja konkurentnosti, podršku prije svega pružati onim subjektima koji zadrže isti nivo cijena smještaja i usluga, kao i broj zaposlenih.
Poljoprivreda
povećati agrobudžet na 5% BDP-a u narednom četvorogodišnjem budžetskom ciklusu;
stvoriti uslove za formiranje Razvojne poljoprivredne banke
i Agencije za promociju i podršku izvoza poljoprivrednih i prehrambenih proizvoda;
izgraditi najmanje tri prerađivačka centra za otkup i preradu voća i povrća u jedinicama lokalne samouprave na sjeveru i u Glavnom gradu;
smanjiti nekontrolisani uvoz poljoprivrednih i prehrambenih proizvoda jačanjem institucija koje se bave provjerom kvaliteta tih proizvoda prilikom uvoza.
Ravnomjerni regionalni razvoj i decentralizacija
formirati državni Fond za podsticanje razvoja sjevera Crne Gore;
izdvajati najmanje polovinu ukupnih sredstava kapitalnog budžeta za realizaciju projekata u jedinicama lokalne samouprave sjevernog regiona;
izmijeniti i dopuniti Zakon o teritorijalnoj organizaciji u dijelu olakšavanja uslova za osnivanje novih jedinica lokalne samouprave, odnosno smanjivanja ingerencija Vlade u tom postupku;
izmijeniti i dopuniti Zakon o državnoj imovini u pravcu decentralizacije, odnosno povećanja nadležnosti jedinica lokalne samouprave u gazdovanju državnom imovinom.
Politički sistem i strukturne politike
Da bi uveli punu odgovornost u sistemu zakonodavne i izvršne vlasti,
kao i da bi državnu upravu oslobodili političkog uticaja u mjeri u kojoj je to moguće, donijećemo posebne zakone o Skupštini i Vladi, umjesto sadašnjih podzakonskih akata na kojima se temelji funkcionisanje dvije grane vlasti u Crnoj Gori.
Uz definisanje pune finansijske autonomije pravosudnih organa, na način da predloženi godišnji budžeti mogu biti mijenjani isključivo uz saglasnost predstavnika ovih institucija,
smatramo i da Državna revizorska institucija
i Zaštitnik ljudskih prava i sloboda takođe moraju imati punu finansijsku i kadrovsku autonomiju kao, Ustavom Crne Gore, definisane institucije od najvišeg državnog značaja.
Ljudska prava i slobode
izmjenom odgovarajućih propisa definisati sankcije za državne organe odgovorne za kršenje prava građana na suđenje u razumnom roku,
prava na obeštećenje
i povraćaj oduzetih imovinskih prava u zakonom definisanim rokovima,
i prava na naknadu štete za nezakonito ili neosnovano lišenje slobode.
Obrazovanje
decentralizovati obrazovni sistem u dijelu davanja ingerencija jedinicama lokalne samouprave naročito u predškolskom i osnovnom obrazovanju;
izmjenom propisa o izboru direktora predškolskih ustanova i osnovnih i srednjih škola, omogućiti da se isti biraju bez uticaja resornog ministarstva, odnosno izvršne vlasti, putem slobodnog i javnog konkursa.
Nauka i razvoj
donijeti novi Zakon o univerzitetu sa ciljem jačanja suštinske funkcionalne i finansijske autonomije univerziteta,a naročito u dijelu ukidanja ovlašćenja izvršne vlasti u izboru rukovodećih struktura univerziteta;
formirati Razvojno-naučni fond sa ciljem povećanja izdvajanja budžetskih sredstava za 100% u odnosu na sadašnja izdvajanja, za naučnoistraživačke projekte;
formirati Energetski institut kao cjelinu u okviru državnog univerziteta.
Zdravstvena zaštita i penzijski sistem
redovno vršiti inspekcijski nadzor nad radom zdravstvenih ustanova u cilju povećanja nivoa zdravstvene zaštite i bezbjednog liječenja u tom sektoru;
razviti mrežu ambulanti na seoskom području;
otvoriti najmanje pet ginekoloških ambulanti za žene sa invaliditetom;
otvoriti ustanovu za dječju i adolescentnu psihijatriju;
riješiti pitanje bezbjednog odlaganja medicinskog otpada;
u oblasti prevencije protiv teško izlječivih bolesti, a naročito bolesti srca i krvnih sudova i malignih oboljenja, stvoriti poseban fond za stipendiranje neophodnih kadrova i kupovinu potrebne opreme, kao i za edukaciju građana, sa ciljem da se na godišnjem nivou smanji broj oboljenja za 30%;
definisati zakonskim rješenjima da iznos prosječne penzije ne može biti niži od dvije trećine iznosa prosječne zarade u Crnoj Gori;
za penzionere čija penzija iznosi manje od dvije trećine prosječne penzije omogućiti poseban sistem subvencioniranja računa za utrošenu električnu energiju,
kao i posebne poreske olakšice u odnosu na obveznike plaćanja poreza na imovinu.
Borba protiv korupcije i organizovanog kriminala
izmjenama postojećih propisa formirati specijalni sektor u tužilaštvu koji bi obuhvatio i djelove ostalih nadležnih institucija i koji bi se isključivo bavio finansijskim istragama;
donijeti poseban zakon o zaštiti državnih službenika i namještenika koji prijavljuju slučajeve korupcije;
racionalizovati postojeći sistem institucija i tijela koji se bave borbom protiv korupcije i organizovanog kriminala,
uz puni nadzor Skupštine Crne Gore u odnosu na aktivnosti antikorupcijskih institucija i tijela.
Kultura
unaprijediti postojeći zakonski okvir, naročito u dijelu definisanja zvanja istaknutih kulturnih stvaralaca
i potpuno depolitizovati postupak dobijanja ovog zvanja;
uvesti poreske olakšice za privredna društva koja izdvajaju sredstva za promociju kulturnih sadržaja;
inicirati predlaganje dokumenata koja definišu kulturnu strategiju i kulturnu politiku uz uspostavljanje sistema finansiranja kulture koji bi bio usaglašen sa praksom Evropske unije;
proširiti kapacitete širokopojasne mreže uz produkciju kvalitetnijih programa iz oblasti nauke, tehnologije, umjetnosti i kulture uopšte;
stvoriti standardni digitalni trezor kulturnog nasleđa sa jedinstvenim informacionim sistemom;
ubrzati digitalizaciju elektronskih medija
i obezbijediti veću dostupnost i korišćenje internet servisa.
Zaštita životna sredine i uređenje prostora
u saradnji sa jedinicama lokalne samouprave završiti projekte regionalnih deponija čvrstog otpada
i projekte prečišćavanja otpadnih voda na crnogorskom primorju;
izmijeniti Zakon o upravljanju otpadom u dijelu skraćenja rokova za privremeno upravljanje otpadom na posebnim lokacijama.
Evropske integracije i spoljna politika
u bilateralnim odnosima zalagaćemo se da glavni partneri Crne Gore u ekonomsko-političkom smislu budu EU i države članice,
Rusija i
države – bivše republike SFRJ;
unaprijedićemo političko-ekonomske i kulturne veze sa svim državama – bivšim republikama SFRJ,
a naročito sa Republikom Srbijom kao ključnim i strateškim ekonomskim partnerom Crne Gore;
zalagaćemo se da se na principijelan način zaštite vitalni državni i nacionalni interesi Crne Gore u pogledu očuvanja njenog teritorijalnog integriteta i suvereniteta prilikom razgraničenja sa Republikom Hrvatskom na moru i na kopnu, imajući u vidu Odluku Skupštine Crne Gore od 21.10.1992, da je Prevlaka sastavni dio Crne Gore i Protokol između vlada Republike Hrvatske i Savezne Republike Jugoslavije o privremenom režimu uz južnu granicu između dvije države.
Bez stavova Skupštine Crne Gore niko nema pravo da donosi konačnu odluku o razgraničenju;
zalagaćemo se da Crna Gora učestvuje isključivo u tzv. humanitarnim i mirovnim misijama pod pokroviteljstvom Ujedinjenih nacija;
donijećemo odluku da Vojska Crne Gore ne može učestvovati u tzv. borbenim misijama i misijama „nametanja“ mira;
afirmisaćemo ključnu ulogu Skupštine Crne Gore u pregovaračkom procesu Crne Gore za punopravno članstvo u EU,
i u tom smislu će posebno parlamentarno tijelo za praćenje pregovora sa EU analizirati, ocjenjivati i usmjeravati pregovaračke aktivnosti članova pregovaračkog tima.
Civilno društvo, mediji, mladi i sport
donijeti Zakon o nedozvoljenoj medijskoj koncentraciji
i depolitizovati izbor rukovodećih struktura u medijima koji se pretežno finansiraju iz državnog i budžeta jedinica lokalnih samouprava;
formirati poseban registar nevladinih organizacija koje se finansiraju sredstvima iz stranih izvora;
donijeti Zakon o mladima
i formirati Ministarstvo za mlade i sport;
sistemski riješiti pitanje podsticaja izgradnje stanova za mlade bračne parove donošenjem posebnog zakona i formiranjem posebnog stambenog fonda
donijeti Nacionalnu strategiju razvoja sporta i rekreacije uz unapređenje upravnog nadzora nad sportskim savezima;
izmijeniti postojeći način finansiranja sportskih društava, odnosno klubova, u dijelu raspodjele sredstava državnog budžeta i budžeta jedinica lokalnih samouprava davanjem većih ovlašćenja predstavnicima sportskih saveza i udruženja;
definisati prioritete u gradnji sportske infrastrukture, uključujući i gradnju zatvorenog bazena u Podgorici
i fudbalskog stadiona na sjeveru Crne Gore;
uvesti obaveznu praksu u programima svih fakultetskih jedinica na univerzitetu;
u cilju podrške mladim ljudima, u saradnji sa Zavodom za zapošljavanje, uvesti mogućnost sezonskog zapošljavanja za sve svršene srednjoškolce.
