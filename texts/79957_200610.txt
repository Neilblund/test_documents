POŠTENJE I PRAVDA, Izborna platforma za izbore 2006
I. SADAŠNJE STANJE
Nacionalisti i šovinisti politički organizovani u SDA, HDZ i SDS, zajedno sa svojim satelitima (SZBiH, PDP) su tajnim i javnim razgovorima i koalicijima, razbili RBiH i stvorili pretežno etnički čiste prostore na kojima već 15, odnosno 11 godina od završetka rata suvereno vladaju i sistematski pljačkaju vlastiti narod i ostale građane.
Sistematsko pljačkanje se događalo u ratu, krađom novca namijenjenog za odbranu što je umanjilo efikasnost Armije i uzrokovalo pogibiju desetina hiljada boraca i građana koji su mogli biti spašeni.
To s pravom možemo nazvati zločinom prema građanima BiH.
Ovaj proces je nastavljen nakon rata pljačkom i krađom sredstava doniranih za obnovu i povratak.
Usred rata, 1994. godine, bez znanja javnosti su društvenu imovinu pretvorili u državnu, a nakon rata kroz pljačkašku privatizaciju, omogućili svojim i stranim kriminalcima da je pokupuju, uglavnom, za boračke certifikate.
Da bi o sebi stvorili sliku zaštitnika vlastite nacije, dogovorom pred izbore izazivaju međunacionalne sukobe i tenzije,
a nakon dobijenih izbora međusobno se pozivaju na iftare i slave i nastavljaju pljačkanje i kriminal na “svojim” teritorijama, ne miješajući se u “unutrašnje stvari” partnera u vlasti.
Potkupljeni i korumpirani intelektualci, vjerski službenici i novinari kroz ovisne i korumpirane medije prikazuju ih kao spasioce i zaštitnike naroda.
Uticaj nezavisnih intelektualaca, vjerskih službenika i nezavisnih novinara, u takvoj je konstelaciji snaga postao gotovo zanemariv.
U postratnom periodu su najgrublje prevareni borci, radnici i penzioneri, dok mlada generacija ne vidi perspektivu življenja u BiH i zato nije čudno što je nakon završetka rata: preko 120.000 radno-sposobnih ljudi napustilo BiH, što je 3.080 boraca izvršilo samoubistvo, dok za stanje penzionera i ne postoji relevantna statistika.
Kod mladih se svjesno nameće novi sistem vrijednosti, tako da sve više pribjegavaju konzumiranju droga ili se okreću sitnom kriminalu.
Stopa nezaposlenosti je prešla preko 50 posto što za posljedicu ima masovno siromaštvo za oko 70% stanovništva, 5% stanovništva živi u snošljivim uslovima, dok su male grupe nacional-šovinističkih kriminalaca i njihovih prijatelja preko noći postali milioneri.
Kriminal, korupcija i crno tržište, trgovina drogom i bijelim robljem, stvorili su beznađe koje je zahvatilo najšire dijelove države i društva,
a neefikasno sudstvo i policija štite nacional-šovinističke elite, čiji je cilj osvojiti vlast na oktobarskim izborima, dovršiti započetu pljačku i osigurati se vremenskom distancom koja će onemogućiti reviziju privatizacije.
Građani u svojoj letargiji, umjesto masovnog izlaska na izbore i smjene kriminogene i korumpirane vlasti, zastrašeni od njihove moći ne izlaze na izbore i tako omogućavaju njihov ostanak na vlasti i nastavak pljačke.
Uvođenje jedne stope PDV-a, bez potpuno zatvorene granice za nelegalan uvoz i crno tržište samo još više dovode do socijalnog raslojavanja, pa bogati postaju još bogatiji, a siromašni još siromašniji, a taj proces se nastavlja.
ZBOG TOGA BPS SMATRA DA NA OKTOBARSKIM IZBORIMA NACIONALISTIČKE STRANKE I NJIHOVI SATELITI MORAJU OTIĆI SA VLASTI, JER SVAKO NJIHOVO DALJE OSTAJANJE NA VLASTI ZNAČI PRODUŽENJE AGONIJE I UNIŠTENJE DRŽAVE.
II. NAŠ CILJ - REPUBLIKA BiH
Naš cilj je Republika BiH sa dva nivoa vlasti: opštinska, sa visokim nivoom lokalne samouprave, i državna vlast RBiH koja treba imati suverenu vlast na cijeloj svojoj teritoriji,
osiguravajući ekonomsku i političku ravnopravnost svih građana.
To je RBiH bez kantona, entiteta i distrikta Brčko, organizovana u sedam ekonomskih regija (Sarajevska, Tuzlanska, Zenička, Mostarska, Banjalučka, Bihaćka i Dobojska regija) čiji je zadatak ubrzan ekonomski razvoj pomenutih regija i cijele BiH.
Da bismo došli do ovog cilja nužno je da se “tročlana banda” SDA, SDS i HDZ sa svojim satelitima SZBiH i PDP-om uklone sa vlasti kako bi vlast služila narodu, a ne narod vlasti kakvo je trenutno stanje.
Druge opozicione partije, i kada su imale šansu, tokom vladavine Alijanse za promjene nisu iskoristile priliku da naprave radikalan zaokret u političkoj i ekonomskoj sferi, niti su išta uradile, izuzev BPS-a koji je izvršio radikalne pomake u procesu povratka prognanih i izbjeglih.
Politički i ekonomski zaokret i bolji život za sve građane BiH, može omogućiti i garantovati jedino BPS – Sefer Halilović.
Ako dobijemo povjerenje građana na izborima, donijet ćemo plan obnove ratom opustošene zemlje i plan razvoja BiH koji će:
1. Pokrenuti privredu i proces zapošljavanja kroz: otvaranje novih radnih mjesta; osiguran liberalniji i sigurniji ulazak stranog kapitala; ohrabrivanje domaćih investitora i posebnu stimulaciju za sve oblasti proizvodnje.
Zaštit ćemo domaće tržište i domaću proizvodnju, poništiti štetne ugovore koji su BiH pretvorili u slovenačku, hrvatsku i srbijansku koloniju, uz obavezno godišnje uravnoteženje robnog bilansa sa svim zemljama.
Izvršit ćemo revitalizaciju starih i stvoriti nove, velike ekonomske sisteme uz koje ćemo razviti mala i srednja preduzeća i malu privredu.
Posebno ćemo stimulisati razvoj poljoprivrede i sela kroz garantovani otkup i sigurnu cijenu.
Započet ćemo sa izgradnjom privredne infrastrukture kao novog razvojnog impulsa i početi izgradnju auto-puta koji mora završiti u Neumu i u čiji projekat će biti uključen i priključak za Tuzlu i izgradnja luke Neum.
Zabranit ćemo izvoz balvana i masovnu sječu šuma, i stimulirati drvnu industriju koja može dati značajan doprinos zapošljavanju.
U razvojnim planovima BiH posebna pažnja će biti posvećena eksploataciji šuma, korištenju voda i razvoju svih vrsta turizma.
2. BiH nema socijalni program ni 11 godina poslije rata, ni na nivou države, ni na nivou entiteta.
Socijalna politika se rješava parcijalno i različito od opštine do opštine.
Zbog toga ćemo donijeti cjelovit socijalni program na nivou države i na jedinstven način riješiti socijalnu politiku.
Ona mora obezbijediti socijalnu sigurnost građana na prostoru cijele BiH, koja će se finansirati preko poreza i doprinosa.
a) Penzioneri, koji su godinama uplaćivali sredstva u penzioni fond moraju normalno živjeti od svojih penzija, a ne da zbog kriminalne vlasti budu ponižavani, primorani da na ulicama protestvuju i traže svoja stečena prava, te da budu na ivici gladi.
To stanje se mora promijeniti.
Vratit ćemo dostojanstvo ovoj kategoriji stanovništva i omogućiti im normalan život kroz permanentno povećanje penzija, a one koji imaju minimalne penzije ćemo osloboditi plaćanja komunalnih usluga.
Uvesti ćemo jedinstven Zakon na nivou države,  jedinstveni penzioni fond, te vratiti svu opljačkanu imovinu Fondu PIO, odnosno njenim stvarnim vlasnicima - penzionerima.
b) Nezaposleni su najbrojnija i najugroženija katergorija u BiH i oni po svim elementima predstavljaju prioritet.
Mi se zalažemo za društvo socijalne pravde u kojem će svi imati socijalnu sigurnost.
Zbog toga ćemo obezbjediti materijalne i druge oblike socijalne sigurnosti i oslobađanje od plaćanja komunalija tokom trajanja nezaposlenosti, a ukupnim mjerama ekonomske i državne politike ubrzano smanjivati broj ove populacije kroz otvaranje novih radnih mjesta i uvođenja olakšica poslodavcima.
Za najugroženije su predviđene finansijske nadoknade.
3. Donijet ćemo Zakon kojim ćemo formirati jednu boračku organizaciju i kojim ćemo trajno i potpuno riješiti pitanje prava boraca i boračkih porodica po uzoru na Zakon koji je Josip Broz Tito donio za svoje partizane,
a izvršit ćemo reviziju svih izdatih rješenja za različite kategorije boračkih populacija i poništiti neopravdano izdata rješenja.
4. Donijet ćemo jedinstven Zakon o obrazovanju na prostoru cijele BiH i znatno poboljšati kvalitet obrazovanja čime ćemo spriječiti hiperprodukciju nekvalitetnih kadrova.
Mladima i studentima ćemo obezbjediti besplatno školovanje i studiranje; brzo zapošljavanje u okviru značajnog pokretanja privrednih kapaciteta, te stvaranje normalnih uslova za njihov ostanak i rad u BiH.
Standard učenika i studenata ćemo povećati kroz izgradnju novih internata i studentskih domova, a stimulisati ćemo i stipendirati dalje školovanje najuspješnijih.
Oštro ćemo sankcionisati korupciju u školstvu.
5.Po hitnom postupku ćemo donijeti Zakon o sportu na nivou cijele BiH i uvesti Ministarstvo sporta.
6. Poštovat ćemo sve konvencije o ljudskim pravima, a pooštriti zakonsku regulativu za određena krivična djela kao što su: izazivanje vjerske i nacionalne mržnje i zabraniti rad strankama, organizacijama i udruženjima koja su djelovala i koja djeluju sa pozicija nacizma i fašizma,
kao i za određena krivična djela počinjena u oblasti privrednog i radnog prava, kako bi mehanizmima pravne države uveli red, spriječili i eliminisali crno tržište: roba, radne snage, trgovinu drogom i bijelim robljem.
Uvesti ćemo obavezno i besplatno liječenje svih ovisnika o narkoticima.
Radikalno ćemo se obračunati sa svim oblicima kriminala i korupcije na svim nivoima vlasti i u svim porama društva.
7. Pod hitno zaustaviti rasprodaju državne imovine u bescijenje.
Izvršit ćemo reviziju pljačkaške privatizacije, promijeniti postojeći kriminalni koncept privatizacije i poništiti sve štetne i nezakonite ugovore, a imovinu vratiti državi i onima koji su je stvorili.
Formirati ćemo Ministarstva za privatizaciju i reviziju privatizacije.
8. Donijet ćemo Zakon o ispitivanju porijekla imovine i oduzeti svu nezakonito stečenu imovinu.
9. Poništit ćemo negativne efekte PDV-a, zatvaranjem preko 400 divljih, graničnih prelaza u BiH i uvođenjem tri stope PDV-a: nulte stope - za osnovne prehrambene artikle; dječiju hranu i opremu; izdavačku djelatnost i lijekove; 20% stopu za sve ostale proizvode, osim visokoluksuzne robe za koju treba uvesti stopu PDV-a od 50%.
10. Uspostaviti ćemo međudržavne ugovore sa susjednim i svim drugim državama na principima pune ravnopravnosti i nemiješanja u unutrašnje poslove, uz primjenu: ekonomskog, političkog, kulturnog i viznog reciprociteta.
U kratkom roku uz puno angažovanje države ćemo riješit problem stare devizne štednje.
11. Uspostavit ćemo Ministarstvo za dijasporu BiH i podsticati je na povratak u BiH i investiranje kako znanja, tako i kapitala, a istovremno se kao država brinuti o svojim nacionalnim manjinama i dijaspori svugdje u svijetu.
III. PERSPEKTIVE
Sprovođenjem zadataka i ciljeva iz ove Izborne platforme, osigurati će se da BiH egzistira kao funkcionalna država na cijeloj svojoj teritoriji, kao država socijalne pravde i jednakih šansi za sve građane,
a samim tim njen brz ulazak u Evropsku uniju i druge euroatlantske integracije.
Sve zadatke koji su sadržani u programu stranke, razmotrili smo sa najsposobnijim stručnim timovima stranke za pojedine oblasti, koji su garant da se navedeni zadaci mogu realizirati.
BPS je prema programu najkvalitetnija i kapacitetu kadrova najjača stranka u BiH koja je jedina u stanju izvršiti politički preokret i povesti BiH na put razvoja i prosperiteta.
