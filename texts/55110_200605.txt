ΔΙΑΚΗΡΥΞΗ
Τίποτα δεν είναι πιο δυνατό από μια ιδέα που έχει ωριμάσει.
Στεκόμαστε με προβληματισμό απέναντι στη ζωή μας.
Αντικρίζουμε μια πατρίδα ημικατεχόμενη,
 με τους ανθρώπους της να ζουν χωρισμένοι από το τείχος που έχουν στήσει ξένοι εισβολείς τόσα χρόνια, στο έλεος μιας “άνετης προσωρινότητας”.
Από την άλλη ζούμε σε πόλεις εχθρικές.
Ένα απάνθρωπο και ληστρικό, «αναπτυξιακό» μοντέλο, που στηρίζεται άμεσα ή έμμεσα από όλες τις πολιτικές δυνάμεις,
 βιάζει τη φύση,
μολύνει τα νερά μας,
ξεπουλά τις ακτές μας στην άκρατη τουριστικοποίηση,
 συγκεντρώνει τον κόσμο στις τσιμεντουπόλεις,
διαλύει τον κοινωνικό ιστό
και μας εγκλωβίζει στη δικτατορία της αυτοκινούμενης λαμαρίνας,
στη σκουπιδοποίηση της ζωής και της φύσης.
 Είναι το ίδιο μοντέλο που προωθεί τον άκρατο καταναλωτισμό,
το ξεζούμισμα στην εργασία,
 την υποβάθμιση των ανθρωπίνων σχέσεων,
 την αλλοτρίωση, την απομόνωση, την αδιαφορία, την παθητικότητα, το άγχος και τη νεύρωση.
Είναι το μοντέλο που παράγει τα σκάνδαλα και τη διαφθορά των κρατούντων,
 ενισχύει την ευνοιοκρατία και επιτρέπει την κατάχρηση εξουσίας.
Υπάρχει ελπίδα και είναι πράσινη
Εμείς που ασφυκτιούμε από την υποβάθμιση της ποιότητας της ζωής μας και την αποσύνδεση της κοινωνίας από τη φύση,
που βιώνουμε την περιβαλλοντική κρίση που απειλεί ολόκληρο τον πλανήτη,
 που προβληματιζόμαστε για το που μας οδηγεί η λογική της “ανάπτυξης”,
 είμαστε έτοιμοι να αγωνιστούμε για μια κοινωνία των πολιτών,
να αγωνιστούμε για να σώσουμε κάτι από το αύριο που μας κλέβουν.
 Η ζωή και ο κόσμος μας πρέπει να αρχίσει να αλλάζει εδώ και τώρα, για να μπορεί να αλλάξει και αύριο.
 Η δημιουργία μιας τέτοιας κοινωνίας που να μπορεί να κτίσει και να διεκδικήσει με αξιοπρέπεια τα οράματα της:
Την κατοχύρωση των ανθρωπίνων και πολιτικών δικαιωμάτων,
την ενότητα της χώρας,
 το ειρηνικό μέλλον που αποτελεί το πλαίσιο των προσδοκιών μας για μια ουσιαστική και όχι επιφανειακή ευημερία.
Στο δρόμο για την Ιθάκη
Είναι κατανοητό σ’ όλους ότι η πραγμάτωση των πιο πάνω στόχων δεν είναι εύκολη υπόθεση.
Προσπαθούμε να ξεπεράσουμε τις παραδοσιακές διαχωριστικές γραμμές των πολιτικών κομμάτων, να ανοίξουμε καινούργιους δρόμους.
 Για να το πετύχουμε, οφείλουμε να αναζητήσουμε και να ενισχύσουμε τα στοιχεία εκείνα που μας ενώνουν.
Πάνω απ’ όλα μας ενδιαφέρει η ειλικρίνεια και η αυθεντικότητα στην έκφραση και η διαμόρφωση μιας πραγματικά διαφορετικής πρότασης, μιας νέας διεκδίκησης, μιας νέας παρουσίας στην πολιτική σκηνή.
 Επιδιώκουμε να προσφέρουμε μια πρόταση που πρώτα θα εκφράζει και μετά θα πείθει.
 Στόχος μας είναι να διασφαλίσουμε ότι ο λόγος μας δεν θα ψευτίσει, δεν θα ξεπουληθεί στην αγορά των συνειδήσεων, δεν θα αναλωθεί στο κυνήγι της εξουσίας και δεν θα μετατραπεί σε ξεθωριασμένα συνθήματα.
ΚΥΠΡΙΑΚΟ
Εισαγωγή
Η Κύπρος είναι μια πολυπολιτισμική κοινωνία
και οι προβληματισμοί αναφορικά με τη λύση του Κυπριακού προβλήματος πρέπει να λαμβάνουν υπόψη τις ανησυχίες και τις ανασφάλειες όλων των κατοίκων της.
 Τα ανθρώπινα και τα πολιτικά δικαιώματα πρέπει να κατοχυρώνονται στα πλαίσια της τελικής λύσης.
 Η οικολογική θεώρηση αναγνωρίζει την Κύπρο ως μια ενιαία οντότητα,
 με κεντρική διαχείριση των φυσικών πόρων και κεντρικό σχεδιασμό της αειφόρας, δηλ. βιώσιμης ανάπτυξης του νησιού.
Η Κύπρος βαδίζει ήδη το ειρηνικό της μέλλον στην Ευρωπαϊκή Ένωση (Ε.Ε.), η οποία ναι μεν δεν αποτελεί πανάκεια αλλά το Ευρωπαϊκό Κεκτημένο είναι ένα ελάχιστο ικανό πλαίσιο που μπορεί και πρέπει να εγγυηθεί μια ασφαλή και ειρηνική διαβίωση για όλους τους κατοίκους της.
Εκφράζουμε τη συμπαράστασή μας σε όλους τους Κυπρίους που για πολλές δεκαετίες υπέφεραν και υποφέρουν από τις διάφορες φάσεις του Κυπριακού προβλήματος.
 Όταν φτάσουμε στη λύση του Κυπριακού είναι απαραίτητο να υπάρξουν οι αναγκαίες εκατέρωθεν απολογίες για το παρελθόν και η δέσμευση για προσπάθεια δημιουργίας ενός καλύτερου μέλλοντος.
Χρειάζεται να ενισχυθούν οι δεσμοί μας με τους Τ/Κ συμπατριώτες μας.
Η συμπαράστασή μας στον αγώνα που κάνουν κάποιοι Τ/Κ ενάντια στο Τ/Κ καθεστώς και στην Τουρκία πρέπει να ενισχυθεί.
Χρειάζονται επίσης τολμηρές πρωτοβουλίες για να αποδείξει η Κυπριακή Δημοκρατία ότι τους θεωρεί πολίτες με ίσα δικαιώματα
 και να εφαρμόσει ακόμη περισσότερα μέτρα που να δημιουργούν συνθήκες ασφάλειας και εμπιστοσύνης ενάντια στην καθημερινή προπαγάνδα του Τ/Κ καθεστώτος.
Η ενότητα του οικοσυστήματος
Μια κύρια συνιστώσα της Πράσινης Πρότασης είναι το ενιαίο του Κυπριακού χώρου ως οικοσυστήματος και ως κοινωνίας ανθρώπων.
 Σ΄ αυτή τη βάση η ενιαία διαχείριση των φυσικών πόρων, των υδάτινων, των ενεργειακών, των ορυκτών, των δασικών, των παράλιων και άλλων
 και ο ενιαίος σχεδιασμός  αναπτυξιακών έργων και έργων υποδομής είναι όχι μόνο αναγκαίος αλλά και αναπόφευκτος για να είναι ρεαλιστικός και αποτελεσματικός.
Η κοινωνία των πολιτών – Άμεση δημοκρατία
Ο σεβασμός των δικαιωμάτων των πολιτών,
 η αξιοπρέπεια, η κοινωνική δικαιοσύνη,
 η ανεξαρτησία και η κατάργηση κάθε ξένης επέμβασης και επιβουλής είναι κύρια και απαραβίαστα στοιχεία της όποιας προσέγγισης και της όποιας λύσης.
 Σε μια εποχή που η κοινωνία των πολιτών, με την ενίσχυση των δυνατοτήτων για ενεργή εμπλοκή τους, αποκτά όλο και πιο καθοριστικό ρόλο
 και η διεθνής κοινωνία αναβαθμίζει το στόχο της άμεσης δημοκρατίας,
 η αποδοχή της οποιασδήποτε παραβίασής της θα ήταν ανεπίτρεπτη.
Ο ρατσιστικός διαχωρισμός των ανθρώπων
Το Κίνημα Οικολόγων Περιβαλλοντιστών θεωρεί ότι ο γεωγραφικός διαχωρισμός των Κυπρίων, με βάση την καταγωγή ή τη θρησκεία δεν μπορεί να στηρίξει μια ειρηνική προοπτική για την Κύπρο και την περιοχή!
 Η προωθούμενη διζωνική δικοινοτική ομοσπονδία στηρίζεται σε ένα τέτοιο ρατσιστικό διαχωρισμό των ανθρώπων,
 σε βαθμό μάλιστα που πολύ λίγες είναι οι διαφορές της από το επόμενο στάδιο των δεδηλωμένων τουρκικών διεκδικήσεων που είναι ήδη η συνομοσπονδία.
Οι μέχρι τώρα δεσμεύσεις
Κανένας δεν μπορεί να αμφισβητήσει την ύπαρξη κάποιων ασφυκτικών δεδομένων.
 Η συνεχιζόμενη κατοχή,
 η προσφυγιά των Ε/Κ και ο εκτοπισμός των Τ/Κ,
 ο μαζικός εποικισμός,
οι άθλιες συνθήκες διαβίωσης των εγκλωβισμένων Ε/Κ και Μαρωνιτών στα κατεχόμενα,
το εθνικό ξεκαθάρισμα,
 ο εξαναγκασμός των Τ/Κ σε μετανάστευση,
 η καλλιέργεια καχυποψίας ανάμεσα στις δυο κοινότητες είναι καθοριστικοί παράγοντες.
Από την άλλη κάποιες “συμφωνίες υψηλού επιπέδου”, που μεταφέρθηκαν αργότερα σε ψηφίσματα των Ηνωμένων Εθνών και κείμενα της Ευρωπαϊκής Ένωσης, περιέχουν το όνομα της “συμφωνημένης” λύσης: “Διζωνική Δικοινοτική Ομοσπονδία” (ΔΔΟ).
 Το Σχέδιο Αναν 5, ενώ προήλθε από το Γενικό Γραμματέα των Ηνωμένων Εθνών, δεν σεβάστηκε τις πρόνοιες των ψηφισμάτων των Ηνωμένων Εθνών, ούτε το Διεθνές Δίκαιο, ούτε τις Αρχές στις οποίες στηρίζεται η Ευρωπαϊκή Ένωση
 και ορθά απορρίφθηκε από την συντριπτική πλειοψηφία των Ελληνοκυπρίων.
Τι σημαίνει «εδαφική πτυχή»;
Το εδαφικό, όπως προβάλλεται, συνδέεται με τη αρχή της διζωνικότητας και γενικότερα του διαχωρισμού.
Οι Οικολόγοι δεν μπορούμε να αποδεχτούμε ότι ο  διαχωρισμός είναι η ικανή και αναγκαία προϋπόθεση για την ειρήνη.
 Η προσέγγιση στην εδαφική πτυχή θα μπορούσε, ακόμα και τώρα, να επιδιωχθεί στη βάση περισσότερων ζωνών (π.χ. όσες οι σημερινές επαρχίες ή όσος αριθμός προκύπτει με βάση ορισμένους δείκτες που προβλέπονται από την Ευρωπαϊκή Ένωση στα πλαίσια περιφερειακής ανάπτυξης κ.α.)
 και με ενισχυμένη την αυτοδιοίκηση
που θα προωθεί σιγά αλλά σταθερά τη συνύπαρξη και τη συνεργασία Ε/Κ και Τ/Κ και άλλων για την κοινή πρόοδο αφού δεν θα προϋποθέτουν, ούτε και θα οδηγούν, στην ομοιογένεια των ζωνών / περιφερειών.
Παρουσία κατοχικών στρατευμάτων - Οι εγγυήσεις
Η αποχώρηση των τουρκικών κατοχικών στρατευμάτων είναι απαραίτητη πριν την εφαρμογή της λύσης.
 Η παρουσία κατοχικής δύναμης δεν επιτρέπει την ελεύθερη έκφραση των Τ/Κ που ζουν στα κατεχόμενα.
Όπως φανερώνουν οι μεγάλοι αριθμοί μετανάστευσης Τ/Κ, θύματα της κατοχικής δύναμης είναι και οι ίδιοι οι Τ/Κ.
Η ικανοποίηση του αισθήματος ασφάλειας απαντιέται μόνο με την παρουσία διεθνούς ειρηνευτικής δύναμης,
με ενεργή παρουσία της Ευρώπης και ανάλογες εγγυήσεις που θα πρέπει να αντικαταστήσουν τις όποιες εγγυήσεις Ελλάδας, Τουρκίας και Ηνωμένου Βασιλείου.
Οι έποικοι: Παραβίαση των δικαιωμάτων των Κυπρίων πολιτών
Η αδικία δεν δημιουργεί δίκαιο.
 Σ΄ αυτή την αναφορά μπορεί να συμπυκνωθεί η τοποθέτηση για το θέμα. Αυτή ακριβώς η διατύπωση συνθέτει τη βάση αρχής η οποία συμπληρώνεται με τη σαφή αναφορά στο ότι οι έποικοι δεν αποτελούν μέρος του κυπριακού λαού ούτε και μπορούν να συμμετάσχουν στη διαμόρφωση της λύσης.
Η απόφαση του Ευρωπαϊκού Κοινοβουλίου μέσα από την Έκθεση Πος, παρέχει στο θέμα αυτό μια ξεκάθαρη προοπτική: Παροχή οικονομικών κινήτρων για επαναπατρισμό των εποίκων.
Το Κίνημα Οικολόγων Περιβαλλοντιστών θεωρεί ότι κάτι τέτοιο είναι πολύ πιο λογικό κι ανθρώπινο από ότι η αποζημίωση των προσφύγων για αναγκαστική απεμπόληση του δικαιώματος περιουσίας.
Εγκλωβισμένοι
Το Κίνημα στέκεται με θαυμασμό μπροστά στον αγώνα των «εγκλωβισμένων» ενάντια στα τουρκικά σχέδια εξάλειψης κάθε ίχνους ελληνικού στοιχείου στην κατεχόμενη Κύπρο.
 Οι «εγκλωβισμένοι» Ε/Κ και Μαρωνίτες, με την εθελούσια παραμονή τους και με τις εξ’ αυτής πολύχρονες και πολύμορφες θυσίες τους, έχουν προσφέρει στην πολιτική ηγεσία μοναδικά όπλα για αποκάλυψη των σχεδίων της Τουρκίας σε βάρος της Κύπρου.
 Δυστυχώς η πολύτιμη προσφορά τους δεν αξιοποιήθηκε.
Το Κίνημα αναγνωρίζει την ανάγκη για ουσιαστική και συνεχή βελτίωση των συνθηκών διαβίωσης των «εγκλωβισμένων» και υπόσχεται να συμβάλει στην άμεση αξιοποίηση των θυσιών τους.
Αγνοούμενοι
Το θέμα των εκατοντάδων αγνοουμένων δεν έτυχε μέχρι σήμερα των σωστών χειρισμών.
Το Κίνημα υποστηρίζει ότι το θέμα των αγνοουμένων δεν πρέπει να τυγχάνει πολιτικής εκμετάλλευσης ή να συσχετίζεται με οποιεσδήποτε σκοπιμότητες και προτείνει την εντατικοποίηση των προσπαθειών για διερεύνηση της τύχης όλων των αγνοουμένων σ’ ολόκληρη την Κύπρο και πέρα απ’ αυτή στην ίδια την Τουρκία.
Διαφώτιση
Η μη επίλυση του Κυπριακού προβλήματος οφείλεται στα δεδηλωμένα σχέδια της Τουρκίας σε βάρος της Κύπρου.
 Αν η Τουρκία δεν εγκαταλείψει τα επεκτατικά της σχέδια το Κυπριακό πρόβλημα δεν πρόκειται να λυθεί με τις δικοινοτικές συνομιλίες.
 Η Τουρκία θα εγκαταλείψει τα επεκτατικά της σχέδια μόνο αν πιεστεί αποτελεσματικά από τη Διεθνή Κοινότητα και από τις υποχρεώσεις της που απορρέουν από την ενταξιακή της πορεία προς την Ευρωπαϊκή Ένωση.
Διαφορετικά, αντί να πιέζεται η κατοχική Τουρκία, ο θύτης, θα πιέζεται η δική μας πλευρά, το θύμα, για να κάνει και άλλες υποχωρήσεις πέραν αυτών που έχει ήδη κάνει.
Η εξασφάλιση της απαραίτητης συμπαράστασης μπορεί να γίνει μόνο μέσα από πολυδάπανη, συστηματική και οργανωμένη διαφώτιση, χωρίς διαλείψεις ή αναστολές, με την εμπλοκή και την αξιοποίηση όλων των ευαισθητοποιημένων πολιτών, των πολιτικών, των οργανώσεων και άλλων παραγόντων στην καταγγελία των παραβιάσεων των ανθρωπίνων δικαιωμάτων.
Σχέδιο Ανάν 5 και η προοπτική μιας λύσης
Η φιλοσοφία του Σχεδίου Ανάν 5 είναι χωριστική.
Διαχωρίζει του κύπριους σε δύο ξεχωριστά κλουβιά με βάση την εθνική τους καταγωγή.
 Η επαναφορά του θα είναι καταστροφική.
Κατανοούμε ότι η εφαρμογή μιας δίκαιης κι ανθρώπινης λύσης θα χρειαστεί προσπάθειες συνειδητές από τους πολίτες, τους Ε/Κ και τους Τ/Κ, οι οποίοι θα πρέπει να επιδιώξουν να βρουν τον τρόπο της επικοινωνίας και της κατανόησης.
 Θα χρειαστούν ρεαλιστικά χρονοδιαγράμματα που θα στοχεύουν στην ενοποίηση της κοινωνίας και των πολιτών.
 Η ευρωπαϊκή ένταξη και η παροχή χρηματοδοτήσεων από την Κοινότητα προς αυτή την κατεύθυνση μπορούν να λειτουργήσουν καταλυτικά.
 Τι θα μπορούσε να αποτελέσει τη μεταβατική κατάσταση; Απαραίτητα κάτι που δεν θα υποθήκευε την προοπτική υλοποίησης του οράματος αλλά θα δημιουργούσε σταδιακά τα αναγκαία πλαίσια ασφάλειας και αμοιβαίας εμπιστοσύνης, στοιχεία απαραίτητα για μια ειρηνική συμβίωση.
Η μετεξέλιξη πάντως, του κυπριακού κράτους σε ένα κράτος με ενισχυμένη περιφερειακή ανάπτυξη (π.χ. ομοσπονδία) δεν μπορεί να γίνει με βάση τα κατοχικά δεδομένα.
Για ένα κοινό όραμα όλων των Κυπρίων -  Μια ενιαία κοινωνία
Η επαφή και η προσέγγιση Ε/Κ, Τ/Κ, Μαρωνιτών, Λατίνων και Αρμενίων προβάλλει ως επιτακτική προτεραιότητα για να ξαναδημιουργηθούν γέφυρες επικοινωνίας.
 Προς την κατεύθυνση αυτή προτείνουμε τη δημιουργία ενιαίων κοινωνικών και πολιτικών φορέων με προοπτική την κατάργηση της χωριστικής αντίληψης.
Ελευθερία και ειρήνη δεν μπορεί να υπάρξει χωρίς δημοκρατία και κοινωνική δικαιοσύνη, χωρίς σεβασμό στα ανθρώπινα δικαιώματα, τον πολιτισμό, το περιβάλλον.
 Στόχος μας είναι η οικοδόμηση μιας ελεύθερης πολυπολιτισμικής κοινωνίας
 με αξιοπρέπεια και σεβασμό στον Άνθρωπο και τα Δικαιώματά του!
Βρετανικές Βάσεις
Η παρουσία των Βρετανικών Βάσεων στην Κύπρο είναι κατάλοιπο αποικιοκρατικών καταστάσεων. Τέτοια κατάλοιπα έχουν καταδικαστεί από δεκαετίες από τον ΟΗΕ (1947).
 Είναι αναγκαία η προώθηση μιας διαδικασίας για επαναδιαπραγμάτευση για τις Βρετανικές Βάσεις και τα άλλα «δικαιώματα» της Βρετανίας στην Κύπρο. Η αναγκαιότητα αυτή ενισχύεται από τις διεθνείς εξελίξεις.
ΕΥΡΩΠΗ
Αντικρίζουμε την ένταξη της Κύπρου στην Ε.Ε. σαν μια πρόκληση για το μέλλον.
Γνωρίζουμε ότι η ένταξη προκαλεί μια σειρά από προβλήματα στον τομέα της οικονομίας, της οργάνωσης της κοινωνίας, ίσως ακόμα και του πολιτισμού μας.
 Ωστόσο η ένταξη της Κύπρου σε ένα χώρο όπου τα ανθρώπινα δικαιώματα έχουν πρωταγωνιστικό ρόλο και όπου η νομοθεσία σε θέματα όπως το περιβάλλον βρίσκεται σε ικανοποιητικό επίπεδο, δεν μπορεί παρά να έχει θετικά αποτελέσματα.
Το Κίνημα Οικολόγων Περιβαλλοντιστών είναι ενεργό μέλος της Ευρωπαϊκής Ομοσπονδίας Πρασίνων Κομμάτων.
Το Κίνημα έχει θέσει ως στόχο του να ευαισθητοποιήσει τα αντίστοιχα Πράσινα Κόμματα στην Ευρώπη (εντός και εκτός Ε.Ε.) αφού αυτά συνιστούν ένα ανερχόμενο πολιτικό χώρο που μπορεί να επηρεάσει καθοριστικά την κατανόηση της ουσίας του Κυπριακού προβλήματος.
ΔΙΕΘΝΗΣ ΠΡΑΓΜΑΤΙΚΟΤΗΤΑ
Ζούμε στην εποχή της “Νέας Τάξης” δηλ. την εποχή που η αμερικανική ηγεσία ανέλαβε υπό την “προστασία” της τις τύχες της ανθρωπότητας.
Κι αυτό μετά από την εποχή του ψυχρού πολέμου και τον ανταγωνισμό των υπερδυνάμεων και της λεγόμενης ισορροπίας του τρόμου.
 Κύριο χαρακτηριστικό αυτής της παντοδυναμίας είναι οι άμεσες εξωτερικές επεμβάσεις και η επίλυση των τοπικών διαφορών με βάση τα συμφέροντα των Αμερικανών.
Το μοντέλο ανάπτυξης που ακολουθείται έχει σαν βασικό στόχο τη μεγιστοποίηση των κερδών αδιαφορώντας για όλες τις αρνητικές επιπτώσεις πάνω στη φύση και τον άνθρωπο.
Είναι αυτό το μοντέλο που για δεκαετίες εξαντλεί τους φυσικούς πόρους, επιβαρύνει επικίνδυνα τη φύση με τα απόβλητά του, γεννά εκατομμύρια ανέργους και καταδικάζει σημαντικό κομμάτι της ανθρωπότητας στη πείνα και τη δυστυχία.
Από τη γέννησή του το Οικολογικό Κίνημα πήρε ξεκάθαρη θέση πάνω στα θέματα των πυρηνικών. Αντιτάχθηκε στην άποψη που ήθελε να τα διαχωρίσει σε πολεμικά και ειρηνικά.
 Το κίνημα αυτό ογκώθηκε μετά το ατύχημα στο Τσερνομπίλ, όπου φάνηκε καθαρά, ότι η επικινδυνότητα των πυρηνικών είναι τεράστια.
Ο δικός μας ρόλος είναι η σύνδεση με το παγκόσμιο οικολογικό κίνημα καθώς και η ενημέρωση, η ευαισθητοποίηση και η κινητοποίηση των Κυπρίων στα πλαίσια μιας διεθνούς κινητοποίησης με βασικούς στόχους:
το σεβασμό της αυτονομίας και της ανεξαρτησίας κάθε λαού και κινήματος
τον αγώνα για μια Γη χωρίς πυρηνικά
τη συμμετοχή στις διεθνείς κινητοποιήσεις
και την ανακοπή της πορείας που οδηγεί στο φαινόμενο του θερμοκηπίου
τη συμμετοχή και την εξάσκηση πίεσης για την παροχή κονδυλίων για την προστασία του περιβάλλοντος στις φτωχές χώρες
τη συμμετοχή στα διεθνή οικονομικά “εμπάργκο” για οικολογικούς σκοπούς. Βασική προϋπόθεση η ευαισθητοποίηση της κοινής γνώμης
τον αγώνα ενάντια στην παγκοσμιοποίηση που δεν σέβεται τους ανθρώπους, τις κοινωνίες και τη φύση.
ΚΟΙΝΩΝΙΚΟΙ ΘΕΣΜΟΙ- ΔΗΜΟΚΡΑΤΙΑ
Για να διατηρηθεί η ζωή στον πλανήτη μας πρέπει να αρχίσει η εξυγίανση από την ίδια την ανθρώπινη κοινωνία.
 Μπορούμε να ελπίζουμε ότι θα κτίσουμε μια νέα κοινωνία ανθρώπων που δεν θα εκφράζει επιθετικότητα και αντιπαλότητα.
 Αυτό μπορεί να επιτευχθεί μέσα από την εγκαθίδρυση δημοκρατικών θεσμών που θα κατοχυρώνουν την πλήρη εφαρμογή των ανθρωπίνων δικαιωμάτων.
 Η ελευθερία του ατόμου να γίνεται σεβαστή.
Το δικαίωμα έκφρασης μεμονωμένων ανθρώπων ή ομάδων να είναι πλήρως κατοχυρωμένο.
 Η ισότητα των πολιτών ανεξάρτητα από φύλο, θρησκεία, εθνότητα, γλώσσα, σεξουαλικές συνήθειες, κοινωνικό ή εισοδηματικό επίπεδο, κουλτούρα, πνευματικές ή σωματικές αναπηρίες, να εκφράζεται μέσα από την παροχή ευκαιριών και δικαιωμάτων σε όλους.
Βασικό εργαλείο για την επίτευξη των στόχων αυτών αποτελεί η άμεση εμπλοκή των πολιτών.
 Η καθιέρωση θεσμών άμεσης δημοκρατίας
 και η λειτουργία της "κοινωνίας των πολιτών" (και όχι των πολιτικών) αποτελεί τη μοναδική ασφαλιστική δικλείδα ελευθερίας και δημοκρατίας.
Για να γίνουν τα πιο πάνω πραγματικότητα θα αγωνιστούμε για: Προστασία της προσωπική ζωής των πολιτών,
την απόρριψη του ηλεκτρονικού φακελώματος, της σε παγκόσμιο επίπεδο, της επέμβασης στα προσωπικά δεδομένα των πολιτών (Echelon)
και την εξασφάλιση του απορρήτου των τηλεφωνικών συνδιαλέξεων.
Κατάργηση της βίας και της κατάχρησης εξουσίας από την αστυνομία,
τον περιορισμό της δράσης των ιδιωτικών ομάδων ασφαλείας (securities) μέσα από τη θέσπιση ενός επαρκούς νομοθετικού πλαισίου.
Θεσμική κατοχύρωση των δημοψηφισμάτων.
Ενίσχυση της νομοθεσίας που κατοχυρώνει τα δικαιώματα των γυναικών για ίση μεταχείριση
ενώ παράλληλα προστατεύει τα βιολογικά δικαιώματα της γυναίκας όπως π.χ. η εργασιακή άδεια μητρότητας και η γονική άδεια (για τον άνδρα και τη γυναίκα).
 Καθιέρωση επιδόματος για κάθε τέκνο και ενίσχυση των βοηθημάτων για τους πολύτεκνους (κλιμάκωση των βοηθημάτων από το τρίτο παιδί και άνω).
Εφαρμογή προγραμμάτων κοινωνικής στήριξης.
Κατάργηση κάθε είδους διάκρισης εναντίον εθνικών ή θρησκευτικών μειονοτήτων, ατόμων με ειδικές ανάγκες ή χαρακτηριστικά και ασθενών (π.χ. AIDS).
Εφαρμογή μέτρων ενάντια στον εθνικισμό και το ρατσισμό.
Προώθηση της ψυχολογικής και κοινωνικής στήριξης των αλλοδαπών (π.χ. ίδρυση πολυ-πολιτιστικού κέντρου).
Διαμόρφωση κοινωνικών θεσμών αλλά και τεχνικής υποδομής για τα άτομα με ειδικές ανάγκες.
Εφαρμογή και παραπέρα εκσυγχρονισμός της νομοθεσίας για τις διευκολύνσεις εμποδιζομένων ατόμων,
την ένταξη των ατόμων αυτών στην κοινωνία και την αποφυγή της ιδρυματοποίησης και του κοινωνικού αποκλεισμού τους.
Ριζική καταστολή του ρουσφετιού, της διαφθοράς και της διαπλοκής που υποσκάπτουν την εξέλιξη της κοινωνίας.
Εντατικοποίηση των προσπαθειών για να κρατηθούν οι νέοι μακριά από τα ναρκωτικά και το αλκοόλ και έμπρακτη βοήθεια για απεξάρτηση από τις ουσίες αυτές.
Προστασία των ξένων εργατών από την εκμετάλλευση των εργοδοτών και των "εμπόρων".
Την προώθηση της ισομισθίας και της κατοχύρωσης των ίσων επαγγελματικών και κοινωνικών δικαιωμάτων ούτως ώστε να προστατεύονται και τα δικαιώματα των ντόπιων εργαζόμενων.
Καταρτισμός στρατηγικού σχεδιασμού αντιμετώπισης του προβλήματος των οικονομικών και πολιτικών προσφύγων.
 Την  αντιμετώπιση του θέματος με βάση το σεβασμό της ανθρώπινης ζωής και αξιοπρέπειας αλλά και λαμβάνοντας υπόψη τις ιδιαίτερες συνθήκες της Κύπρου.
 Φιλοξενία και υποστήριξη των προσφύγων μέχρι την αναχώρησή τους από τη χώρα σε συνθήκες ανθρώπινες.
Καθιέρωση της κοινωνικής θητείας ως απάντηση στην κατοχύρωση του δικαιώματος των αντιρρησιών συνειδήσεως.
Ενίσχυση των υπηρεσιών ψυχολογικής στήριξης των στρατιωτών και την προώθηση θεσμών αυτό-οργάνωσης και έκφρασης των στρατιωτικών και των αστυνομικών.
Ενίσχυση της κοινωνικής μέριμνας (συντάξεις) για τις άπορες οικογένειες, τους συνταξιούχους, τους πολύτεκνους, τα άτομα με ειδικές ανάγκες, τα νέα ζευγάρια και τα άτομα της τρίτης ηλικίας.
Προώθηση των νέων ανθρώπων στην εργασία και τα κέντρα λήψης αποφάσεων.
 Μη πρόσληψη συνταξιούχων στη δημόσια υπηρεσία για καλύτερες ευκαιρίες εργοδότησης των νέων.
Προστασία των παιδιών και των νέων από τη βία και το πορνό.
Αυστηρή εφαρμογή κανονισμών που να μην επιτρέπουν την προβολή διαφημίσεων και θεαμάτων εκφυλισμού της ερωτικής σχέσης από την τηλεόραση σε ζώνες κατάλληλες για παιδιά.
 Ενίσχυση της υπηρεσίας εκπαιδευτικών ψυχολόγων.
Κατάργηση της γραφειοκρατίας με την εφαρμογή των νέων τεχνολογιών και την κατάλληλη εκπαίδευση των δημοσίων υπαλλήλων.
 Ανακατανομή του αριθμού των δημοσίων υπαλλήλων με βάση τις ανάγκες που διαμορφώνονται στις νέες συνθήκες.
 Κατοχύρωση των πολιτικών δικαιωμάτων των δημοσίων υπαλλήλων.
Ενίσχυση των υπηρεσιών του Επιτρόπου Διοικήσεως, του Επιτρόπου Ανθρωπίνων Δικαιωμάτων και της Ελεγκτικής Υπηρεσίας.
Αναμόρφωση του σωφρονιστικού συστήματος και εκσυγχρονισμός των φυλακών ώστε να μετατραπούν από χώρους κράτησης και τιμωρίας και ενθάρρυνσης για νέα ποινικά αδικήματα σε, χώρους αναμόρφωσης, με έμπρακτο σεβασμό της αξιοπρέπειας όσων διαμένουν εκεί.
Κατάργηση όλων των προνομίων των πολιτικών (π.χ. αστυνομικές φρουρές).
Κατάργηση των διαδοχικών θητειών σε κάθε δημόσιο αξίωμα (όχι πέραν των δύο).
Προώθηση νομοθεσίας σχετικά με το λειτουργικό πλαίσιο των δημοσκοπήσεων (αξιοπιστία, φερεγγυότητα, χρονική απόσταση από τις εκλογές).
Προώθηση κανονισμών που να επιβάλλουν στα ΜΜΕ την ισότιμη προβολή και μεταχείριση όλων των πολιτικών χώρων, ομάδων και πολιτών
και να προστατεύουν τους δημοσιογράφους που εργάζονται  σύμφωνα με τις αρχές της δημοσιογραφικής δεοντολογίας.
 Εκσυγχρονισμός της Δημόσιας Ραδιοτηλεόρασης.
Προστασία των μικρών και μεσαίων καταστηματαρχών από τον ανταγωνισμό των υπεραγορών.
 Βελτίωση των όρων εργασίας των πωλητών ιδιαίτερα στις εορταστικές περιόδους.
Προώθηση μέτρων πρόληψης της αύξησης της εγκληματικότητας.
Προώθηση νομοθεσίας για τη λειτουργία των πολιτικών κομμάτων και την οικονομική ενίσχυση όλων των πολιτικών οργανισμών.
 Προώθηση νομοθεσίας που να καθιστά παράνομη την αποδοχή εισφορών από ξένους οικονομικούς οργανισμούς προς τα κυπριακά κόμματα
και που να υποχρεώνει τα κόμματα να δηλώνουν από πού προέρχονται οι οικονομικοί τους πόροι και πως ξοδεύονται.
Αποκομματικοποίηση του δημόσιου βίου με τη νομοθετική εφαρμογή κριτηρίων συμμετοχής στα συμβούλια ημικρατικών οργανισμών.
Νομοθετική κατοχύρωση του δικαιώματος για ενημέρωση και πρόσβαση σε πληροφορίες προγραμμάτων δημοσίων υπηρεσιών.
ΠΑΙΔΕΙΑ
Η παιδεία, μέσα και έξω από τα εκπαιδευτικά ιδρύματα, καλείται να αξιοποιήσει τη γνώση, την ιστορία και τον πολιτισμό και καλλιεργώντας τη σκέψη, την κριτική και την έρευνα, να εμπεδώσει την υπάρχουσα, να παράξει νέα γνώση και να δημιουργήσει πολιτισμό.
Ουσιαστικά η παιδεία, κτίζοντας πάνω στο χτες, δημιουργεί το σήμερα και ανοίγει τους δρόμους για το αύριο, υπηρετώντας το όραμα της κοινωνίας.
 Για μας το όραμα αυτό εμπεριέχει και τη διαμόρφωση ενημερωμένων, δημιουργικών, κριτικών, συμμέτοχων, διεκδικητικών και κυρίως ελεύθερων πολιτών που θα ξέρουν να αγωνίζονται για τα δικαιώματά τους.
Οι στόχοι αυτοί προϋποθέτουν η εκπαιδευτική διαδικασία να είναι ουσιαστικά δημοκρατική,
με βάση το σεβασμό της ατομικότητας,
 της εθνικής και πολιτιστικής ιδιαιτερότητας του κάθε μέλους /ομάδας
 και την καλλιέργεια ανθρωπιστικής και οικολογικής συνείδησης.
Στην περίπτωση της Κύπρου, με τη συνεχιζόμενη τουρκική κατοχή και όλες τις συνέπειές της στον άνθρωπο, το περιβάλλον και τον πολιτισμό, η παιδεία έχει ένα περισσότερο σύνθετο και καθοριστικό ρόλο.
 Διαπίστωσή μας είναι ότι η παιδεία μας, ανεξάρτητα από την ουσιαστική συμβολή εκπαιδευτικών φορέων και ατόμων, δεν ανταποκρίνεται στις ιδιαίτερες ανάγκες του τόπου.
 Σ’ αυτό ευθύνεται η έλλειψη του οράματος και το γεγονός ότι η κοινωνία μας έχει θεοποιήσει τα μεγέθη και έχει ανατρέψει τις ανθρώπινες και τις πολιτισμικές αξίες.
 Έχει αναδείξει σαν πρότυπα και “αξίες” το μιμητισμό, τη ξενομανία, την υπερκατανάλωση, τη μεγιστοποίηση του κέρδους και την εμπορευματοποίηση.
Η δημοκρατική παιδεία απαιτεί ισότητα ευκαιριών στη μόρφωση.
 Η ανθούσα παραπαιδεία καλείται να καλύψει τα κενά που παρουσιάζονται στο περιεχόμενο των εκπαιδευτικών προγραμμάτων και τις στρεβλώσεις τους.
Η διαδικασία αυτή αυξάνει την ανισότητα ευκαιριών μόρφωσης που ήδη εντείνεται και από τις διαφοροποιήσεις ανάμεσα στα "καλά” και τα “κακά” σχολεία, ιδιωτικά και δημόσια.
Η λειτουργία του Πανεπιστημίου Κύπρου και του Τεχνολογικού Πανεπιστημίου Κύπρου είναι αναμφισβήτητα, μια σημαντική εξέλιξη για τον τόπο.
 Αναμένεται ότι το Πανεπιστήμιο σαν ένας ζωντανός οργανισμός θα πρέπει να ανταποκρίνεται στον παλμό και τις ανάγκες της κοινωνίας, μέσα από την ελευθερία της σκέψης, της έκφρασης, της έρευνας και του προβληματισμού, μέσα από μια αλληλεπίδραση με το κοινωνικό σύνολο και ταυτόχρονα με την παγκόσμια διανόηση.
 Δεν θέλουμε μια ελιτίστικη και απομονωμένη νησίδα των “εκλεκτών” ούτε ένα ξένο σώμα στην κοινωνία αλλά ένα ζωντανό κομμάτι της που να συμμετέχει ενεργά στην κοινωνική, πολιτιστική και οικονομική ζωή του τόπου.
 Με αυτή τη βάση και προκειμένου να απευθύνεται σ’ όλους τους πολίτες της, το Πανεπιστήμιο της Κύπρου και το Τεχνολογικό Πανεπιστήμιο Κύπρου αναμένεται να είναι, πρωτίστως, Κυπριακά και να προωθούν έμπρακτα την αντίληψη αυτή.
 Θα πρέπει να αναπροσαρμοστεί η προσέγγιση της λειτουργίας του θεσμού του Ενιαίου Λυκείου, βραχυπρόθεσμα και μακροπρόθεσμα, να προωθηθεί η ουσιαστική σύνδεση με την Τεχνική Εκπαίδευση και να επαναπροσδιοριστούν οι στόχοι, με την εμπλοκή ενδιαφερομένων φορέων (ανοικτή και δια βίου εκπαίδευση)
να αναθεωρηθούν οι στόχοι και ο ρόλος της Επαγγελματικής Εκπαίδευσης και του Συστήματος Μαθητείας
να δημιουργηθούν θεσμοθετημένα όργανα  και ένας ευέλικτος και αποτελεσματικός φορέας για καθορισμό στόχων και συνεχή παρακολούθηση και αναπροσαρμογή της πορείας μέσα στα πλαίσια των αναγκών του τόπου και των εξελίξεων στον ευρωπαϊκό χώρο
να δοθούν κονδύλια για λειτουργική και αισθητική αναβάθμιση του χώρου των σχολείων
να προστατευθεί η αυτονομία των Πανεπιστημίων με ταυτόχρονη διασφάλιση της σύνδεσής τους με τις ιδιαίτερες ανάγκες του τόπου
να υποστηριχθεί έμπρακτα το Ανοικτό Πανεπιστήμιο
να ενισχυθεί η υπηρεσία εκπαιδευτικών ψυχολόγων
να διασφαλιστούν οι ακαδημαϊκές ελευθερίες μέσα από μια δημοκρατική λειτουργία και ο διάλογος μέσα στην Πανεπιστημιακή Κοινότητα, με τη θεσμοθετημένη και ουσιαστική συμμετοχή διδασκόντων και διδασκομένων
Εκπαίδευση και περιβαλλοντική συνείδηση
Μέσα σ’ ένα ραγδαία διαμορφούμενο κόσμο, με τα μικρά και μεγάλα περιβαλλοντικά και άλλα προβλήματα στον κυπριακό χώρο, πρέπει να προωθηθεί μια ανανεωμένη παιδεία και μια ζωντανή, πηγαία, συνεπής εκπαίδευση.
Έχει καθοριστεί στα σχολεία μια περιβαλλοντική θεματολογία που, ευτυχώς, δεν περιορίστηκε στα πλαίσια ενός μαθήματος αλλά, σωστά, επεκτάθηκε μέσα από ένα σύνολο μαθημάτων.
Η περιβαλλοντική συνείδηση αποτελεί το βασικό υπόβαθρο της διαμόρφωσης και προώθησης της οποιασδήποτε περιβαλλοντικής πολιτικής.
 Η καθιέρωση στην κοινωνία αξιών αντίθετων προς άκρατο καταναλωτισμό και την ανάπτυξη των ποσοτικών παραγόντων, που να αφορούν την ποιότητα ζωής και την αειφορία, παραμένει κύριο μέλημα του περιβαλλοντικού-οικολογικού κινήματος.
Είναι ουσιαστικό να αποκτήσουμε συνολική περιβαλλοντική ευαισθησία, γιατί κανένα μέτρο προστασίας του περιβάλλοντος ή οικολογικής διαχείρισης δεν μπορεί και δεν πρέπει να στηρίζεται στον πειθαναγκασμό και την επιβολή αλλά στην ουσιαστική κοινωνική συναίνεση και αποδοχή.
Φορείς διαμόρφωσης περιβαλλοντικής συνείδησης θα έπρεπε να βρίσκονται παντού.
Ιδιαίτερα σημαντικός κρίνεται ο ρόλος των μέσων επικοινωνίας και ενημέρωσης που, ενώ έχουν δείξει μέχρι σήμερα αρκετή ευαισθησία όταν πρόκειται για ανάδειξη από το περιβαλλοντικό κίνημα περιβαλλοντικών σκανδάλων, αποδεικνύονται γενικά αδύνατα στην προώθηση πραγματικών προσπαθειών έρευνας, παρουσίασης και συνεπούς προώθησης των προβλημάτων.
Προτείνουμε: Χρηματοδότηση προγραμμάτων ανάπτυξης περιβαλλοντικής συνείδησης μέσα από τις δυνατότητες που παρέχει η Ε.Ε.
Προώθηση κινήτρων για τη συνολική ενασχόληση των πολιτών και των ΜΜΕ με θέματα περιβάλλοντος.
Δημιουργία ενός πραγματικού πλαισίου περιβαλλοντικής εκπαίδευσης στα εκπαιδευτικά ιδρύματα, σε συνεργασία με τους εθελοντές του περιβαλλοντικού-οικολογικού χώρου και τους ειδικούς επιστήμονες.
Αφαίρεση από τα σχολικά εγχειρίδια των αναφορών που εξυμνούν το ακολουθούμενο μοντέλο ανάπτυξης (π.χ. μαζικός τουρισμός, πυρηνικά) και την πρόσθεση περιβαλλοντικής  προσέγγισης στα αναλυτικά προγράμματα και καλλιτεχνικών ασχολιών των παιδιών π.χ. μουσική, τέχνη.
Δυνατότητα μετεκπαίδευσης των εκπαιδευτικών σε θέματα περιβάλλοντος.
ΥΓΕΙΑ
Μια από τις αρνητικές επιπτώσεις της τρομακτικής αλλαγής των συνθηκών ζωής, της προσφυγοποίησης και της αστικοποίησης μεγάλου μέρους του πληθυσμού είναι η μείωση της προσαρμοστικότητας του ανθρώπινου οργανισμού με αποτέλεσμα την αύξηση των χρόνιων νοσημάτων (των ρευματολογικών, των αλλεργικών και άλλων αυτοανοσοποιητικών ασθενειών).
Το σύστημα υγείας που υπάρχει στην Κύπρο καθώς και το προτεινόμενο Εθνικό Σύστημα Υγείας αντιπροσωπεύει την κατεστημένη ιατρική σε αντίθεση με την προληπτική ιατρική.
 Το σημερινό αδιέξοδο στον τομέα της Υγείας, οφείλεται στην εμπορευματοποίηση που υπάρχει στον τομέα αυτό.
Υπάρχει τεράστιο χάσμα μεταξύ αυτών που είναι χρήσιμα, λογικά και οικονομικά συμφέροντα για το Σύστημα Κοινωνικής Πρόνοιας  και αυτών που είναι επικερδή για ένα ιατρείο, για τα Ταμεία Υγείας και για τα ιδιωτικά Νοσοκομεία.
 Η πολιτική κορυφή, ικανοποιώντας μεμονωμένα συμφέροντα ομάδων, έχει οδηγήσει σε οδυνηρά αδιέξοδα.
Οι πολιτικά υπεύθυνοι δεν είναι σε θέση να δείξουν πρωτοποριακό πνεύμα με στόχο την ιδανική ιατρική περίθαλψη με φειδωλή χρησιμοποίηση των υπαρχόντων οικονομικών πόρων.
 Το Κράτος, θέλοντας ουσιαστικά να αποτραβηχτεί από τις υποχρεώσεις χρηματοδότησης που έχει στον τομέα αυτό, προτείνει ένα σύγχρονο Σύστημα Υγείας δίχως να αλλάζει τίποτα ουσιαστικά τη φιλοσοφία της κατεστημένης ιατρικής.
Απλώς κατανέμονται τα οικονομικά βάρη και σε αυτούς που μέχρι σήμερα είχαν “δωρεάν” ιατροφαρμακευτική περίθαλψη, στους άπορους, τους συνταξιούχους, τους άρρωστους και τους αδύναμους ενώ γίνεται και προσπάθεια δημιουργίας κάποιων στεγανών (δημόσιοι υπάλληλοι).
Πρέπει να δημιουργηθεί ένα Γενικό Σχέδιο Υγείας που να βλέπει τον άνθρωπο, τις κοινωνικές και περιβαλλοντικές συνθήκες σαν συγκοινωνούντα δοχεία, με σκοπό τη μείωση και τελικά το ξεπέρασμα της κοινωνικής ανισότητας και στο τομέα αυτό.
 Η υπαλλακτική λύση είναι εκείνο το Σύστημα Υγείας που δουλεύει δίχως κέρδος, που είναι σε θέση να φροντίζει και τους αδύναμους και τους άπορους, που μπορεί να εργάζεται πραγματικά αποτελεσματικά με χαμηλά κόστα.
 Για ξεπέρασμα του αδιεξόδου της κατεστημένης ιατρικής προτείνουμε: Προώθηση Ταμείου Ασφάλισης και Γενικού Συστήματος Υγείας με καθολική συμμετοχή όλου του λαού, δίχως να αφήνονται παράθυρα για εξαιρέσεις.
Δημοκρατικό έλεγχο όλων των διαδικασιών
 και περιορισμό της αυτοδυναμίας των γιατρών.
Έλεγχο, περιορισμό και σταδιακό κλείσιμο των Ιδιωτικών Ταμείων Ιατρικής Περίθαλψης.
Συνεπής εφαρμογή μιας προληπτικής περιβαλλοντικής πολιτικής με επιβολή και αυστηρή τήρηση υγειονομικών προδιαγραφών περνώντας μέσα από τον κατάλληλό σχεδιασμό.
Σε θέματα που αγγίζουν τη Γενική Υγεία οι Μελέτες Περιβαλλοντικών Επιπτώσεων χρειάζονται οπωσδήποτε συμπλήρωση με Μελέτες Υγειονομικών Επιπτώσεων.
Δημιουργία θεσμών που να προάγουν και να ελέγχουν τη ποιότητα της ιατρικής εκπαίδευσης και φροντίδας
και να δίνουν ταυτόχρονα και στους μαζικούς φορείς τη δυνατότητα συμμετοχής στη διαμόρφωση της κρατικής υγειονομικής πολιτικής.
Σημαντικό ρόλο σε αυτό μπορούν να παίξουν σύνδεσμοι ασθενών με κριτικές γνώσεις γύρω από την πάθησή τους.
Δημιουργία αυτόνομων αποκεντρωμένων Γραφείων Υγείας στα οποία θα συνεργάζονται ισότιμα το ιατρικό και παραϊατρικό προσωπικό με άλλους ειδικούς (κοινωνικούς λειτουργούς, ψυχολόγους, μηχανικούς, κτλ.) με σκοπό την εφαρμογή προληπτικής και συμβουλευτικής ιατρικής και τη σφαιρική αντιμετώπιση του θέματος της Γενικής Υγείας και προώθηση της αγωγής υγείας.
Προώθηση και εφαρμογή εναλλακτικών και άλλων μορφών ιατρικής περίθαλψης καθώς και μελέτη για επαναφορά της λαϊκής /  παραδοσιακής ιατρικής.
Καταπολέμηση των κοινωνικών λόγων που οδηγούν τους ανθρώπους στην αυτοκαταστροφή με τη μαζική τοξικομανία, δηλ. την επιδημικών διαστάσεων εξάρτηση από τις νόμιμες τοξίνες (το οινόπνευμα, τη νικοτίνη και τα ψυχοφάρμακα), με την υποστήριξη της δημιουργίας μονάδων απεξάρτησης / αποτοξίνωσης που να λειτουργούν με αβλαβείς, μη τοξικές, ολιστικές μεθόδους, βασισμένες στη συλλογική κοινότητα, την κοινωνική εμπλοκή και την αντιμετώπιση των ψυχολογικών παραγόντων που οδηγούν στην εξάρτηση.
Εφαρμογή πραγματικής αντιαλκοολικής πολιτικής με την απαγόρευση της διαφήμισης.
Γενετικά τροποποιημένοι οργανισμοί και προϊόντα
Να απαγορευτούν όλες οι καλλιέργειες γενετικά τροποποιημένων οργανισμών και προϊόντων.
Να απαγορευτεί η χρήση και εισαγωγή γενετικά τροποποιημένων ζωοτροφών και σπόρων.
Να προωθηθεί η οικολογική γεωργία και βιοκαλλιέργειες.
Να προωθηθεί  η καλλιέργεια για  κτηνοτροφικά  φυτά κατάλληλα  για παραγωγή ζωοτροφών.
Τρίτη ηλικία
Τα προβλήματα που αντιμετωπίζει η τρίτη ηλικία δεν τυγχάνουν της προσοχής και του ενδιαφέροντος που θα έπρεπε από το Κράτος και το Υπουργείο Υγείας.
Τα ιδρύματα που υπάρχουν για τη φροντίδα των ατόμων της τρίτης ηλικίας είναι λιγοστά και ακατάλληλα για να προσφέρουν αξιοπρεπή διαβίωση και είναι προσιτά μόνο σε άτομα με υψηλά οικονομικά έσοδα.
Ακόμη και στο νέο Γενικό Νοσοκομείο Λευκωσίας δεν υπάρχει γηριατρική πτέρυγα.
Κάπνισμα
Ο καρκίνος του πνεύμονα είναι η κυριότερη αιτία θανάτων και το κάπνισμα ο μεγαλύτερος  ένοχος.
Ο εθισμός στη νικοτίνη και ιδιαίτερα ο εθισμός νεαρών ατόμων στο κάπνισμα, αποτελεί πρόβλημα που απαιτεί άμεση αντιμετώπιση.
Το Κίνημα Οικολόγων Περιβαλλοντιστών υιοθετεί τα πιο κάτω πορίσματα της παγκόσμιας συνδιάσκεψης για τον καρκίνο του πνεύμονα που έγινε στο Τόκιο.Προώθηση νέων μεθόδων για την αποτροπή του καπνίσματος ανάμεσα στα παιδιά και ως εκ τούτου το μη εθισμό τους στη νικοτίνη.
 Αύξηση του φόρου στα καπνικά προϊόντα.
 Απαγόρευση του καπνίσματος σε όλους τους κλειστούς δημόσιους χώρους.
Επιμόρφωση του κοινού και αντικαπνιστική αγωγή στην εκπαίδευση για τις βλαβερές συνέπειες του καπνίσματος.
Προώθηση της εφαρμογής νομοθεσίας και δημιουργία συνείδησης στους χώρους εργασίας, μάθησης, ψυχαγωγίας, καθώς και προστασία των παθητικών καπνιστών.
Ηλεκτρομαγνητικά πεδία (ΗΜΠ)
Επιδημιολογικές μελέτες στο εξωτερικό, παρουσιάζουν αυξημένο κίνδυνο λευχαιμίας σε παιδιά ηλικία 14 και 15 ετών που ζουν κοντά σε πυλώνες υψηλής τάσης και κεραίες τηλεπικοινωνιών.
 Με τη πιθανότητα ότι επηρεάζεται η υγεία του ατόμου κοντά σε ΗΜΠ υιοθετείται η προσέγγιση της συνετούς "πρόληψης", δηλαδή την αποφυγή γειτνίασης ατόμων με τα ΗΜΠ.
Πρέπει να απαγορευθεί η τοποθέτησή κεραιών τηλεπικοινωνίας σε απόσταση μικρότερη των 300μ από σχολεία και χώρους όπου συχνάζουν παιδιά και ηλικιωμένοι.
Δικαιώματα ασθενών
Με τις εξελικτικές καταστάσεις στο ιατροφαρμακευτικό σύστημα, οι ασθενείς πρέπει να κατοχυρωθούν νομικά.
Το Κίνημα υποστηρίζει τη Χάρτα των Δικαιωμάτων των Ασθενών που πρέπει και έμπρακτα να διασφαλίζει τα δικαιώματα όλων των ασθενών και να αναβαθμίζει την εξυπηρέτησή τους με τη δημιουργία Υπηρεσίας εντός των νοσοκομείων για εξυπηρέτηση των ασθενών και μείωση της ταλαιπωρίας που υφίστανται.
Καρδιακές παθήσεις
Στην Κύπρο οι καρδιακές παθήσεις είναι ο μεγαλύτερος λόγος για απώλεια ζωής και τα  έξοδα περίθαλψης  είναι τεράστια.
 Η πρόληψη θα σώζει ζωές για τούτο ζητούμε να δημιουργηθούν με δημόσια δαπάνη τοπικές κλινικές με στόχο  α) την καθοδήγηση και εκπαίδευση των πολιτών για τα θέματα καλύτερης ζωής, β) διδασκαλία σωματικών ασκήσεων για βελτίωση της καρδίας και γ) διάγνωση καρδιακών παθήσεων .
Καρκίνος
Ο καρκίνος παίρνει αυξανόμενες διαστάσεις στην Κύπρο και παγκοσμίως, κυρίως λόγω περιβαλλοντικών παραγόντων.
 Προσβάλλει άνδρες, γυναίκες και παιδιά κάθε ηλικίας και κοινωνικής τάξης και αποτελεί τη δεύτερη κυριότερη αιτία θανάτου (μετά από τις καρδιακές παθήσεις).
Η Παγκόσμια Οργάνωση Υγείας καλεί τα κράτη να αναπτύξουν εθνικά προγράμματα αντιμετώπισης του καρκίνου, με αυξημένα μέτρα πρόληψης, έγκαιρη διάγνωση και βελτίωση της θεραπείας και της φροντίδας των ασθενών.
 Παρόμοιες συστάσεις έχει υιοθετήσει και η Ευρωπαϊκή Ένωση.
Αντίθετα η κυπριακή κυβέρνηση, αγνοώντας και τις εκθέσεις κυπρίων εμπειρογνωμόνων και τα αιτήματα των καρκινοπαθών, περιορίζει τις κρατικές υπηρεσίες προς τους καρκινοπαθείς, χωρίς να λαμβάνει ουσιαστικά μέτρα πρόληψης.
Ενώ το ογκολογικό τμήμα του Γενικού Νοσοκομείου Λευκωσίας με τις 18 κλίνες του είναι συνεχώς υπερπλήρες, η κυβέρνηση δεν δημιουργεί ογκολογικά τμήματα στις άλλες πόλεις.
 Πέραν από την υποχρέωση του κράτους για λήψη δυναμικών μέτρων πρόληψης, η ελάχιστη υποχρέωση του κράτους είναι η διατήρηση του κρατικού ογκολογικού τμήματος στα πλαίσια του Νέου Γενικού Νοσοκομείου Λευκωσίας, που θα πρέπει να είναι πλήρες και πολυδύναμο νοσοκομείο, ικανό να αντιμετωπίσει κάθε περιστατικό.
 Οι υπηρεσίες που προσφέρει ο ιδιωτικός τομέας, έστω και αν είναι υψηλής ποιότητας, δεν απαλλάσσουν το κράτος από την ευθύνη του για την παροχή ιατρικής περίθαλψης στους καρκινοπαθείς.
ΝΕΟΛΑΙΑ
Η νεολαία είναι η ελπίδα για το μέλλον ενός χώρου πάνω στην οποία επενδύονται και προβάλλονται όλα τα οράματα και οι προσδοκίες που δεν είχαν υλοποιηθεί από τις προηγούμενες γενιές.
Έτσι η νεολαία φέρει ένα μεγάλο βάρος, πρέπει να πραγματώσει τις προσδοκίες για ένα καλύτερο αύριο και να συμπληρώσει τα κενά και τις ελλείψεις του παρελθόντος, αλλά συνάμα πρέπει και να βρει το δικό της δρόμο, να βάλει τους δικούς της στόχους και να θέσει τις δικές της προτεραιότητες.
Στη σημερινή κυπριακή κοινωνία που ζούμε δεν είναι δύσκολο να αναγνωρίσουμε μια σύγχυση ταυτότητας, εξωτερικά πρότυπα και κουλτούρα να εδραιώνονται και η νέα γενιά, πιο ευέλικτη, να προχωρά προς νέους τρόπους έκφρασης, να γίνεται γνώστης καινούργιων τεχνικών και δυνατοτήτων (π.χ. χρήση ηλεκτρονικού ταχυδρομείου), αλλά να γίνεται και δέσμια της εικονικής πραγματικότητας, του ατομικισμού της εποχής μας και του αγώνα δρόμου απόκτησης εξουσίας και υλικών αγαθών.
Σε όλα αυτά έρχεται να προστεθεί το πλήγμα μιας ημικατεχόμενης πατρίδας και τα στενά πλαίσια μέσα στα οποία μπορεί κάποιος να εργαστεί προς το όραμα ενός ελεύθερου και ενιαίου κράτους,
μη λέγοντας τίποτε ακόμη για την καταστροφή του φυσικού περιβάλλοντος και του οικολογικού εφιάλτη που εγκυμονεί πάνω από τα κεφάλια μας.
Μέσα σε αυτό το κλίμα η νεολαία πρέπει να αποκτήσει τα εφόδια για να διεκδικήσει ένα καλύτερο αύριο για τον εαυτό της αλλά και για τις επόμενες γενιές.
Πρωταρχικά πρέπει:Να αποκτήσει φωνή και να εμπλακεί στα κέντρα λήψης αποφάσεων
Να πολεμήσει ενάντια του ρουσφετιού που καταντά τη διαδικασία εξεύρεσης εργασίας ταπεινωτική και εξευτελιστική εμπειρία για τους νέους
Να αποκτήσει καινούργια πρότυπα και να εμπλακεί ενεργά σε ομάδες πολιτών και εθελοντών
Να καταπολεμήσει ανασφάλειες, μεμψιμοιρίες και αυτοκαταστροφικές διαδρομές με εξαρτησιογόνες ουσίες
Να λάβει ολοκληρωμένη και σφαιρική μόρφωση (με μείωση της παραπαιδείας) και να στηριχθεί συμβουλευτικά πάνω σε θέματα σπουδών και καριέρας
Να εκπαιδευτεί σχετικά με το περιβάλλον που ζει (ένταξη περιβαλλοντικής εκπαίδευσης στα σχολεία) και να ενημερωθεί για την παγκόσμια περιβαλλοντική κατάσταση που επικρατεί (κλιματικές αλλαγές, πείνα, παγκοσμιοποίηση, καταπάτηση ανθρωπίνων δικαιωμάτων, μοντέλο ανάπτυξης).
Το σημαντικότερο κεφάλαιο της ανεργίας και υπο-απασχόλησης που ταλανίζει τους νέους της Κύπρου πρέπει να ανοίξει και να τους δοθεί προτεραιότητα στα θέματα απασχόλησης και κατάρτισης.
ΑΘΛΗΤΙΣΜΟΣ
Ο αθλητισμός είναι μέρος της ίδιας της ζωής μας, γι’ αυτό πρέπει να έχουμε όλοι τη δυνατότητα της άθλησης.
 Αυτή θα εξασφαλιστεί με τη διεκδίκηση ανοικτών χώρων άθλησης και ψυχαγωγίας, την κατασκευή δικτύου πεζοδρόμων και πεζοδρομίων με τις αναγκαίες ασφαλείς προσπελάσεις, δικτύων ποδηλατοδρόμων, ανοικτών τοπικών γυμναστηρίων, ενσωμάτωση αθλητικών δραστηριοτήτων μέσα στην καθημερινή ζωή - βάδισμα, ποδηλασία στις καθημερινές μετακινήσεις, νομοθεσία που να μεταφέρει οικονομικούς πόρους από τη φορολογία σε έργα ανοικτού αθλητισμού με τοπικό χαρακτήρα.
 Και αυτό σε αντιπαράθεση με την επικρατούσα τακτική των κλειστών (για χρήση μόνο από αθλητές) γηπέδων ή χώρων άθλησης, ή την κατασκευή τεράστιων αθλητικών κέντρων που πέρα από τις περιβαλλοντικές επιπτώσεις εκεί που γίνονται, αφαιρούν σημαντικά κονδύλια από το μαζικό αθλητισμό.
Ο αθλητισμός σαν θέαμα πρέπει να αντικρισθεί πολύ προσεκτικά λόγω των κοινωνικών του διαστάσεων.
Για να γίνει προσιτός στο πλατύ κοινό που να μπορεί να τον παρακολουθεί χωρίς να κινδυνεύει σωματικά και ψυχικά, χρειάζεται να ανατραπούν από τη βάση τους η ιδεολογία και η νοοτροπία που τον διέπουν.
Στο σχολείο πρέπει να εμπεδωθεί η αντίληψη του να αγωνίζεται κάποιος σωστά, σεβόμενος κύρια τον αντίπαλο.
Πρέπει επίσης τα σχολεία να διαθέτουν αποδυτήρια και άλλες διευκολύνσεις για να ενθαρρύνεται η άθληση των μαθητών.
Έχει γίνει πλέον συνήθεια στην Κύπρο να μιλάμε για αθλητισμό και να εννοούμε το ποδόσφαιρο.
Σε αυτό επενδύει ο ΚΟΑ τα περισσότερα κονδύλια του, με αυτό ασχολούνται όλες οι αθλητικές εκπομπές στα ΜΜΕ, γι' αυτό γράφουν όλες οι εφημερίδες στις αθλητικές τους στήλες.
Αντίθετα έχουμε πολλά να πούμε για αθλήματα που κανένας δεν έχει επενδύσει σχεδόν τίποτα και επιτυχημένοι αθλητές που μπορούν να μιλήσουν γι' αυτά έστω και αν η δόξα του ποδοσφαίρου δεν τους αφήνει να σηκώσουν κεφάλι.
Επιμένουμε στη δικαιότερη κατανομή των κρατικών κονδυλίων σε πολλά αθλήματα και τον τερματισμό της χρηματοδότησης των ελλειμμάτων του ποδοσφαίρου.
Διάκριση μεταξύ ανδρών και γυναικών υπάρχει και στον αθλητισμό.
Οι ανδρικές ομάδες παίρνουν σε χορηγίες τη μερίδα του λέοντα των κονδυλίων αλλά και της προβολής και της σημασίας που δίνει το κράτος.
Από την άλλη το γυναικείο αθλητισμό το χρησιμοποιεί το κράτος για να καλύψει τις ενοχές του ή τις συμβατικές του υποχρεώσεις προς την Ευρωπαϊκή Ένωση και άλλους οργανισμούς.
 Παραδείγματα είναι το ποδόσφαιρο.
Αυτή η διάκριση πρέπει να τερματιστεί.
ΑΝΑΠΤΥΞΗ
Οι σύνθετοι προβληματισμοί της παγκόσμιας κοινωνίας σε σχέση με το περιβάλλον και τους φυσικούς πόρους, τη βιοποικιλότητα, την υγεία και την ποιότητα ζωής, έχουν οδηγήσει, στην έννοια της αειφορίας, πιο απλά της βιωσιμότητας.
Είχε προηγηθεί η εμπειρία της εντατικοποίησης της παραγωγής και του ανταγωνισμού, ιδιαίτερα μετά τη βιομηχανική επανάσταση και την υπερεκμετάλλευση των φυσικών πόρων που, στην εποχή της αποικιοκρατίας, οδήγησαν στη λεηλασία της Ασίας, της Αφρικής, της Λατινικής Αμερικής και του Τρίτου Κόσμου και των πολέμων για το πετρέλαιο, τα νερά κ.α.
Το μοντέλο αυτό της ανάπτυξης εφαρμόζεται ακόμη σε πολλές λιγότερο ανεπτυγμένες χώρες.
Το αναπτυξιακό μοντέλο που ακολουθήθηκε στην Κύπρο μετά την ανεξαρτησία δεν ήταν δυνατό να είναι σοφότερο της διεθνούς τάσης στα χρόνια που προηγήθηκαν.
 Αν, μια τέτοια δικαιολογία είναι αποδεκτή για τα πρώτα χρόνια μετά το 1960 καθώς και για τα χρόνια μετά την τουρκική εισβολή, είναι απαράδεκτο το γεγονός ότι οι αναπτυξιακοί σχεδιασμοί των διαδοχικών Κυβερνήσεων εξακολούθησαν να κινούνται στα ίδια, ξεπερασμένα πια πλαίσια τα οποία μπορεί να τροφοδοτούν με θετικά νούμερα τους συμβατικούς δείκτες μέτρησης της οικονομίας, αλλά κατά κανόνα καταπονούν και αλλοιώνουν το περιβάλλον.
 Η μεγάλη σημασία στον κλάδο του τουρισμού επιβάλλεται από τα οικονομικά δεδομένα, αλλά ο προσανατολισμός της οικονομικής πολιτικής στο μαζικό τουρισμό με αποκλειστικό στόχο τους ψηλούς αριθμούς επισκεπτών και κλινών χωρίς πραγματική ανάλυση του οφέλους που έχει η Κύπρος, οδήγησε σε κατασπατάληση των περιβαλλοντικών πόρων, υποσκάπτοντας τις προοπτικές ακόμα και για τον ίδιο τον τουρισμό.
 Η υποβάθμιση της γεωργίας, με την αλλαγή χρήσης της γης,  την αστυφιλία και την καθήλωση της βιομηχανίας στα επίπεδα μικρής μεταποιητικής δραστηριότητας, χωρίς επαρκή σχεδιασμό για ποιοτικά, ενεργειακά και περιβαλλοντικά κριτήρια, προδικάζουν απαισιόδοξο το μέλλον.
Οι κατευθύνσεις για τη γεωργία και τη βιομηχανία πρέπει να επαναπροσδιοριστούν στο σύγχρονο ανταγωνιστικό και περιβαλλοντικά ευαίσθητο διεθνές κλίμα.
Αποτελεί άμεση και επιτακτική ανάγκη η κατανόηση και υιοθέτηση του μοντέλου της αειφόρου διαχείρισης που στηρίζεται στην οικολογική αξιοποίηση των πόρων για εξυπηρέτηση των πραγματικών σημερινών αναγκών της κοινωνίας, αλλά και τη δυνατότητα εξυπηρέτησης και των μελλοντικών γενιών.
ΤΟΥΡΙΣΜΟΣ
Ανάγκη για αναθεώρηση της τουριστικής αναπτυξιακής πολιτικής
Το περιβαλλοντικό κίνημα είχε από παλιά  προειδοποιήσει ότι η ανεξέλεγκτη τουριστική ανάπτυξη με έμφαση στην αύξηση των ποσοτήτων και των αριθμών, χωρίς αξιολόγηση του πραγματικού οφέλους θα είχε ως αποτέλεσμα την αλλοίωση και υποβάθμιση του κυπριακού περιβάλλοντος και θα σκότωνε την “κότα που γεννά τα χρυσά αυγά”.
Δυστυχώς όσο κι αν τονίστηκε η ανάγκη για προστασία του περιβάλλοντος και η ανάγκη για ισορροπημένη ανάπτυξη όλων των τομέων της οικονομίας με βάση τους διαθέσιμους φυσικούς πόρους και το ανθρώπινο δυναμικό της χώρας, αυτές οι ανάγκες αγνοήθηκαν.
Ο τουριστικός τομέας διαρκώς αναπτυσσόταν και έγινε το κύριο στήριγμα της οικονομίας.
 Ταυτόχρονα όμως διέβρωνε και κατέστρεφε το μοναδικό φυσικό περιβάλλον που ήταν αυτό κυρίως που έκανε την Κύπρο ένα ελκυστικό τουριστικό προορισμό. Σήμερα έστω και  καθυστερημένα, ακούονται και από άλλους φωνές για να ληφθούν επείγοντα μέτρα για να σωθεί η τουριστική βιομηχανία και να αποσοβηθεί η παραπέρα υποβάθμιση του περιβάλλοντος.
Πόσα εκατομμύρια τουρίστες μπορεί η Κύπρος να φιλοξενήσει;
Πόσα περισσότερα ξενοδοχεία, τουριστικά διαμερίσματα και τουριστικά χωριά πρέπει να κτιστούν;
Πόσο μεγάλος  πρέπει να είναι ο ρόλος του τουρισμού στην οικονομία ενόψει των πραγματικών κινδύνων που τον απειλούν από παράγοντες που βρίσκονται εντελώς έξω από τοπικό έλεγχο και μπορούν να οδηγήσουν στην πλήρη κατάρρευσή του από τη μια μέρα στην άλλη, όπως έχει συμβεί στην περίπτωση του πολέμου στον Κόλπο και στο Ιράκ;
Ο ανεξέλεγκτος τουρισμός, όπως τελευταία παρουσιάζεται με την ανοχή των αρχών στην Αγία Νάπα,  καταπατεί αξίες και  αρχές για χάρη του χρήματος, και κάνει αναγκαία τη δημιουργία Τουριστικής Αστυνομίας για έλεγχο και ασφάλεια των κατοίκων αλλά και των επισκεπτών των τουριστικών περιοχών.
Προτείνουμε:Προγραμματισμένη αναδιάρθρωση του τουριστικού τομέα, με αναφορά στο όφελος που προκύπτει από αυτόν, λαμβάνοντας όμως υπόψη και το περιβαλλοντικό κόστος.
Προώθηση τριών ειδών εναλλακτικού  τουρισμού, α) αγροτουρισμού β) πολιτιστικού τουρισμού και γ) ειδικών ενδιαφερόντων
Στελέχωση του Διοικητικού Συμβουλίου του ΚΟΤ και του Υπουργείου Εμπορίου, Βιομηχανίας και Τουρισμού με επιστήμονες σχετικούς σε θέματα οικολογίας και εναλλακτικών μορφών τουριστικής δραστηριότητας
Καθορισμό αυστηρών τουριστικών ζωνών με κριτήρια που θα αφορούν περιβαλλοντικά και κοινωνικά χαρακτηριστικά των περιοχών
Αυστηρό έλεγχο της λειτουργίας των υφισταμένων τουριστικών μονάδων όσον αφορά εγκαταστάσεις βιολογικού καθαρισμού, απόρριψη αποβλήτων, ηχορύπανση και γενικότερη μικρο-περιβαλλοντική διαχείριση
Διακοπή χαριστικών επιδοτήσεων των ξενοδόχων
Κατάργηση του κονδυλίου που δαπανεί ο ΚΟΤ για διαφήμιση στο εξωτερικό και στοχεύει στο μαζικό τουρισμό, και επικέντρωση σε χαρακτηριστικά που προβάλλουν τις ιδιαιτερότητες της Κύπρου, και ξεφεύγουν από το φαύλο κύκλου του ανταγωνισμού με άλλες παρόμοιες αγορές.
Χρέωση του οικολογικού κόστους από την τουριστική δραστηριότητα (εξάντληση φυσικών πόρων, καταστροφή περιβάλλοντος κ.λπ.) στους επιχειρηματίες του τομέα. Οι εισπράξεις από το τέλος αυτό μπορούν να χρησιμοποιηθούν για την αναβάθμιση του περιβάλλοντος, που θα είναι και πάλι προς όφελος αυτών που θα το πληρώνουν.
Υποχρεωτική συνοδεία τουριστικών λεωφορείων από αδειούχους ξεναγούς, ιδιαίτερα των λεωφορείων που μεταφέρουν τουρίστες στα κατεχόμενα.
ΓΕΩΡΓΙΑ - ΚΤΗΝΟΤΡΟΦΙΑ
Η συρρίκνωση της γεωργίας ήταν αποτέλεσμα τόσο της τουρκικής εισβολής όσο και του μοντέλου ανάπτυξης που έδωσε μονοδιάστατη έμφαση στον τουρισμό αλλά και την άρση των περιορισμών εισαγωγής λόγω της ευρωπαϊκής πορείας.
Η συνεχής προσπάθεια για ποσοτική αύξηση και παράλληλα η έμφαση στη  μονοκαλλιέργεια π.χ. πατάτας, αμπελιών, ελιάς και εσπεριδοειδών.
Αποτέλεσμα αυτής της τάσης είναι η πλειονότητα των παραγομένων προϊόντων να υστερεί ποιοτικά: α) μεγάλες ποσότητες χημικών υπολειμμάτων από τη χρήση των φυτοφαρμάκων, β) νέες ποικιλίες που γευστικά αλλά και θρεπτικά δεν έχουν καμιά σχέση με τις αντίστοιχες παραδοσιακές.
Οι αλυσωτές επιπτώσεις από τη χρήση των λιπασμάτων, των φυτοφαρμάκων και των βιοκτόνων στη γη, το νερό, τον αέρα και την υγεία προβληματίζουν την κοινωνία ως προς την αναγκαιότητά τους.
Η έλλειψη σοβαρής και μακροπρόθεσμης πολιτικής και η σχετικά “ανύπαρκτη” νομοθεσία δημιουργούν ένα μεγάλο πρόβλημα στους χώρους των υποστατικών της κτηνοτροφίας.
 Αυτό αποτελεί πρόβλημα το οποίο και θα οξύνει τις αντιδράσεις των κατοίκων που επηρεάζονται από τη λειτουργία μονάδων με μεγάλους αριθμούς.
Γεωργία
Ουσιαστικά κονδύλια για την έρευνα, την εισαγωγή τεχνογνωσίας και τη χρηματοδότηση εφαρμοσμένων προγραμμάτων της βιοκαλλιέργειας και της οικοκαλλιέργειας.
Καθορισμός προτύπων, έλεγχος και σήμανση των καθαρών προϊόντων.
Συνεχής ενημέρωση και κίνητρα στους βιοκαλλιεργητές.
Πληροφόρηση του κοινού για τη σημασία της κατανάλωσης τέτοιων προϊόντων (βιοκαλλιέργειας) και το σοβαρό ρόλο της εποχικότητας.
Μέχρις ότου η μεγάλη πλειονότητα των παραγομένων γεωργικών προϊόντων να είναι καθαρή, στόχος  πρέπει να είναι η άμεση μείωση των φυτοφαρμάκων και των λιπασμάτων.
Κτηνοτροφία
Η κοινωνία μας, αν θέλει να συνεχίσει να έχει στο διαιτολόγιο της το κρέας, θα πρέπει να πληρώσει τα πραγματικά κόστα που του αντιστοιχούν.
Πρέπει απαραίτητα όλες οι φάρμες παραγωγής κτηνοτροφικών προϊόντων να διαθέτουν όλα τα μέσα που θα περιορίσουν στο ελάχιστο την περιβαλλοντική ρύπανση (βιολογικούς σταθμούς, κτιριακές εγκαταστάσεις κ.λπ.).
Όσα αναφέρουμε για τη γεωργία σε σχέση με τα “καθαρά” προϊόντα ισχύουν και για τα κτηνοτροφικά.
 Σ’ αυτό τον τομέα, όμως, πέρα από τις φυτικές τροφές που θα πρέπει να είναι απαλλαγμένες από υπολείμματα φυτοφαρμάκων, χρειάζεται ιδιαίτερη προσοχή ο τομέας των αντιβιοτικών και σίγουρα η αποχή από τη χορήγηση ορμονών κι άλλων μεταλλακτών φαρμάκων.
Η Βουλή πρέπει να τροποποιήσει και να ολοκληρώσει τη νομοθεσία και να ληφθούν μέτρα εφαρμογής της σε σχέση με τη λειτουργία κτηνοτροφικών μονάδων σε καθορισμένες περιοχές, καθώς και για τον κοινωνικό έλεγχο από όλους τους ενδιαφερόμενους φορείς.
Επεξεργασία πολιτικής για αξιοποίηση των λυμάτων της κτηνοτροφίας.
Ύπαιθρος
Βασικός στόχος είναι η αναζωογόνηση των χωριών μας (κύρια των ορεινών) όχι σαν χώρων Σαββατοκυριακάτικων εξορμήσεων ή διακοπών αλλά σαν ζωντανών καθημερινά χώρων για τους μόνιμους κατοίκους τους.
Βασική προϋπόθεση είναι η διασφάλιση της οικονομικής ζωής.
Χρειάζονται ουσιαστικά κίνητρα και διευκολύνσεις για την εφαρμογή οικολογικών μορφών οικονομίας και βιοκαλλιέργειας.
Μια σειρά από έργα υποδομής που χρειάζεται να γίνουν καθώς και οικονομικά κίνητρα σε νέα ζευγάρια, θα ωθήσουν νέους να επιστρέψουν στα χωριά (π.χ. επιδότηση διαμονής στα ορεινά χωριά).
Προϋπόθεση όμως είναι η αποφόρτιση από την αστική ιδεολογία και η εμπέδωση ανθρώπινων αξιών.
Ενημέρωση των γεωργών της υπαίθρου για να μην προβαίνουν στην εκρίζωση παραδοσιακών καρποφόρων δένδρων.
ΒΙΟΜΗΧΑΝΙΑ
Στα 40 χρόνια της ανεξαρτησίας, οι διαδοχικές κυβερνήσεις δεν κατάφεραν να δημιουργήσουν τη σωστή υποδομή για τη βιομηχανία, τόσο από την άποψη της τεχνολογίας, όσο και της πρόληψης των περιβαλλοντικών προβλημάτων.
Επιπλέον σήμερα υπάρχει ανεπάρκεια του εργατικού δυναμικού (ιδιαίτερα του εξειδικευμένου) αφού από τη μια ο προσανατολισμός του εκπαιδευτικού συστήματος και από την άλλη η παρατεταμένη και σχεδόν αποκλειστική επιχορήγηση του τουρισμού, δεν επέτρεψε τη δημιουργία μισθοδοτικών και άλλων κινήτρων για τους εργαζόμενους στο βιομηχανικό τομέα.
Ο τομέας της βιομηχανίας θα πρέπει να αντιμετωπιστεί, στη βάση της έμπρακτης αποδοχής της ανάγκης για μια ισορροπημένη ανάπτυξη και των τριών τομέων της οικονομίας, στην προοπτική μιας βιώσιμης ανάπτυξης και με συνυπολογισμό του περιβαλλοντικού, του κοινωνικού και του πολιτισμικού κόστους.
Προς την κατεύθυνση αυτή θα πρέπει:Να εφαρμοστεί και στη βιομηχανία, με τρόπο ουσιαστικό, ο θεσμός της Μελέτης των Περιβαλλοντικών Επιπτώσεων.
Να διασφαλιστεί η λειτουργία των βιομηχανικών μονάδων στη βάση σωστών ποιοτικά και περιβαλλοντικά διαδικασιών, με την απασχόληση του κατάλληλου επιστημονικού και τεχνικού προσωπικού, την εγκατάσταση συστημάτων περιβαλλοντικού ελέγχου και την αποτελεσματική αντιμετώπιση του προβλήματος των αέριων εκπομπών και των υγρών και στερεών αποβλήτων.
Να εφαρμοστεί μια συνολική πολιτική σε σχέση με τη διαχείριση των τοξικών και άλλων επικινδύνων αποβλήτων.
Να προωθηθούν διαδικασίες διαχείρισης των αποβλήτων κλειστών συστημάτων με προτεραιότητα στην ελαχιστοποίηση, την επαναχρησιμοποίηση και την ανακύκλωση.
Να προωθηθεί ο σχεδιασμός προϊόντων φιλικών (ή φιλικότερων) προς το περιβάλλον, με τη χρήση κατάλληλης τεχνολογίας και την παράλληλη δημιουργία χώρων υποδοχής για επεξεργασία και ανακύκλωση ή ανάκτηση ενέργειας από τα απορρίμματα και άλλα υλικά που απορρίπτονται μετά την πρώτη χρήση.
Να προωθηθεί η αξιοποίηση ανανεώσιμων πηγών ενέργειας και στη βιομηχανία.
Να αποφευχθεί η υπερεκμετάλλευση των ντόπιων φυσικών πόρων για χάρη των εξαγωγών (π.χ. τσιμέντα)
και να αποφευχθεί η εγκατάσταση οχληρών/ ρυπαινόσουν βιομηχανιών.
Να δοθούν κίνητρα για “καθαρές” τεχνολογίες.
Να διευρυνθεί το Σχέδιο ενίσχυσης της βιομηχανίας για πρόληψη της ρύπανσης.
Να δοθούν κίνητρα σε μονάδες ανακύκλωσης, νοουμένου ότι η  όλη διαδικασία είναι ρεαλιστική και χωρίς άλλες επιπτώσεις στο περιβάλλον. Στις περιπτώσεις που κάτι τέτοιο είναι ανέφικτο να αξιοποιηθεί η δυνατότητα συνεργασίας με γειτονικές χώρες και εξαγωγή σ’ αυτές των προς επεξεργασία/ ανακύκλωση υλικών.
Να δοθούν κίνητρα σε μικρές βιομηχανίες για εγκατάσταση σε κοινότητες όπου αυτό μπορεί να γίνει με τη χρησιμοποίηση ντόπιου εργατικού δυναμικού και ντόπιων υλικών (αποκέντρωση για αναβίωση).
Να προωθηθεί η συνεργασία του Πανεπιστημίου Κύπρου και του Τεχνολογικού Πανεπιστημίου Κύπρου με τη βιομηχανία για διερεύνηση προβλημάτων που υπάρχουν και μελέτη τρόπων κατάλληλης προσαρμογής των προσφερομένων λύσεων.
Να δημιουργηθούν κατάλληλα στελεχωμένα και εξοπλισμένα εργαστήρια για συμπλήρωση των υφισταμένων κενών και κάλυψη των πρόσθετων αναγκών.
Να δημιουργηθεί η κατάλληλη υποδομή ώστε να είναι σωστή η αξιολόγηση της αξιοπιστίας τους.
Να δημιουργηθεί η απαραίτητη μετρολογική υποδομή λαμβανομένων υπόψη των ιδιαιτεροτήτων και των αναγκών της Κύπρου.
Να ενισχυθεί ο τομέας της εφαρμοσμένης έρευνας ώστε να σταματήσει η απλή εισαγωγή και υιοθέτηση έτοιμων λύσεων που δεν είναι πάντα ρεαλιστικές για την Κυπριακή πραγματικότητα.
Να αξιοποιηθεί ουσιαστικά το ντόπιο επιστημονικό δυναμικό και να σταματήσει η μαζική εισαγωγή ξένων εμπειρογνωμόνων.
ΚΑΤΑΣΚΕΥΕΣ – ΜΕΓΑΛΑ ΕΡΓΑ
Η κατασκευή μεγάλων έργων είναι συχνά η αιτία οικολογικών καταστροφών στον τόπο μας. Τα περισσότερα μεγάλα ή μικρά έργα (αυτοκινητόδρομοι, λιμάνια, κτιριακά συγκροτήματα κ.α.) έχουν σχεδιαστεί και εκτελεστεί χωρίς την οποιαδήποτε φροντίδα για τις επιπτώσεις στο περιβάλλον.
Πολλά έργα πάσχουν από το μεγαλοϊδεατισμό, έχουν γίνει δηλαδή με κριτήρια τον εντυπωσιασμό και το λαϊκισμό και όχι τη λειτουργικότητα και την οικονομία.
 Γίνονται μεγάλες σπατάλες και σημειώνονται συχνά φαινόμενα παρατυπιών και σκανδάλων ενώ τα έξοδα λειτουργίας των μεγάλων έργων δεν λαμβάνονται υπόψη στον αρχικό σχεδιασμό (ενέργεια, συντήρηση, κ.α.). Παράδειγμα αντιοικονομικού έργου (£400 εκ.) με μη αντιστρέψιμες και σοβαρές περιβαλλοντικές επιπτώσεις είναι ο προτεινόμενος δρόμος Πάφου – Πόλης Χρυσοχού.
Η υπερδιόγκωση των λατομικών δραστηριοτήτων έχει οδηγήσει σε σωρεία σοβαρών περιβαλλοντικών καταστροφών.
 Πολλά λατομεία λειτουργούν κοντά ή μέσα σε χώρους εξαιρετικής ομορφιάς ή φυσικής σημασίας (δάση, φαράγγια, βραχότοπους), κοντά σε κατοικημένες περιοχές ή σε αρχαιολογικούς χώρους.
Ακόμα, σε αρκετές περιπτώσεις, οι καταστροφές παραμένουν και μετά τον τερματισμό των λατομικών εργασιών.
Δυστυχώς, φαίνεται πως λόγω της “ουσιώδους” λειτουργίας των λατομείων στο όλο σύστημα των κατασκευών, πολύ λίγα έχουν γίνει ώστε να ελεγχθούν οι λατομικές δραστηριότητες με αποτελεσματικό τρόπο.
Προτείνουμε: Πλήρη και ολοκληρωμένη περιβαλλοντική μελέτη οποιουδήποτε έργου, ως αναγκαία προϋπόθεση κατά το σχεδιασμό και πριν την υλοποίησή του.
Αντικειμενική κοστολόγηση των λατομικών υλικών με βάση και τις επιπτώσεις της συγκεκριμένης δραστηριότητας στο περιβάλλον (φυσικό, πολιτιστικό, οικιστικό).
Διαφάνεια και δημόσια παρουσίαση των αρχικών προτάσεων για το οποιοδήποτε έργο.
Αλλαγή του νομοθετικού πλαισίου που ελέγχει τη λατομευτική δραστηριότητα.
Ενίσχυση της Υπηρεσίας Μεταλλείων, ώστε να λειτουργεί αποτελεσματικά.
Ανακύκλωση αδρανών υλικών για μείωση της ποσότητας λατόμευσης.
Πλήρη εφαρμογή του νόμου που προνοεί επαναφορά του φυσικού περιβάλλοντος όπου τερματίζονται οι λατομευτικές δραστηριότητες.
ΣΥΓΚΟΙΝΩΝΙΑΚΟ
Το κυκλοφοριακό πρόβλημα των κυπριακών πόλεων έχει οξυνθεί τα τελευταία χρόνια, προκαλώντας σωρεία προβλημάτων, όπως:Ουσιαστική αχρήστευση του οδικού δικτύου, λόγω κυκλοφοριακής συμφόρησης.Ταλαιπωρία, άγχος και απώλεια χρόνου.Ρύπανση του περιβάλλοντος από τα καυσαέρια των αυτοκινήτων.Δαπάνη μεγάλου μέρους του Προϋπολογισμού Αναπτύξεως της Κυπριακής Δημοκρατίας κάθε χρόνο, για οδικά έργα χωρίς ορθολογιστική κυκλοφοριακή διαχείριση.Σπατάλη δεκάδων εκατομμυρίων λιρών κάθε χρόνο σαν αποτέλεσμα της υπερβολικής κατανάλωσης καυσίμων και φθοράς των οχημάτωνΟδικά δυστυχήματα, που προκαλούν τεράστιες ανθρώπινες, υλικές και κοινωνικές ζημιές.
Τα πιο πάνω προβλήματα οφείλονται κυρίως στη μη έγκαιρη εφαρμογή του πολεοδομικού νόμου, των τοπικών σχεδίων και των έργων κυκλοφοριακής υποδομής των πόλεων,
 στην άναρχη ανάπτυξη των πόλεων,
στην έλλειψη συγκεκριμένης πολιτικής για ενθάρρυνση εναλλακτικών -πιο ήπιων προς το περιβάλλον- μαζικών μέσων διακίνησης του πληθυσμού
και στην πίεση για επέκταση των περιοχών ανάπτυξης με αποτέλεσμα τη διάσπαρτη ανάπτυξη και την εξάρτηση από το ιδιωτικό αυτοκίνητο.
Μέτρα κυκλοφοριακής διαχείρισης
Κλιμακωτό ωράριο: Η κλιμάκωση των ωρών έναρξης και λήξης της εργασίας των διαφόρων κάδων εργαζόμενων και των σχολείων μπορεί να συμβάλει προς τη σωστή κατεύθυνση.
Αποδοτικότερη χρήση των κεντρικών δρόμων, με την αυστηρή εφαρμογή των κανονισμών τροχαίας, ιδιαίτερα σε ότι αφορά την παράνομη στάθμευση.
Υιοθέτηση πολιτικής για ενθάρρυνση εναλλακτικών ήπιων τρόπων μετακίνησης (μέσων μαζικής μεταφοράς, ποδηλατοκίνησης, πεζοπορίας) και κατασκευή ποδηλατοδρόμων και πεζόδρομων.
Δρομολόγηση λεωφορείων ειδικών διαδρομών (π.χ. για σχολεία, βιομηχανικές περιοχές, κ.λπ.), για να περιοριστεί η ανάγκη για εκτενή χρήση του ιδιωτικού αυτοκινήτου μέσα στην πόλη.
Παραχώρηση στα μέσα μαζικής μεταφοράς λωρίδων προτεραιότητας για λεωφορεία, ταξί και αυτοκίνητα με τρία και άνω άτομα, για γρήγορη μεταφορά επιβατών, χωρίς τη διαπλάτυνση δρόμων σε βάρος των υφιστάμενων πεζοδρομίων και αυλών.
Αναδιοργάνωση των φώτων τροχαίας με συστήματα που να δίνουν προτεραιότητα στα μέσα μαζικής μεταφοράς και σε πυροσβεστικά και ασθενοφόρα οχήματα.
Ευρεία εκστρατεία διαφώτισης του κοινού και λήψη θεσμικών μέτρων για την ανύψωση του επιπέδου οδικής και περιβαλλοντικής συνείδησης των πολιτών.
Μελέτη διακίνησης υπεραστικών μαζικών μέσων - τρένο, τραμ.
Διασφάλιση της ασφαλούς διακίνησης των εμποδιζόμενων ατόμων.
Μέτρα για μείωση της ρύπανσης
Υιοθέτηση σύγχρονων μεθόδων τεχνικού ελέγχου των αυτοκινήτων με τρόπο που να ελαχιστοποιούνται οι εκπομπές ρύπων.
Αντιμετώπιση των προβλημάτων του δημιουργούνται με την αφαίρεση του καταλύτη.
Κατασκευαστικά έργα
Ειδικές πρόνοιες στα υπό μελέτη οδικά έργα, για τη διακίνηση λεωφορείων, ποδηλάτων και πεζών.
Μελέτη και κατασκευή σύγχρονων στάσεων και σταθμών λεωφορείων.
Επανεξέταση των υφιστάμενων σχεδίων όδευσης τμημάτων του οδικού δικτύου μέσα από ευαίσθητες οικιστικές και εμπορικές περιοχές, υπό το πρίσμα μελετών περιβαλλοντικών επιπτώσεων.
Μελέτη και κατασκευή εκτεταμένων και λειτουργικών δικτύων ποδηλατοδρόμων μέσα στις πόλεις.
Κατασκευή πεζοδρομίων σε όλους τους δρόμους για ασφαλή και άνετη διακίνηση των πεζών και τροχοκαθισμάτων.
Ολοκλήρωση των έργων κυκλοφοριακής υποδομής των πόλεων.
Εξασφάλιση της συμβατότητας των έργων κυκλοφοριακής υποδομής με τις τοπικές συνθήκες.
Προώθηση ήπιων μέσων
Προώθηση ειδικής πολιτικής για την ανάπτυξη της χρήσης του ποδηλάτου.
Καθιέρωση ειδικής λωρίδας για τα ποδήλατα στις κύριες λεωφόρους και τους υπεραστικούς δρόμους.
Βελτίωση του οδοστρώματος των δρόμων.
Δημιουργία χώρων στάθμευσης ποδηλάτων στην περιφέρεια, τις αφετηρίες και στάσεις των αστικών συγκοινωνιών.
Δημιουργία σταθμών ενοικιάσεως ποδηλάτων για μικροδιαδρομές στο κέντρο των πόλεων.
Εκτεταμένο δίκτυο ποδηλατοδρόμων.
Δρομολόγιο σύγχρονων λεωφορείων μεταξύ αεροδρομίου και πόλεων
Λύσεις για τη μείωση της τιμής (π.χ. δανειοδότηση, επιδότηση) του ποδηλάτου.
Αυστηρή τήρηση των κανόνων κυκλοφορίας από τους οδηγούς αυτοκινήτων.
Να απαγορευτεί η στάθμευση αυτοκινήτων μέσα στο δρόμο ή το πεζοδρόμιο.
Να εμπεδωθεί η κυκλοφοριακή συμπεριφορά στους οδηγούς αυτοκινήτων.
Εφαρμογή πολεοδομικού νόμου - ποιότητα ζωής
Αυστηρή εφαρμογή του πολεοδομικού νόμου, σαν μέσου ορθολογικής ανάπτυξης. Η ανεξέλεγκτη ανάπτυξη οδηγεί σε όξυνση του προβλήματος και καθιστά δυσκολότερη τη λήψη διορθωτικών μέτρων.
Ορθολογική χωροθέτηση κυβερνητικών υπηρεσιών και δημοσίων χώρων.
Εκπόνηση Μελετών Επιμέτρησης Επιπτώσεων στο Περιβάλλον, πριν από τον τελικό σχεδιασμό έργων κυκλοφοριακής υποδομής.
Πολιτική που να προάγει τα ήπια και μαζικά μέσα μεταφοράς (ποδήλατο, λεωφορείο, τραμ, πεζοπορία), με τρόπο ο οποίος θα αναβαθμίσει ουσιαστικά την ποιότητα ζωής των πολιτών.
ΕΝΕΡΓΕΙΑ
Η ενέργεια αποτελεί το βασικό απόβαρο για την οργάνωση της ζωής σε διάφορα επίπεδα. Έχει άμεση σχέση με τη βιομηχανία, τις μεταφορές, την οικιακή οικονομία και γενικά υπεισέρχεται σε όλες τις εκφάνσεις της οικονομικής και κοινωνικής ζωής ενός τόπου.
Η ενεργειακή πολιτική αποτελεί το κλειδί των σχεδιασμών ανάπτυξης και των κοινωνικών μοντέλων προς τα οποία κατευθύνεται μια οργανωμένη κοινωνία.
Η ενεργειακή κατάσταση στην Κύπρο παρουσιάζει τα εξής βασικά χαρακτηριστικά:Εξάρτηση του ενεργειακού τομέα από εισαγόμενες μορφές πρωτογενούς ενέργειας.Μη ορθολογιστική τιμολογιακή πολιτική.Συνεχή αύξηση για την κάλυψη αναγκών στον τομέα της βιομηχανίας και για τη διαβίωση.
Η μεγάλη εξάρτηση της χώρας από το πετρέλαιο μπορεί να υπονομεύσει την οικονομία και να οδηγήσει σε τραγικά αδιέξοδα καθώς οδεύουμε προς το τέλος της πετρελαϊκής εποχής.
Θα πρέπει να ενθαρρυνθούν μορφές ανάπτυξης που λαμβάνουν υπόψη λύσεις που στηρίζονται σε ανανεώσιμες πηγές ενέργειας.
Πρέπει να εμπλακούν ερευνητικοί φορείς (Πανεπιστήμιο, Α.Τ.Ι., Κέντρο Παραγωγικότητας) και κυβερνητικές υπηρεσίες καθώς και πολιτικοί οργανισμοί και ομάδες για να σχεδιαστούν και να λειτουργήσουν επιτόπιες μονάδες παραγωγής ενέργειας βασισμένες στις συνθήκες της Κύπρου.
Στην Κύπρο η οικιακή κατανάλωση ενέργειας είναι πολύ ψηλή και αντικατοπτρίζει τη νεοπλουτίστικη συμπεριφορά στη ζωή μας.
Να καλλιεργηθεί συνείδηση για την ενεργειακή μας συμπεριφορά (φωτισμός, τηλεοράσεις, ραδιόφωνα, ηλεκτρικά είδη, θερμαντικά σώματα, θερμοσίφωνες κ.α.)
Είναι απαραίτητη η ενεργειακή θεώρηση των κυκλοφοριακών προβλημάτων για να αποφεύγονται σπασμωδικές και αντιφατικές προσπάθειες ενίσχυσης των μαζικών μέσων μεταφοράς.
Να υπάρχει ενεργειακή πολιτική σε σχέση με τα οχήματα ή εργοστάσια με μηχανές με ψηλή κατανάλωση ενέργειας.
Προώθηση της εξοικονόμησης ενέργειας.
Στις κατασκευές, να υπάρξει θεσμοθέτηση για μεγαλύτερο συντελεστή θερμομόνωσης σε καινούργια κτίρια με ανάλογα κίνητρα για παλαιά κτίρια.
Η οικολογική πρόταση είναι μια πρόταση για μια κοινωνία με χαμηλότερα ενεργειακά επίπεδα.
Για μια ντόπια παραγωγή ενέργειας βασισμένη στα τοπικά δεδομένα με δυνατότητες απεξάρτησης από εξωγενείς παράγοντες με στόχο το Ευρωπαϊκό Κεκτημένο των 12% της ολικής ενέργειας να παράγεται από εναλλακτικές πηγές,  μέχρι το 2010.
Εξοικονόμηση ενέργειας 20% της ολικής μέχρι το 2010 με την εφαρμογή ψηλότερου συντελεστή μόνωσης κτιρίων. Αυτό να συνοδεύεται με οικονομικά κίνητρα ίσης αξίας με την εξοικονόμηση του 2010.
Δημιουργία ενεργειακά συνειδητού πολίτη.
Πληροφόρηση και σήμανση ηλεκτρικών συσκευών με δείκτες για κατανάλωση ενέργειας  και αποδοτικότητα και επιμόρφωση του καταναλωτή.
ΥΔΑΤΙΝΟΙ ΠΟΡΟΙ
Οι υδάτινοι πόροι είναι περιορισμένοι και οι διαφοροποιήσεις στην κατανομή της βροχόπτωσης μεγάλες. Γι’ αυτό και το κόστος του νερού πολύ ψηλό λόγω της κατασκευής φραγμάτων και μεταφοράς του νερού από τη μια περιοχή στην άλλη.
Για την κατασκευή των φραγμάτων το περιβάλλον και τα οικοσυστήματα έχουν υποστεί μεγάλη ζημιά.
Επίσης η υπεράντληση υπόγειων νερών έχει σαν αποτέλεσμα την εισροή θαλάσσιου νερού.
Ωστόσο η χρήση του νερού (κυρίως στη γεωργία και τον τουρισμό) είναι αλόγιστη ως αν οι υδάτινοι πόροι της Κύπρου να είναι ανεξάντλητοι και μας “δωρίζονται” χωρίς το πραγματικό περιβαλλοντικό τίμημα που πληρώνει η Κύπρος.
Προτείνεται:Προστασία των υπόγειων και επιφανειακών νερών από πιθανότητες ρύπανσης από φυτοφάρμακα, λύματα, σκουπίδια.
Αυστηρή εφαρμογή των κανονισμών για την αποφυγή υπεράντλησης των υπόγειων νερών.
Τιμολόγηση του νερού με βάση το πραγματικό κόστος του νερού (περιλαμβανομένου και του περιβαλλοντικού κόστους) ώστε να εμποδίζεται η κατάχρηση.
Βελτίωση στους τρόπους άρδευσης για αποτελεσματικότερη χρήση κάθε μονάδας νερού.
Αποφυγή της σπατάλης νερού στην άρδευση και ορθή διαχείριση των επεξεργασμένων λυμάτων.
Να μην παρέχεται νερό από τα φράγματα για γήπεδα γκολφ έναντι οποιουδήποτε αντιτίμου όταν επιβάλλονται στον πολίτη σκληρά περιοριστικά μέτρα και όταν υπάρχει πάντοτε ο κίνδυνος για μια παρατεταμένη ανομβρία.
Μείωση των σημαντικών απωλειών από τα συστήματα υδροδότησης.
Ορθολογιστική χρήση νερού για αποφυγή ανάγκης για αφαλάτωση με όλα τα περιβαλλοντικά προβλήματα και τα υπερβολικά ενεργειακά κόστη που αυτή συνεπάγεται.
Υδατικά έργα μόνο εάν διασφαλίζονται τα οικοσυστήματα και η αειφόρος ανάπτυξη.
Επεξεργασία χρονοδιαγράμματος για αλλαγές στις γεωργικές καλλιέργειες με βάση τα υδατικά δεδομένα.
Προτεραιότητα στα περιβαλλοντικά και όχι στα μικροπολιτικά κριτήρια.
ΔΙΑΧΕΙΡΙΣΗ ΥΓΡΩΝ ΑΠΟΒΛΗΤΩΝ
Το Οικολογικό Κίνημα πιστεύει ότι ο σημερινός αποσπασματικός τρόπος διαχείρισης των υγρών αποβλήτων δεν είναι αποτελεσματικός στην επίτευξη των στόχων που είναι: Η βελτίωση του επιπέδου ζωής κυρίως στις αστικές και τουριστικές περιοχές.
Η προστασία του φυσικού περιβάλλοντος (υπόγεια νερά, θάλασσα).
Η επαναχρησιμοποίηση του επεξεργασμένου νερού με αποδοτικότητα.
 Εισηγήσεις: Ιεράρχηση των προτεραιοτήτων με βάση περιβαλλοντικά / κοινωνικά/ τεχνικοοικονομικά και όχι κομματικά κριτήρια.
Επιτάχυνση της δημιουργίας αποχετευτικών συστημάτων σε όλες τις πόλεις και τις ευαίσθητες περιοχές.
Τυποποίηση των διαδικασιών ώστε τα έργα να μην καθυστερούν.
Στενή παρακολούθηση της λειτουργίας των συστημάτων επεξεργασίας λυμάτων για τυχόν ρύπανση του αποδέκτη.
Εκσυγχρονισμό της νομοθεσίας μέσα στα πλαίσια Ε.Ε. όσον αφορά τα τοξικά απόβλητα, τη διαχείριση λάσπης, τη μεταφορά βοθρολυμάτων.
Καθορισμένα χρονικά πλαίσια στις ρυπαίνουσες βιομηχανίες ώστε να επεξεργαστούν τα απόβλητά τους.
Επιβολή αυστηρού προστίμου για τη ζημιά που προκαλείται από την απόρριψη βιομηχανικών αποβλήτων ή βοθρολυμάτων εκτός των επιτρεπόμενων χώρων.
Αποτελεσματική αντιμετώπιση της απόρριψης τοξικών λυμάτων.
Αξιοποίηση, στο μέγιστο βαθμό, του ανακυκλωμένου νερού για γεωργικούς σκοπούς.
ΑΤΜΟΣΦΑΙΡΙΚΗ ΡΥΠΑΝΣΗ
Η βασική πηγή αέριας ρύπανσης στην Κύπρο είναι τα μέσα συγκοινωνίας στις πόλεις και ορισμένες βιομηχανίες (ηλεκτροπαραγωγικοί σταθμοί, τσιμεντοβιομηχανίες, λατομεία  κ.λπ.).
Η Κύπρος έχει ένα ψηλό ποσοστό κατοχής και χρήσης ιδιωτικού αυτοκινήτου και ο συνολικός αριθμός αυτοκινήτων αυξάνεται με ψηλούς ρυθμούς.
 Μέχρι σήμερα δεν έχουν παρθεί ουσιαστικά μέτρα για τον περιορισμό της ρύπανσης από τα αυτοκίνητα ούτε γίνεται ολοκληρωμένη και συστηματική καταμέτρηση.
 Η λειτουργία κάποιων σταθμών μέτρησης της ατμοσφαιρικής ρύπανσης είναι μια αρχή που πρέπει να ενισχυθεί.
Θα προωθήσουμε:Ουσιαστική λειτουργία του Συμβουλίου Ελέγχου της ατμοσφαιρικής ρύπανσης. Το συμβουλευτικό αυτό σώμα (Κυβέρνηση- Επιστήμονες- Περιβαλλοντιστές κ.α.) θα επεξεργάζεται προγράμματα και θα εισηγείται μέτρα για έλεγχο και περιορισμό της ατμοσφαιρικής ρύπανσης.
Ενίσχυση (μέσα και προσωπικό) της υπηρεσίας ελέγχου βιομηχανικής ρύπανσης (Υπουργείο Εργασίας).
Επέκταση του δικτύου σταθμών μετρήσεων ατμοσφαιρικής ρύπανσης στις πόλεις και την ύπαιθρο.
Προώθηση μέτρων περιορισμού της κυκλοφορίας/ ενίσχυση εναλλακτικών μέσων συγκοινωνίας.
Έλεγχος των μηχανοκινήτων/ έλεγχος των καυσαερίων στο δρόμο.
Έλεγχος και ρύθμιση των μηχανών.
Εφαρμογή της νομοθεσίας για απαγόρευση της εισόδου στο κέντρο των πόλεων των βαρέων οχημάτων.
Λήψη μέτρων υποδομής (έλεγχος καταλυτών, χώροι απόρριψης).
Μέτρα δικονομικής πολιτικής για περιορισμό της χρήσης των καυσίμων.
Δημιουργία προτύπων και μεθόδων ελέγχου των καυστήρων κεντρικής θέρμανσης.
Συστηματική έρευνα για την παρουσία μολύβδου και διοξινών στις τροφές λόγω της ατμοσφαιρικής ρύπανσης.
Μέτρα μείωσης των εκπομπών αέριων ρύπων από τη βιομηχανία και τις κτηνοτροφικές μονάδες.
Υιοθέτηση προτύπου ποιότητας του αέρα σε κλειστούς χώρους (γραφεία- σπίτι- βιομηχανία- αθλητικοί χώροι) και δημιουργία μηχανισμών άμεσης καταμέτρησης.
Δημιουργία ειδικής μονάδας αντιμετώπισης εκτάκτων περιστατικών.
Απομάκρυνση των οχληρών βιομηχανιών από περιοχές που γειτνιάζουν με κατοίκους και εγκατάστασή τους σε ορθολογικά σχεδιασμένες βιομηχανικές περιοχές.
ΠΟΛΕΟΔΟΜΙΚΗ ΚΑΙ ΑΣΤΙΚΗ ΑΝΑΠΤΥΞΗ
Η άναρχη οικοδομική ανάπτυξη εξ αιτίας της εγκληματικής καθυστέρησης στην εφαρμογή του Νόμου Περί Πολεοδομίας μέχρι το 1990 και η πολιτική των χαλαρώσεων και συνεχών παρεκκλίσεων δημιούργησε πόλεις υδροκέφαλες και χωρίς επιστημονικό σχεδιασμό.
Αποτέλεσμα ήταν να: Καταστραφούν ακτές ιδιαίτερης ομορφιάς και οικολογικής αξίας, κάτω από την αχαλίνωτη προσπάθεια κερδοσκοπίας, χωρίς ευαισθησία και σφαιρικό προγραμματισμό.
Δημιουργηθούν ζώνες υποβαθμισμένης ποιότητας ζωής στις πόλεις, όπου συνδυάζεται η απότομη συγκέντρωση εργατικού δυναμικού, η εγκατάλειψη παλαιών παραδοσιακών οικιστικών περιοχών και η προβληματική δικτύωση κρατικής υποδομής στις περιοχές αυτές.
Παραδοθούν οι αγροτικοί οικισμοί στην εγκατάλειψη και τη φθορά.
Υποστεί η φύση και η ύπαιθρος την έλλειψη φροντίδας από τον άνθρωπο και να αποτελεί “ευκαιρία” και εύκολη “λεία” στην οποιαδήποτε ασυμβίβαστη ανάπτυξη (λατομείο, οδικά δίκτυα, οικοπεδοποίηση).
Εγκλωβιστούν οι πόλεις σε ασφυκτικά οδικά δίκτυα, χαμηλών προδιαγραφών ποιότητας, χωρίς εναλλακτικές δυνατότητες διακίνησης του πληθυσμού.
Αλλοιωθεί ο αυθεντικός παραδοσιακός, ιστορικός χαρακτήρας των πυρήνων των πόλεων και να επέλθει μια επέκταση τους, ξένη προς το χαρακτήρα, τη λειτουργική δομή τους, με αποτέλεσμα ένα αστικό περιβάλλον αβίωτο και απρόσωπο.
Κύρια η ευαισθησία πρέπει να χαρακτηρίζει την Εκτελεστική και Νομοθετική Εξουσία και όλους τους φορείς λήψης αποφάσεων, ώστε αυτοί να σέβονται και να υπεραμύνονται, αντί να καταστρατηγούν τις πρόνοιες του Νόμου.
 Μια ολοκληρωμένη περιβαλλοντική πολιτική πρέπει να περιλάβει εμπλοκή των απόψεων των Επιστημονικών και Περιβαλλοντικών Φορέων.
 Ένα από τα πιο καίρια σημεία λαθεμένης πολιτικής ανάπτυξης που κληρονόμησε τα πιο πολλά “κακά” στην πορεία της πολεοδομικής φυσιογνωμίας, είναι ο περιορισμός της αντίληψης περί αξίας γης, μόνο στην ποσοτική, οικιστική έννοια του οικοπέδου, χωρίς την ενσωμάτωση της περιβαλλοντικής αξίας και ούτε της ποιότητας του παραγόμενου ιδιωτικού και δημόσιου χώρου.
 Όραμά μας είναι, πόλεις:που να αναβαθμίζουν την ποιότητα ζωής με εκτεταμένους κοινωνικούς χώρους: χώρους πρασίνου, πλατείες, πεζόδρομους, λαϊκές αγορές, χώρους άθλησης
με φιλικούς δρόμους, ήπιας κυκλοφορίας, με ποδηλατοδρόμους και πεζοδρόμια
με σπίτια προσαρμοσμένα στις κυπριακές συνθήκες και με τις ελάχιστες δυνατές ανάγκες ενέργειας
που να σέβονται την αρχιτεκτονική και την ιστορική παράδοσή τους
όπου οι ανάγκες ψυχαγωγίας και το εμπόριο δεν θα συγκρούονται με τις βασικές ανάγκες των κατοίκων
των οποίων όλες οι περιοχές θα είναι εύκολα προσπελάσιμες με μέσα φιλικά προς το περιβάλλον
όπου να εφαρμόζονται σύγχρονες συγκοινωνιακές μελέτες ανθρωποκεντρικές
Η δράση μας θα πρέπει να στοχεύει στην: Ενσωμάτωση περιβαλλοντικών παραμέτρων στον πολεοδομικό σχεδιασμό, για ανθρώπινο χώρο ζωής.
Περιβαλλοντική διαχείριση της αστικής κυκλοφορίας και ενθάρρυνση χρήσης των δημόσιων συγκοινωνιών.
Προώθηση ανάπτυξης μικρών και μεσαίων επιχειρήσεων στο πλαίσιο του αστικού περιβάλλοντος και αποκέντρωσή τους στην ύπαιθρο.
Ουσιαστική προστασία και αναβίωση των ιστορικών περιοχών.
Ανάπτυξη πολεοδομικού και αρχιτεκτονικού σχεδιασμού που να προνοεί οικολογική διαχείριση των αποβλήτων.
Προώθηση βασικών έργων υποδομής (π.χ. αποχετευτικών συστημάτων για αστικά απόβλητα, όμβρια ύδατα, σκυβαλότοποι και επεξεργασία σκυβάλων).
Αλλαγή της ισχύουσας νομοθεσίας ώστε να μην δίδεται η ευχέρεια στο εκάστοτε υπουργικό συμβούλιο και την εκτελεστική εξουσία για καταστρατήγηση της νομοθεσίας και παροχή χαλαρώσεων.
ΦΟΡΕΑΣ ΠΕΡΙΒΑΛΛΟΝΤΟΣ / ΜΕΛΕΤΕΣ ΠΕΡΙΒΑΛΛΟΝΤΙΚΩΝ ΕΠΙΠΤΩΣΕΩΝ
Η παρουσία των περιβαλλοντικών-οικολογικών οργανώσεων  είναι πλέον δεδομένη και αποτελεί ένα απαραίτητο παράγοντα στη διαχείριση των θεμάτων που αφορούν την ανάπτυξη και το περιβάλλον.
Προτείνουμε την: Προώθηση της δημιουργίας ενός Ανεξάρτητου Φορέα Περιβάλλοντος που θα έχει τη δυνατότητα να συντονίζει τις διαδικασίες λήψης αποφάσεων πάνω σε οργανωμένη βάση. Ο Ανεξάρτητος Φορέας Περιβάλλοντος, θα δίνει τη δυνατότητα και στις περιβαλλοντικές-οικολογικές οργανώσεις, να συμμετέχουν ενεργά με θετικό και ουσιαστικό τρόπο σε προγράμματα και στις διαδικασίες επίλυσης προβλημάτων.
Απόσπαση της Υπηρεσίας Περιβάλλοντος από το Υπουργείο Γεωργίας, Φυσικών Πόρων και Περιβάλλοντος και την ένταξη της στον Φορέα Περιβάλλοντος.
Ενίσχυση των κρατικών υπηρεσιών που ασχολούνται με το περιβάλλον σε προσωπικό και μέσα.
Την ανάπτυξη διαδικασιών διαφάνειας και συνείδησης ανεξαρτησίας ανάμεσα στους δημόσιους λειτουργούς, ούτως ώστε να μπορούν να διεξάγουν απρόσκοπτα το έργο τους.
Θεσμοθέτηση ουσιαστικής οικονομικής ενίσχυσης των περιβαλλοντικών και οικολογικών οργανώσεων και της Ομοσπονδίας Οικολογικών και Περιβαλλοντικών Οργανώσεων Κύπρου, στα πλαίσια μιας ετήσιας χορηγίας αλλά και μέσα από συγκεκριμένα προγράμματα δράσης.
ΚΑΤΑΝΑΛΩΣΗ
Ο καταναλωτής ως δέκτης αλλά και ως γενεσιουργός παράγοντας στη δημιουργία προϊόντων και υπηρεσιών έχει και δικαιώματα και ευθύνες.
Με στόχο την αναβάθμιση της ποιότητας ζωής του κάθε καταναλωτή - πολίτη είναι απαραίτητο οι ρυθμοί κατανάλωσης να συμβαδίζουν με τους ρυθμούς ανάπλασης του περιβάλλοντος και των πόρων μας.
Είναι απαραίτητο να υιοθετηθεί και εφαρμοσθεί πρακτικά η έννοια της αειφορίας, δίνοντας έμφαση στις έννοιες της αποφυγής της σπατάλης, της επαναχρησιμοποίησης και της ανακύκλωσης.
Κάθε καταναλωτής πρέπει να είναι σε θέση να επιλέγει προϊόντα και υπηρεσίες τα οποία είναι υγιεινά και ασφαλή για τον ίδιο και το περιβάλλον, βραχυπρόθεσμα και μακροπρόθεσμα, και για τα οποία θα πρέπει να του παρέχονται οι απαραίτητες πληροφορίες.
Ο σημερινός άνθρωπος με τον τρόπο που καλλιεργεί, παρασκευάζει, διατηρεί και συσκευάζει τα τρόφιμα, βάζει σε κίνδυνο όχι μόνο την υγεία του αλλά και την ίδια την ύπαρξή του.
Παράλληλα, με τον τρόπο που καταναλώνει αλόγιστα τρόφιμα εκτός εποχής και που παρασύρεται από διαφημιστικά μηνύματα, έχει σαν αποτέλεσμα να υπερκαταναλώνει, να σπαταλά πολύτιμους πόρους και να δημιουργεί τεράστιες ποσότητες σκουπιδιών, θέτοντας σε κίνδυνο το περιβάλλον του.
Οι χημικές ουσίες που χρησιμοποιούνται σ’ όλα τα στάδια παραγωγής, επεξεργασίας και συντήρησης των τροφίμων, συχνά καταλήγουν στο πιάτο του καταναλωτή, ο οποίος ελάχιστα γνωρίζει τις επιδράσεις που έχουν στην υγεία του. Συγκεκριμένα, τα τρόφιμα, εξαιτίας του τρόπου παραγωγής τους, μπορούν να περιέχουν υπολείμματα φυτοφαρμάκων, βαριά μέταλλα, ραδιενεργά κατάλοιπα αλλά και ορμόνες, αντιβιοτικά και άλλα τοξικά κατάλοιπα (π.χ. διοξίνες). Κατά τη βιομηχανική τους επεξεργασία χρησιμοποιούνται μεγάλες ποσότητες “ύποπτων” χημικών προσθέτων. Από τη συσκευασία τέλος μπορούν να μεταφερθούν στα τρόφιμα χημικές ουσίες.
 Πολλές από τις παραπάνω ουσίες έχουν αποδειχτεί επικίνδυνες καρκινογόνες ή αλλεργιογόνες ενώ για τις περισσότερες ελάχιστη έρευνα έγινε σχετικά με την ασφάλειά τους για την υγεία των καταναλωτών.
 Άγνωστες επίσης παραμένουν και οι αλληλεπιδράσεις μεταξύ των διαφόρων χημικών ουσιών που υπάρχουν στα τρόφιμα και συσσωρεύονται στον ανθρώπινο οργανισμό.
Η βιομηχανία τροφίμων έχει γίνει μια από τις ισχυρότερες βιομηχανίες του κόσμου ως αποτέλεσμα μαζικής αστικοποίησης και αλλαγή στον τρόπο ζωής.
Σήμερα παρατηρείται μια αλματώδης αύξηση της κατανάλωσης των μεταποιημένων τροφίμων σε σχέση με τα νωπά, φυσικά προϊόντα.
Εξαιτίας της επεξεργασίας καταστρέφονται ή απομακρύνονται ζωτικές ουσίες όπως οι βιταμίνες, τα ιχνοστοιχεία και άλλοι διατροφικοί παράγοντες, καθώς και οι φυτικές ίνες.
Παρατηρείται επίσης αυξημένη κατανάλωση των ζωικής προέλευσης τροφίμων (κυρίως κρέατος), τροφών με μεγάλη περιεκτικότητα σε πρωτεΐνες και λίπη, καθώς και συμπυκνωμένων τροφών (π.χ. ζάχαρη, λευκό αλεύρι και τα προϊόντα τους).
Οι κακές αυτές διατροφικές συνήθειες και τα χαμηλής ποιότητας μεταποιημένα τρόφιμα που στοιβάζονται στα ράφια των υπεραγορών είναι υπεύθυνα σε μεγάλο βαθμό για τις εκφυλιστικές αρρώστιες του σύγχρονου πολιτισμού: την παχυσαρκία, την τερηδόνα, την αρτηριοσκλήρυνση, τα εμφράγματα, το διαβήτη, τον καρκίνο.
 Πρωταρχικός σκοπός της γεωργίας και της παραγωγής τροφίμων είναι να προμηθεύει στους καταναλωτές υγιεινά, υψηλής ποιότητας προϊόντα.
Προτείνουμε:Να προωθηθεί η οικολογική γεωργία και η δημιουργία αποκεντρωμένων μονάδων παραγωγής τροφίμων, με βασικό σκοπό την ποιότητα και όχι μόνο την αύξηση της παραγωγής, δίνοντας έμφαση στην εποχικότητα των προϊόντων.
Αποτελεσματικό έλεγχο φθαρτών για υπολείμματα  φυτοφαρμάκων, μόλυβδο κ.α.
Το υφιστάμενο μοντέλο ανάπτυξης και κατανάλωσης είναι υπό αμφισβήτηση μια και υποσκάπτει τη δυνατότητα του φυσικού μας περιβάλλοντος να παρέχει τα απαραίτητα για κάθε σπιτικό - καθαρό νερό, καθαρό αέρα, εύφορη γη και ποικιλία ειδών.
Απαραίτητη λοιπόν η στροφή προς ένα μοντέλο κατανάλωσης με το οποίο η καταστροφή να περιορισθεί, να αποφευχθεί η υπερκατανάλωση και η διάθεση ακατάλληλων προϊόντων, να περιορισθούν τα απόβλητα και η τοξικότητά τους, να βελτιωθεί η αποδοτικότητα των υδάτινων πόρων, της ενέργειας για οικιακή χρήση και οδική κυκλοφορία και να δημιουργηθεί οικολογική συνείδηση.
Η ευαισθητοποίηση καταναλωτών για το τι περιέχουν, πώς παράγονται, πώς συσκευάζονται, πώς μεταφέρονται, πώς πωλούνται και πώς απορρίπτονται τα διάφορα προϊόντα είναι απαραίτητη. (π.χ. τοξικά είδη καθαρισμού μπορεί να αντικατασταθούν με μη τοξικά).
Η συσκευασία μπορεί να είναι ανακυκλώσιμη ή/και βιοδιασπώμενη.
Η επιλογή προϊόντων να γίνεται με κριτήριο να είναι “φιλικά’ προς το περιβάλλον ή τουλάχιστον λιγότερο επιβλαβή.
 Η ετοιμασία προτύπου για την οικολογική σήμανση, η εφαρμογή και ο έλεγχός του μαζί με τη συνεχή πληροφόρηση και εκπαίδευση και τη σήμανση για την ενεργειακή κατανάλωση, θα είναι τα εφόδια των καταναλωτών για “πράσινες” επιλογές.
Εκπαίδευση καταναλωτών για σωστή κατανάλωση, περιορισμό στην κατανάλωση, επαναχρησιμοποίηση, ανακύκλωση.
Παροχή σχετικών και έγκαιρων πληροφοριών και ενημέρωσης για προϊόντα και υπηρεσίες (CFC’s - ψυγεία, συστήματα κλιματισμού).
Περιβαλλοντική αξιολόγηση σε συγκριτικές έρευνες και μελέτες.
Διαμόρφωση πολιτικής για την απόρριψη οικιακών σκουπιδιών (φάρμακα, μπαταρίες, ανακυκλώσιμα υλικά, οργανικά, τοξικά είδη καθαρισμού).
Σήμανση - οικολογική και ενεργειακή
Παροχή εναλλακτικών λύσεων για να διασφαλισθεί το δικαίωμα επιλογής.
Παροχή στοιχείων για ρύπανση από καυσαέρια κοντά σε ευαίσθητες περιοχές π.χ. σχολεία, φρουταρίες.
Ρύθμιση της λειτουργίας των ΜΜΕ και της διαφήμισης. Αποτελεσματικό έλεγχο παραπλανητικών διαφημίσεων και ισχυρισμών και προώθηση προτύπων και μοντέλων υπερκατανάλωσης.
Θα πρέπει να υπάρχει σχετικό μάθημα στις πρώτες κιόλας τάξεις του Δημοτικού που θα προσανατολίζει τα παιδιά στις αρχές της σωστής διατροφής και του σεβασμού της φύσης.
Τα κυλικεία των σχολείων να διαθέτουν φυσικά προϊόντα.
Επίσης θα πρέπει να απαγορευτούν οι διαφημίσεις προϊόντων που είναι αποδεδειγμένα ιδιαίτερα βλαβερά όταν καταναλώνονται από παιδιά.
Η υγεία των ανθρώπων είναι πολύτιμη, αναντικατάστατη και άξια σεβασμού.
 Οι ασφαλιστικοί οργανισμοί έχουν υποχρέωση να ενημερώνουν και να συμβάλλουν στην πρόληψη των ασθενειών.
Επιβάλλεται μια πολιτική ενημέρωσης, ευαισθητοποίησης και πρόληψης στο θέμα της διατροφής γιατί θα πρέπει να μας διέπει η λογική της πρόληψης και όχι της θεραπείας.
 Είναι αποδεδειγμένο ότι μια τέτοιου είδους πολιτική έχει ως αποτέλεσμα τη μείωση του κόστους της ιατροφαρμακευτικής περίθαλψης ενώ ταυτόχρονα προωθεί την πρωτοβουλία των πολιτών ώστε να πάρουν την ευθύνη της υγείας τους στα χέρια τους.
Για το λόγο αυτό πρέπει να δημιουργηθούν και να ενισχυθούν κέντρα πληροφόρησης των πολιτών σε θέματα διατροφής που να συμπεριλαμβάνουν και την εκμάθηση της υγιεινής διατροφής σε πρακτικό επίπεδο.
Να οργανώνονται σεμινάρια με σκοπό την εκπαίδευση και πληροφόρηση όσων ασχολούνται με την παραγωγή και εμπορία υγιεινών τροφών και να γίνονται επιλογές με περιβαλλοντικά κριτήρια για όλα τα προϊόντα.
Είναι απαραίτητο να: Θεσμοθετηθεί ποιοτικός έλεγχος σε όλα τα στάδια παραγωγής τροφίμων και άλλων υλικών.
Δημιουργηθούν περιφερειακά εργαστήρια ελέγχου.
Ολοκληρωθεί η νομοθεσία για την προστασία την καταναλωτών.
Εκσυγχρονιστεί και να προσανατολιστεί η νομοθεσία τροφίμων στην προστασία του καταναλωτή και την παραγωγή πραγματικά υγιεινών τροφών.
Ενισχυθούν οι μονάδες οικολογικής παραγωγής τροφίμων.
ΠΡΟΣΤΑΣΙΑ ΤΟΥ ΑΝΘΡΩΠΟΠΟΙΗΤΟΥ ΚΑΙ ΦΥΣΙΚΟΥ ΠΕΡΙΒΑΛΛΟΝΤΟΣ
Δάση
Τα δάση αποτελούν βασικό φυσικό πλούτο για το νησί. Το μεγαλύτερο ποσοστό των δασικών εκτάσεων (90%) αποτελούν κρατική γη και η ευθύνη για τη διαφύλαξη τους ανήκει στο κράτος.
Παρά τις άοκνες προσπάθειες του Τμήματος Δασών, των φιλοδασικών συνδέσμων, άλλων οργανωμένων συνόλων και των πολιτών για τη διαφύλαξη του δασικού μας πλούτου, δυστυχώς το υπάρχον νομικό πλαίσιο που διέπει την προστασία των κρατικών και ιδιωτικών δασικών εκτάσεων είναι ανεπαρκές.
Σημειώνουμε την υποβάθμιση του δασικού μας πλούτου από:•Τη διεξαγωγή ασυμβίβαστων δραστηριοτήτων σε δασικές εκτάσεις (λατομεία, δρόμοι, υλοτομία, ράλι, αεροψεκασμοί) •Εκτεταμένες δασικές πυρκαγιές•Τη διενέργεια εκτεταμένων αναδασώσεων με ανορθόδοξο τρόπο ή και ακατάλληλα φυτά •Την έλλειψη αποτελεσματικού νομικού πλαισίου και επαρκούς πρόνοιας καθώς και ενημέρωσης για θέματα που αφορούν ευαίσθητους παράγοντες του δασικού πλούτου (ενδημικά φυτά, αιωνόβια δέντρα)•Την παραχώρηση δασικής γης για δρόμους, κτίρια και εγκαταστάσεις (π.χ. Δάσος Αθαλάσσας)•Τον ακατάλληλο σχεδιασμό σε ορισμένες περιπτώσεις και τη διενέργεια κοινωφελών έργων από το ίδιο το Τμήμα Δασών (όπως π.χ. Δάσος Αθαλάσσας).
Προτείνουμε την: Ουσιαστική ενίσχυση του Τμήματος Δασών, ιδιαίτερα μάλιστα των υπηρεσιών εκείνων που ασχολούνται με τη μελέτη και προστασία του φυσικού πλούτου (δάση-χλωρίδα) του τόπου μας, σε προσωπικό, μέσα, υποδομή κ.λπ.
Ανάπτυξη της έρευνας και της δημιουργίας τράπεζας δεδομένων – πληροφοριών.
Αλλαγή των μεθόδων διαχείρισης των δασών και των προστατευόμενων περιοχών.
Διενέργεια περιβαλλοντικών μελετών πριν από την εκπόνηση τελικής μελέτης για οποιοδήποτε έργο  μέσα ή κοντά σε δασική περιοχή.
Άμεση καταγραφή και χαρτογράφηση όλων των δασοκαλυμμένων ιδιωτικών εκτάσεων και ενημέρωση για τα κίνητρα που υπάρχουν για την καλή διαχείρισή τους.
Ενημέρωση των ιδιοκτητών γεωργικής γης για υπάρχοντα οικονομικά κίνητρα για την μετατροπή τους σε δασική γη.
Δραστικό περιορισμό των εισαγωγών ξένων ειδών χλωρίδας στις δασικές εκτάσεις
Αναθεώρηση των λατομικών ζωνών και των προνομίων λατόμευσης με στόχο την οριστική απομάκρυνση των λατομείων από δασικές περιοχές και την εκπόνηση μελετών για αποκατάσταση του τοπίου.
Λήψη  μέτρων κατά της διάβρωσης των ορεινών δασικών εκτάσεων
Επέκταση της δασοκάλυψης.
Εθνικά Πάρκα και περιοχές προστασίας
Η νομοθεσία για την ίδρυση και διαχείριση Εθνικών Δασικών Πάρκων και προστατευόμενων περιοχών είναι ανεπαρκής και αναχρονιστική και δεν συνάδει με τα διεθνή πρότυπα.
Δεν θεωρούμε ότι περιοχές που κηρύσσονται σαν τέτοιες, διέπονται από ολοκληρωμένο καθεστώς προστασίας αφού και οι αρμόδιες υπηρεσίες είναι ασθενείς και ανίσχυρες λόγω του ελλιπούς νομικού πλαισίου.
Προτείνουμε:Εκσυγχρονισμό της νομοθεσίας σύμφωνα με διεθνή πρότυπα (I.U.C.N., F.N.N.P.E)
Ενδυνάμωση του Τομέα Δασικών Πάρκων και Προστατευόμενων Περιοχών του Τμήματος Δασών και στελέχωσή του με κατάλληλα καταρτισμένο επιστημονικό προσωπικό
Διενέργεια προγράμματος και μελετών για κήρυξη Δασικών Πάρκων και Προστατευόμενων Περιοχών.
Διενέργεια μελετών και προγραμμάτων για διαχείριση και προστασία των πιο πάνω περιοχών
Ίδρυση διαχειριστικής επιτροπής για Δασικά Πάρκα και Προστατευόμενες Περιοχές, όπου εκτός από το καταρτισμένο για το σκοπό αυτό προσωπικό θα συμμετέχουν και εκπρόσωποι  των περιβαλλοντικών οργανώσεων, των τοπικών αρχών και των πολιτών.
Ακάμας
Το ζήτημα του Ακάμα είναι από τα θέματα με τα οποία ασχολήθηκε το κυπριακό οικολογικό κίνημα από την πρώτη μέρα της δημιουργίας του.
Η πολύχρονη καθυστέρηση στην εφαρμογή ενός ουσιαστικού σχεδίου προστασίας για την περιοχή έχει ως συνέπεια τη συνεχή σταδιακή υποβάθμιση του περιβάλλοντος του Ακάμα,
αλλά και τη δικαιολογημένη αντίδραση των κοινοτήτων, αφού χωρίς ξεκαθαρισμένο πλαίσιο ανάπτυξης είναι πολύ δύσκολο να προγραμματίσουν και να σχεδιάσουν για το μέλλον τους.
Η περιοχή πρέπει επιτέλους να προστατευτεί, και αυτό είναι αίτημα όλων των Κυπρίων.
Προς αυτή την κατεύθυνση πρέπει να γίνουν τα ακόλουθα: Ίδρυση διαχειριστικής επιτροπής με εμπλοκή όλων των ενδιαφερομένων κοινοτήτων και φορέων για την πρακτική εφαρμογή του σχεδίου διαχείρισης.
Ουσιαστική και ονομαστική πολιτική απόφαση που να αποκλείει την τουριστική ανάπτυξη στις πιο ευαίσθητες παραλιακές περιοχές του Ακάμα, όπως της Τοξεύτρας Λάρας και Φοντάνα Αμορόζας. Με τον τρόπο αυτό θα αφαιρεθούν οι πιέσεις και τα προσχήματα που εμποδίζουν την εξεύρεση συναινετικής λύσης με την πλειοψηφία των κατοίκων της περιοχής.
Προβολή της περιοχής ως ένα εναλλακτικό προορισμό για τους τουρίστες που επισκέπτονται το νησί, όχι μόνο για να επωφεληθούν οι ίδιοι οι κάτοικοι, αλλά και για να μπορεί και η Κύπρος να περηφανεύεται ότι μπορεί να προσφέρει πολλές, ουσιαστικές και εναλλακτικές επιλογές στους επισκέπτες της.
Πανίδα-Κυνήγι
Τα ζώα νιώθουν τον πόνο, το κρύο, τη ζέστη καθώς και το φόβο και τη στενοχώρια, γι’ αυτό πρέπει να τα χειριζόμαστε με αγάπη, να μην τα αντιμετωπίζουμε σαν διακοσμητικά στοιχεία χωρίς δικαιώματα και να τα προστατεύουμε από τις αρρώστιες, το βασανισμό ή την κακομεταχείριση.
Είμαστε ενάντια στην έκθεση των ζώων σε ζωολογικούς κήπους και τη χρησιμοποίησή τους σε Τσίρκα, δελφινάρια κ.λπ.
Όσον αφορά τα άγρια ζώα και γενικά την πανίδα του τόπου, αυτή μειώνεται δραστικά σε είδη και αριθμό, ενώ απουσιάζει μια ολοκληρωμένη, επιστημονική στατιστική του πληθυσμού των άγριων ειδών και δεν υπάρχουν οι μηχανισμοί για τέτοιες έρευνες.
 Ο άνθρωπος έχει ηθική υποχρέωση να αντιτίθεται στη σύλληψη, δηλητηριασμό και θανάτωση των άγριων ζώων καθώς και στην πρόκληση πόνου και ταλαιπωρίας σε αυτά.
Ο πληθυσμιακός έλεγχος του αριθμού ορισμένων ειδών πανίδας όπου αυτό κρίνεται απαραίτητο πρέπει να γίνεται με μη θανατηφόρες μεθόδους αλλά με έλεγχο της αναπαραγωγής ή άλλους τρόπους.
Θεωρούμε ότι τα πιο κάτω είναι απαράδεκτα για την πανίδα του τόπου: Η δυνατότητα νόμιμου ή παράνομου κυνηγιού κατά το μεγαλύτερο μέρος του χρόνου.
Η μαζική εξόντωση των ζώων (ιδιαίτερα την περίοδο των ωοτοκίας) με μέσα μοντέρνας τεχνολογίας. Στοιχεία του Πτηνολογικού Συνδέσμου αναφέρουν ότι 25 εκατομμύρια πουλιά περίπου θανατώνονται κάθε χρόνο με διάφορους τρόπους (νόμιμο και παράνομο κυνήγι, βερκά, δίκτυα, δηλητηρίαση)
Η ρύπανση της υπαίθρου σαν συνέπεια των μαζικών “πολεμικών επιχειρήσεων” από το μόλυβδο των φυσιγγίων, τα σκουπίδια από σακούλες, διασκορπισμένα κενά φυσίγγια και άχρηστα υλικά, το θόρυβο, το άναμμα φωτιάς.
Η μη τήρηση από την Κυβέρνηση των συμβάσεων που έχει υπογράψει, όπως συμβαίνει με την πρακτική του Εαρινού Κυνηγιού.
Η εμπορική εισαγωγή ζώων και πουλιών για σκοπούς κυνηγιού ή και καλλωπιστικούς.
Η πώληση προστατευόμενων, σύμφωνα με τη συνθήκη CITES, ζώων, πουλιών, κοραλλιών, κοχυλιών κλπ.
Η δηλητηρίαση άγριων ζώων π.χ. αλεπούδων και ερπετών.
Η συμπεριφορά ορισμένων κυνηγετικών οργανώσεων οι οποίες διαιωνίζουν την απαράδεκτη κυνηγετική συμπεριφορά ορισμένων μελών τους.
Η πρακτική εκτροφής ζώων από την κυβερνητική υπηρεσία θήρας και η απελευθέρωση τους στο περιβάλλον για να γίνουν μελλοντικά θύματα χωρίς να λαμβάνεται υπόψη η επίδραση στο περιβάλλον.
Το κοινό παραμένει απληροφόρητο και συνεπώς αδιάφορο για την εθνική μας πανίδα. (Προτρέπουμε την κυβέρνηση να προωθήσει την επιμόρφωση του κοινού σε ειδικούς τομείς όπως π.χ. επισήμανση - αναγνώριση των διαφόρων ειδών πτηνών, την αλληλεξάρτηση των διαφόρων ειδών και την αλυσίδα διατροφής).
Η ελλιπής διαχείριση βιότοπων πανίδας (π.χ. Αλυκή Λάρνακας και Λεμεσού με την επέκταση του αεροδρομίου και την καθυστέρηση υιοθέτησης διαχειριστικού σχεδίου προστασίας).
Η εκτεταμένη καταστροφή βιότοπων με άγρια βλάστηση λόγω πυρκαγιών και εκχερσώσεις εκτάσεων για γεωργική ή άλλη εκμετάλλευση.
Η αλόγιστη χρήση φυτοφαρμάκων στις καλλιέργειες και αεροψεκασμοί.
Ο απαράδεκτα μεγάλος αριθμός αδειούχων κυνηγών και  έλλειψη αυστηρών κανονισμών και κριτηρίων εξασφάλισης άδειας.
Οι παράνομοι κυνηγοί.
Οι προστατευόμενες περιοχές δεν επιλέγονται συνήθως με επιστημονικά κριτήρια, αλλά αποτελούν αντικείμενο παζαρέματος με τους κυνηγετικούς ομίλους.
Προτείνουμε: Μακροχρόνιο προγραμματισμό με συγκεκριμένους στόχους, καθορισμό πολιτικής καθώς και δημιουργία αποτελεσματικών μηχανισμών εφαρμογής, ελέγχου και παρακολούθησης.
Κατάργηση της Υπηρεσίας Θήρας και τη σύσταση Υπηρεσίας Προστασίας Πανίδας στελεχωμένη με επιστημονικό προσωπικό για τη διαμόρφωση ενδελεχών προγραμμάτων.
Κρατώντας στο ακέραιο τις θέσεις μας σε σχέση με το κυνήγι, ως μια καθ’ όλα απαράδεκτη οικολογικά δραστηριότητα με τον τρόπο που διεξάγεται σήμερα στην Κύπρο, και μέχρις ότου σαν κοινωνία καταφέραμε να υπερβούμε το στάδιο της απάνθρωπης και σκληρής αντιμετώπισης της Φύσης, εισηγούμαστε τη λήψη μέτρων για μείωση του κυνηγίου με νομοθετικά μέτρα και περιβαλλοντική επιμόρφωση.
Δεν είμαστε αντικυνηγοί, αλλά θεωρούμε ότι ο τρόπος και η κλίμακα με την οποία διεξάγεται αυτή την στιγμή το κυνήγι, είναι απαράδεκτά μας εκθέτουν ως μια κοινωνία με οπισθοδρομικές νοοτροπίες, και διαιωνίζουν μια αρνητική και ανταγωνιστική σχέση ανθρώπων και ζώων.
ΘΑΛΑΣΣΑ - ΑΚΤΕΣ
Η θαλάσσια περιοχή του νησιού μας αντιμετωπίζει διάφορους κινδύνους και επεμβάσεις από τη:Ρύπανση που προέρχεται από πηγές που βρίσκονται στη στεριά όπως βιομηχανικά ή οικιακά απόβλητα, λιπάσματα ή στερεά απορρίμματα.Εξαντλητική αλιεία και το ανεξέλεγκτο ψάρεμα. Κατασκευή έργων (λιμενοβραχίονες, μαρίνες κ.α.) χωρίς επαρκή μελέτη και χωρίς να υπολογισθούν οι αλυσιδωτές αντιδράσεις στα θαλάσσια οικοσυστήματα.Παράνομη επέμβαση στην παραλία (π.χ. αμμοληψία, κατάληψη των παραλιών για εμπορικούς σκοπούς).Οικοδόμηση της ακτής ή / και την καταστροφή του ζωτικού φυσικού πόρου, από οικιστικές και τουριστικές εγκαταστάσεις.Έλλειψη σοβαρής μελέτης μέτρων προστασίας των θαλασσίων και παραθαλασσίων οικοσυστημάτων.Κατασκευή κάθετων και παράλληλων κυματοθραυστών.
Προτείνουμε την:Ουσιαστική τροποποίηση του νόμου περί παραλιών ώστε αυτός να συνάδει με τα καλώς νοούμενα συμφέροντα του συνόλου των πολιτών και όχι με το προσωπικό κέρδος των τουριστικών και άλλων επιχειρηματιών.
Ουσιαστική ενίσχυση των υπηρεσιών που ασχολούνται με τον έλεγχο και την προστασία της θαλάσσιας ζώνης.
Λήψη ουσιαστικών μέτρων για την αναδιαμόρφωση των παραλιακών περιοχών, ιδιαίτερα στις περιοχές οικιστικής ανάπτυξης.
Προώθηση και εφαρμογή της μελέτης για τα παράκτια έργα που έχουν ήδη κατασκευαστεί (ορισμένα ίσως πρέπει και να κατεδαφιστούν).
Θέσπιση σοβαρής νομοθεσίας για τη ρύπανση των παραλιών.
Την ενθάρρυνση ανάληψης πρωτοβουλιών από διάφορους φορείς για την αποφυγή ρύπανσης των παραλιών από σκουπίδια.
Αναθεώρηση του περιγράμματος της ακτής. Επανασχεδιασμός και αναπροσδιορισμός της ζώνης προστασίας των παραλιών με μέτρα τήρησής της.
Θέσπιση νομοθεσίας για το ψάρεμα και την εφαρμογή της υφιστάμενης νομοθεσίας.
Εφαρμογή διεθνών συμβάσεων για την προστασία της Μεσογείου τόσο από θαλάσσιες όσο και από χερσαίες πηγές ρύπανσης.
Ενεργότερη συμμετοχή της Κύπρου σε ευρωπαϊκά προγράμματα για τη Μεσόγειο.
Μαρίνες
Οι Μαρίνες θεωρούνται σαν ακόμα ένα σπασμωδικό έργο στην πορεία της καταστροφικής τουριστικής ανάπτυξης για προσέλευση "ποιοτικού" τουρισμού πολυτελείας.
Ο προτεινόμενος αριθμός και τα μεγέθη αποτελούν ακόμα μια έκφραση της τάσης για γιγαντισμό ο οποίος θα προσβάλλει αναπόφευκτα αισθητικά το τοπίο αφού θα έρχεται σε αντίθεση με την κλίμακα του τόπου.
Η οικονομική βιωσιμότητά τους είναι αμφίβολη, γιατί μεταξύ άλλων, δεν λαμβάνεται υπ’ όψιν και το τεράστιο περιβαλλοντικό κόστος στην επενδυτική δαπάνη.
 Η καταστροφή του περιβάλλοντος που θα προκληθεί από την εξόρυξη ογκόλιθων από τα βουνά για την κατασκευή τους και η οικολογική διαταραχή και υποβάθμιση του θαλάσσιου και υποθαλάσσιου περιβάλλοντος από τη ρύπανση και την αλλαγή στα θαλάσσια ρεύματα, είναι πολύ μεγάλη.
Είναι αποδεκτή η ύπαρξη αριθμού ασφαλών αγκυροβολίων που θα εξυπηρετούν τις βασικές ανάγκες των Κυπρίων και πολύ μικρού αριθμού ξένων ιστιοπλόων, αυστηρά όμως κάτω από ορισμένες προϋποθέσεις.
 Να γίνει απογραφή του αριθμού των ιστιοπλόων και να διαπιστωθούν οι πραγματικές τους ανάγκες σχετικά με τις διευκολύνσεις που θα διαθέτουν τα αγκυροβόλια.
 Τα ασφαλή αυτά αγκυροβόλια θα πρέπει να κατασκευαστούν σε λογική κλίμακα μέσα ή κοντά σε υφιστάμενα λιμανάκια ή σε υποβαθμισμένες περιβαλλοντικά περιοχές.
 Η χρέωση χρήσης και πρόσδεσης θα πρέπει να μη επιχορηγείται και να αντικατοπτρίζει πλήρως τις λειτουργικές και κεφαλαιουχικές δαπάνες.  Στις τελευταίες θα πρέπει να περιλαμβάνεται και το περιβαλλοντικό κόστος.
ΠΟΛΙΤΙΣΤΙΚΗ ΚΛΗΡΟΝΟΜΙΑ / ΑΡΧΙΤΕΚΤΟΝΙΚΗ
Χρόνια μετά την επικύρωση από το Κυπριακό κράτος της Ευρωπαϊκής Σύμβασης για την προστασία της Αρχιτεκτονικής Κληρονομιάς, τα ιστορικά αρχιτεκτονικά σύνολα, μοναδικά σύμβολα και μαρτυρίες της ιστορικής συνέχειας του τόπου, παραμένουν εγκαταλειμμένα στο έλεος του χρόνου και των όποιων μικρών ή μεγάλων συμφερόντων.
Ενώ στο κατεχόμενο από τον τουρκικό στρατό βόρειο τμήμα του νησιού μας, συνειδητά και μεθοδευμένα συντελείται η λεηλασία και αλλοίωση της πολιτιστικής μας κληρονομιάς, στο ελεύθερο τμήμα το κυπριακό κράτος παρά τις εθνικές και διεθνείς του υποχρεώσεις, εγκαταλείπει την αρχιτεκτονική μας κληρονομιά σ’ ένα συνεχώς επιταχυνόμενο ρυθμό φθοράς που οριακά πια σήμερα οδηγεί στον αφανισμό της.
Πέρα από την εφαρμογή κάποιων αποσπασματικών μέτρων και κινήτρων, τόσο η Κυβέρνηση όσο και η Τοπική Αυτοδιοίκηση αδυνατούν να συλλάβουν τη σημασία που έχει για τον τόπο μέσα από τις συνθήκες που διέρχεται, η διατήρηση της Αρχιτεκτονικής μας Κληρονομιάς, του αναπόσπαστου αυτού μέρους του πολιτισμού, της συλλογικής μνήμης και ταυτότητάς μας.
Από την άλλη το σύγχρονο αρχιτεκτονικό προϊόν είναι αποτέλεσμα του πολιτιστικού προϊόντος του σημερινού ανθρώπου.
Η αναμόρφωση του πολιτιστικού συστατικού της σύγχρονης ζωής είναι αναγκαία προϋπόθεση για αλλαγή και του σύγχρονου δομημένου περιβάλλοντος χωρίς να υποβιβάζεται η σημαντικότητα του ρόλου της Αρχιτεκτονικής και όλων των Επιστημών και Τεχνών διαμόρφωσης του δομημένου περιβάλλοντος και το επίπεδο ποιότητας και υπευθυνότητας στο οποίο δρουν.
Προτείνουμε να: Δοθεί η αναγκαία προσοχή στα θέματα πολιτισμού αυτού του τόπου και να ιεραρχηθεί σωστά η σημασία τόσο της αρχιτεκτονικής και ευρύτερα της πολιτιστικής παράδοσής μας.
Προωθηθεί ο απαραίτητος συντονισμός όλων των αρμόδιων φορέων καθώς και η δημιουργία των μηχανισμών για άμεση παρέμβαση, προστασία και ουσιαστική αναβίωση της παραδοσιακής μας κληρονομιάς και ουσιαστικοποίηση του ρόλου της Υπηρεσίας Χειροτεχνίας.
Αναληφθεί πάνω σε συστηματική και πλατιά βάση η διαφώτιση και ευαισθητοποίηση του κοινού για την αξία της αρχιτεκτονικής μας κληρονομιάς.
Εφαρμοστούν διαδικασίες αποτελεσματικού ελέγχου της οικοδομικής ανάπτυξης στις παραδοσιακού χαρακτήρα οικιστικές περιοχές και προγράμματα ουσιαστικής, σε ποσότητα και ποιότητα, αναβίωσή τους.
Εφαρμοστούν οι πρόνοιες της Νομοθεσίας που αφορούν την προστασία της πολιτιστικής κληρονομιάς, από την Εκτελεστική Εξουσία, την Τοπική Αυτοδιοίκηση και κάθε αρμόδια αρχή. Η Νομοθεσία αυτή εμπεριέχει τις πρόνοιες των Διεθνών Συμβάσεων για την Πολιτιστική Κληρονομιά που η ίδια η Κυπριακή Δημοκρατία προσυπόγραψε.
Καθιερωθεί ο ενεργειακός σχεδιασμός σαν αναπόσπαστο μέρος των μελετών των νέων οικοδομικών αναπτύξεων
και προώθηση νομοθετικών μέτρων που να απαιτούν από την μελέτη, κάθε μορφής οικοδομικής ανάπτυξης, το σεβασμό προς τις κλιματικές συνθήκες, το χαρακτήρα και την φυσιογνωμία του φυσικού και κοινωνικού περιβάλλοντος της περιοχής, τους φυσικούς πόρους και την αειφόρο λειτουργία του δομημένου ιστού της πόλης είτε του οικισμού.
Προωθηθούν μέτρα που να εξασφαλίζουν τη δημιουργία τέτοιων δημόσιων κτιρίων και χώρων, που να αποδέχονται και όχι να αποδιώχνουν τους πολίτες-χρήστες τους: είτε αυτοί είναι μαθητές που έχουν ανάγκη ευελιξίας, δημιουργικής επικοινωνίας στους εκπαιδευτικούς χώρους, είτε ανάπηρα άτομα που χρειάζονται ευκολίες διακίνησης και επαφής, είτε οποιοσδήποτε πολίτης που έχει ανάγκη ευχερούς ενημέρωσης και πληροφόρησης, φιλόξενων χώρων αναμονής, ευκολίας πρόσβασης και επικοινωνίας.
Γίνει ανάπλαση και αναδιαμόρφωση δημόσιων υπαίθριων χώρων και δημιουργία κτιρίων ώστε να εξασφαλίζεται η ποιότητα και υπευθυνότητα στη σύνθεση και την κατασκευή και τη λειτουργία τους. Έργα παραγόμενα από το ίδιο το Κράτος πρέπει να υφίστανται εξίσου τον έλεγχο στην ποιότητα και αρτιότητα λειτουργίας και ένταξης στο περιβάλλον.
Είναι ενιαία η πολιτιστική και αρχιτεκτονική κληρονομιά σε όλη τη Κύπρο (Απ. Αντρέας, Τεκκές Λάρνακας, Αρμενομονάστηρο).
Τα μνημεία να τυγχάνουν σεβασμού και συντήρησης.
Να προωθηθεί νομοθεσία που να προνοεί την απαλλοτρίωση περιοχών φυσικής καλλονής, αρχαιοτήτων και χώρων πολιτιστικής κληρονομιάς.
Να κηρυχτεί η εντός των τειχών Λευκωσία σε "Μνημείο Πίνακα Β".
ΑΡΧΑΙΟΤΗΤΕΣ
Η μέριμνα για τις αρχαιότητες της Κύπρου και η ορθή προβολή και διαφύλαξή τους δεν συγκαταλέγονται μεταξύ των προτεραιοτήτων για την ανάπτυξη του νησιού.
Οι δυσμενείς διακρίσεις σε βάρους του πολιτισμού μας και η ανεπάρκεια της νομικής κάλυψης έχουν σαν φυσικό επακόλουθο την καταστροφή των αρχαιοτήτων, την εγκατάλειψη του πολιτισμού και την εξ ίσου σημαντική μη ευαισθητοποίηση του κοινού προς τα προβλήματα αυτά.
 Η υποβάθμιση του πολιτισμού μας και των πηγών του πολιτισμού αυτού έχουν σαν φυσικό επακόλουθο την αλλοτρίωση του πολιτισμού και της παράδοσης άρα και την απώλεια του χαρακτήρα του νησιού.
Οι αρχαιότητες της Κύπρου απειλούνται με καταστροφή από ανθρώπινους και φυσικούς παράγοντες. Η καταστροφή συνεχίζεται, συσσωρεύεται και αποτελεί μια σιωπηλή αλλά πραγματική κρίση εφόσον οι χώροι που κινδυνεύουν δεν είναι δυνατό να ξαναδημιουργηθούν. Ένα μεγάλο μέρος της επιδείνωσης της καταστροφής οφείλεται στη δραματική αύξηση του τουρισμού κατά τη διάρκεια της τελευταίας δεκαετίας.
Σχεδόν 2,5 εκατομμύρια τουρίστες επισκέπτονται την Κύπρο το χρόνο και γύρω στο 30% των τουριστών επισκέπτονται τους αρχαιολογικούς χώρους της Κύπρου.
Το Τμήμα Αρχαιοτήτων, το οποίο υπάγεται στο Υπουργείο Συγκοινωνιών και Έργων, δεν έχει τον απαραίτητο προϋπολογισμό και το προσωπικό για να αντιμετωπίσει τα αυξανόμενα προβλήματα που σχετίζονται με τη συντήρηση των χώρων αυτών που καταστρέφονται.
Τα Μουσεία, που στεγάζουν τους αρχαιολογικούς θησαυρούς του νησιού είναι πεπαλαιωμένα και αποτελούν κατά ένα μέρος αποθήκες αρχαιοτήτων.
 Τα μουσεία δεν πληρούν το σημαντικότερο ρόλο, αυτό της παιδείας και της εκπαίδευσης. Ο ρόλος τους στην κοινωνία και την ανάπτυξη της είναι μηδαμινός αν όχι ανύπαρκτος.
Η καταστροφή του πολιτισμού και του χαρακτήρα του νησιού έχει τεράστιο κόστος πάνω στους τομείς της παιδείας και της εκπαίδευσης του νησιού.
  Ο τομέας της σύγχρονης Λαϊκής Τέχνης είναι εντελώς παραμελημένος και σε λίγα χρόνια τα εναπομείναντα ελάχιστα δείγματα της αυθεντικής λαϊκής παράδοσης θα εξαφανιστούν.
Την ευθύνη για την καταστροφή των αρχαιοτήτων και συνεπώς και του πολιτισμού και του χαρακτήρα του νησιού φέρουν το νομοθετικό σώμα και η Κυβέρνηση που αποφασίζουν για τα σχέδια ανάπτυξης του τόπου και κατατάσσουν τη διάσωση των αρχαιολογικών μας χώρων, την ανάπτυξη και βελτίωση των Μουσείων μας, καθώς επίσης και τη διάσωση της λαϊκής μας τέχνης σε δευτερεύουσα μοίρα.
Η υφιστάμενη νομοθεσία είναι ανεπαρκής και βολεύει μόνο την ανάπτυξη όπως την αντιλαμβάνεται ο τεχνοκράτης.
Η διαιώνιση μιας νομοθεσίας η οποία όχι μόνο δεν προστατεύει αλλά και δε βοηθά ούτε συμπαραστέκεται στις αληθινές ανάγκες της παράδοσης και του πολιτισμού θα επιφέρει με μαθηματική ακρίβεια την καταστροφή και την αλλοτρίωση του νησιού.
Το οικολογικό κίνημα, το οποίο γνωρίζει και βασίζεται στα θεμέλια της παράδοσης και του πολιτισμού και όχι σε τεχνοκρατικές απόψεις μιας στείρας ανάπτυξης που βολεύει μόνο ένα ελάχιστο ποσοστό των κατοίκων του τόπου, προτείνει την τροποποίηση της νομοθεσίας, ώστε αυτή να ανταποκρίνεται στις αληθινές ανάγκες του τόπου.
Το Τμήμα Αρχαιοτήτων να υπαχθεί στο Υπουργείο Πολιτισμού
Το Υπουργείο Πολιτισμού να αποκτήσει ουσιαστική οντότητα.
Τη σύνταξη νόμων που να καλύπτουν τις πρακτικές ανάγκες των αρχαιολογικών / ιστορικών χώρων (συντήρηση,  σηματοδότηση, έλεγχος)
Να τεθούν πλαίσια νομοθεσίας και να δημιουργηθεί φορέας για την προστασία της Πολιτιστικής Κληρονομιάς των αρχών του 20ου αιώνα (Εκκλησιαστική και Αρχιτεκτονική)
Συνταχθούν νόμοι που να διέπουν τις ανασκαφές  τα έξοδα συντήρησης τους, δημοσιεύσεις κ.λ.π.)
Την προστασία των εκτεθειμένων αρχαιοτήτων μας και την αξιοπρεπή περίφραξη τους.
Διεύρυνση του ωραρίου επίσκεψης Μουσείων
Δημιουργία θεματικών Μουσείων σε επιλεγμένες κοινότητες
Αύξηση των πόρων του Τμήματος Αρχαιοτήτων και επιστημονική στελέχωση του Τμήματος στα κεντρικά γραφεία και στα επαρχιακά μουσεία
Την ένταξη της διατήρησης της πολιτιστικής μας κληρονομιάς στους σημαντικότερους στόχους στο πενταετές πρόγραμμα ανάπτυξης
Την κατάλληλη στελέχωση του Τμήματος Αρχαιοτήτων ούτως ώστε αυτό να μπορεί να ανταποκρίνεται στον εκπαιδευτικό και κοινωνικό ρόλο ο οποίος μπορεί να προωθηθεί και μέσω των Μουσείων, τα οποία πρέπει  να εκλαϊκεύσουν το θέμα της αρχαιολογίας.
Τα μουσεία θα πρέπει επίσης να αναλάβουν ενεργό ρόλο στη διατήρηση του συνόλου της πολιτιστικής μας κληρονομιάς, τόσο της κτιστής όσο και της γραπτής και προφορικής
Τον καθορισμό προστατευτικών κανόνων, αριθμητικών ορίων επισκεπτών, κώδικα συμπεριφοράς ώστε να προστατεύονται οι αρχαιολογικοί χώροι οι οποίοι δεν πρέπει να αποτελούν φθηνό προϊόν προς πώληση.
Την εισήγηση Φόρου Πολιτιστικής Κληρονομιάς. Μόνο με την επιβολή ενός τέτοιου μέτρου θα μπορέσει να πραγματοποιηθεί έγκαιρα το έργο της διατήρησης και συντήρησης των αρχαιολογικών χώρων που τόσο έχει καθυστερήσει.
 Ο ρυθμός της καταστροφής είναι τέτοιος που δεν επιτρέπει την εισαγωγή άλλων μέτρων που θα εξαρτώνται αποκλειστικά από κυβερνητικά κονδύλια.
 Είναι απαραίτητη η επέμβαση εκ μέρους της κυβέρνησης για την επικύρωση του φόρου και τη διευθέτηση ενδοτμηματικών συμφωνιών ώστε το Τμήμα Αρχαιοτήτων ως ο κατάλληλος φορέας να έχει την ευελιξία, να αξιοποιεί τα έσοδα και να έχει τη δυνατότητα να προγραμματίζει για μελλοντικά έργα βελτίωσης και συντήρησης των αρχαιολογικών χώρων
Τη δημιουργία “Επιτροπής Διατήρησης της Πολιτιστικής Κληρονομιάς” ως συμβουλευτικού σώματος το οποίο θα αποτελείται από αρχαιολόγους, ιστορικούς, καλλιτέχνες και από επίλεκτα μέλη του ιδιωτικού τομέα που θα έχουν ως όρο εντολής την εποπτεία του Τμήματος Αρχαιοτήτων και του Ταμείου, θα συνεργάζονται στενά με το τμήμα και θα έχει ως έργο την ευαισθητοποίηση της κοινής γνώμης για τη διατήρηση και τη διαφύλαξη των αρχαιοτήτων.
Τη συμμετοχή αρχαιολόγων και ιστορικών στα συμβούλια που αποφασίζουν για την τουριστική πολιτική- ανάπτυξη του τόπου, και εν γένει αυτών που καταστρώνουν τα πενταετή προγράμματα αναπτύξεως
Να εμποδιστούν οποιαδήποτε έργα που εξευτελίζουν και εκμεταλλεύονται εμπορικά την παράδοση του τόπου, τα αρχαία μνημεία και γενικά τον πολιτισμό
Την εμπόδιση δραστηριοτήτων που μπορούν να βλάψουν με οιονδήποτε τρόπο τους αρχαιολογικούς ή και ιστορικούς χώρους της Κύπρου (ανέγερση Δημοτικού Μεγάρου Λευκωσίας, ξενοδοχείων, εστιατορίων κλπ επάνω σε αρχαιολογικούς χώρους).
ΠΟΛΙΤΙΣΜΟΣ
Η τουρκική εισβολή και η συνεχιζόμενη παράνομη κατοχή των εδαφών της Κύπρου έχουν επιφέρει σημαντικά πλήγματα στην ανάπτυξη και στη δημιουργική πορεία του νησιού.
Έτσι δημιουργήθηκε μια κοινωνία χωρίς ισορροπίες, όπου οτιδήποτε έχει να κάνει με αναπτυξιακά έργα προπορεύεται και εξελίσσεται σε βάρος της παράδοσης και του πολιτισμού του νησιού, που έχουν υποβαθμιστεί και καταταγεί από τους τεχνοκράτες της κυβέρνησης στις τελευταίες προτεραιότητες του τόπου.
Συνεπώς μια χώρα που αναπτύσσεται μονομερώς, αφήνοντας στην εγκατάλειψη και την αφάνεια τα θέματα του πολιτισμού και της παράδοσης, που αυτά και μόνο της προσδιορίζουν την ιδιαιτερότητα και το χαρακτήρα, δεν θα μπορέσει να αντεπεξέλθει.
Το Οικολογικό Κίνημα της Κύπρου επισημαίνει την ανισοβαρή αυτή ανάπτυξη που έχει ήδη επιφέρει ανεπανόρθωτες καταστροφές στον τόπο.
Η θέση του δημιουργού στην Κύπρο έχει παρεξηγηθεί και άνθρωποι που πρωτοστάτησαν στην καλλιτεχνική μας δημιουργία έφυγαν από τον κόσμο αυτό πικραμένοι, χωρίς καμιά αναγνώριση ή διάκριση του έργου τους.
 Το έργο τους όμως, χρησιμοποιείται και αποτελεί προϊόν εκμετάλλευσης όποτε βολεύει και όποτε η πολιτεία θέλει να δείξει πρόσωπο.
 Η σύγχρονη πολιτιστική δημιουργία, μαζί με τη διατήρηση και διάδοση της παράδοσης και της πολιτιστικής κληρονομιάς, πρέπει να αποτελέσουν κυρίως προτεραιότητες.
Προτείνουμε: Διαχωρισμό του Υπουργείου Παιδείας και Πολιτισμού σε δύο ανεξάρτητες και αυτοδύναμες μονάδες. Τη δημιουργία Ενιαίου Φορέα Πολιτισμού, με βάση πρότασή μας με ημερομηνία 29/1/99 και τη Δημιουργία Πολιτιστικού Γραφείου Προγραμματισμού στο Υπουργείο Πολιτισμού.
Οργάνωση και στελέχωση του Πολιτισμού από εξειδικευμένους επιστήμονες και ειδικούς σύμφωνα με τους τομείς που θα χειρίζεται: π.χ. Τμήμα Αρχαιοτήτων, Τμήμα Κρατικής Βιβλιοθήκης, Τμήμα Καταγραφής και Αρχειοθέτησης Μνημείων, Τμήμα Αρχειοθέτησης, Διατήρησης και Προβολής Λαϊκής Παράδοσης, Τμήμα Μουσείων και Πινακοθηκών, Τμήμα Αρχειοθέτησης Σύγχρονης Καλλιτεχνικής Δημιουργίας, Τμήμα Λογοτεχνίας και Μεταφράσεων, Τμήμα Εκδόσεων, Τμήμα Μουσικής και Χορού, Τμήμα Εφαρμοσμένων Τεχνών, Τμήμα Δημοσίων Σχέσεων και Διαφώτισης, Τμήμα Κινηματογράφου και Θεάτρου κ.λ.π. Πριμοδότηση όλων των πιο πάνω τομέων με σημαντικά κονδύλια για προώθηση των εξειδικευμένων τους στόχων.
Στενή συνεργασία μεταξύ του Υπουργείου Πολιτισμού, Εξωτερικών και Τουρισμού.
 Εκπροσώπηση και προώθηση μέσα από τα πιο πάνω υπουργεία της σύγχρονης καλλιτεχνικής κυπριακής δημιουργίας.
Ίδρυση ανωτάτης σχολής Καλών Τεχνών Τμήμα Ζωγραφικής, Γλυπτικής, Βυζαντική Αγιογραφία, Κεραμική, Χαρακτική, κλπ).
Ίδρυση κρατικής ανωτάτης Σχολής Μουσικής.
Ίδρυση Οργανισμού Όπερας και ανέγερση κτιρίου όπερας ή Μεγάρου Μουσικής, που να διαθέτει δική του σχολή όπερας.
Αποκέντρωση και ανάθεση ενεργού πολιτιστικού έργου στην Τοπική Αυτοδιοίκηση και τις κοινότητες.
Ενεργή συμμετοχή του Υπουργείου Παιδείας, Πολιτισμού, του Πανεπιστημίου και της Τοπικής Αυτοδιοίκησης στο πενταετές πρόγραμμα ανάπτυξης της Κυβέρνησης.
Ο πολιτισμός της Ορθοδοξίας κατέχει ένα ουσιαστικό κομμάτι της πολιτιστικής κληρονομιάς του τόπου μας. Να θεσπιστούν μέτρα και διαδικασίες για την προστασία και ορθή προβολή του (αρχιτεκτονική, βυζαντινός πολιτισμός, συγγράμματα κ.λπ.).
Ενεργή συμμετοχή των ιδιωτών στην πολιτισμική ανάπτυξη του τόπου, παροχή κινήτρων (φορολογικών και άλλων) για έργα πολιτισμού και παροχή υποτροφιών σε κλάδους πολιτιστικής δημιουργίας.
Θέσπιση επιχορήγησης καλλιτεχνικής δημιουργίας.
Ειδική σύνταξη για τον πνευματικό κόσμο και τους δημιουργούς της τέχνης.
Πρόγραμμα επιμόρφωσης και παροχής επιδόματος και διευκολύνσεων για τους λαϊκούς τεχνίτες.
Πρόγραμμα αναβίωσης οικοτεχνιών και μικρών βιοτεχνιών και παροχή κινήτρων για προσέλκυση ποιοτικής πολιτιστικής ανάπτυξης στα χωριά.
Αξιοποίηση των κερδών από παιγνίδια του ΟΠΑΠ για τον πολιτισμό
Νομοθετική κατοχύρωση ιδιωτικής μουσικής εκπαίδευσης και χορού.
Δημιουργία πολιτιστικών χώρων προσέλκυσης νέων όπου να διδάσκονται θέατρο, μουσική, ποίηση, ζωγραφική, γλυπτική κλπ.
Ίδρυση επαγγελματικού φολκλορικού συγκροτήματος με δική του επαγγελματική ορχήστρα παραδοσιακής μουσικής.
Ίδρυση ανεξάρτητης Αρχής Πολιτισμού.
Προγράμματα επιδότησης θεατρική παραγωγής.
ΟΙΚΟΝΟΜΙΑ
Το Κίνημα πιστεύει ότι η οικονομία πρέπει να είναι μέσα στα πλαίσια της αειφόρου ανάπτυξης.
Δεν πρέπει να κατασπαταλούνται πόροι σε βάρος των επερχόμενων γενεών.
 Η διαχείριση της οικονομίας πρέπει να γίνεται χωρίς δογματισμούς και πρότυπα αλλά με κυρίαρχο στόχο την αύξηση του βιοτικού επιπέδου χωρίς την ενθάρρυνση του καταναλωτισμού.
 Η κυβέρνηση να παρεμβαίνει στη διαχείριση της οικονομίας για σκοπούς κοινωνικής αλληλεγγύης και ισομερούς ανάπτυξης.
Στην εκπόνηση έργων η κυβέρνηση να επιβάλλει την ετοιμασία Μελετών Περιβαλλοντικών Επιπτώσεων.
Το περιβάλλον αποτελεί εθνικό πλούτο που χρήζει προστασίας
 και σωστής διαχείρισης προς όφελος όλων.
 Για αποκατάσταση των περιβαλλοντικών ισορροπιών χρειάζεται η επιβολή περιβαλλοντικού φόρου. Τα έσοδα αυτά θα πρέπει να ξοδεύονται αποκλειστικά για τη μείωση των αρνητικών επιπτώσεων στις επηρεαζόμενες περιοχές.
Τα οικονομικά μεγέθη δεν αποτελούν αυτοσκοπό και η οικονομική ανάπτυξη δεν είναι ανεξάρτητη της κοινωνικής ανάπτυξης αλλά πρέπει να συμβαδίζουν ισοζυγισμένα.
Η οικονομική ανάπτυξη να αποτελεί την κινητήρια δύναμη για στήριξη της κοινωνικής ανάπτυξης, της παιδείας, της υγείας και της προστασίας του περιβάλλοντος.
Ιδιωτικοποιήσεις και μετοχοποιήσεις
Με το σημερινό διαχειριστικό καθεστώς των Ημικρατικών Οργανισμών και Επιχειρήσεων δεν εξυπηρετείται ο καταναλωτής και δεν θα είχε πολλές πιθανότητες επιβίωσης η ίδια η επιχείρηση στο ανταγωνιστικό κλίμα που επιβάλλει η Ε.Ε.
 Με τη μετοχοποίηση των εταιρειών αυτών η κυβέρνηση να διατηρεί τον έλεγχο με το μεγαλύτερο ποσοστό μετοχών.
 Ένα ποσοστό μετοχών να κατέχουν οι εργαζόμενοι και το υπόλοιπο να διατηρεί ο ιδιωτικός τομέας.
Η ιδιωτικοποίηση αποτελεί αποξένωση κρατικού πλούτου και δεν αποτελεί τη λύση στο πρόβλημα των Ημικρατικών Οργανισμών.
Υπάρχει αριθμός θεσμικών πλαισίων που μπορούν να εφαρμοστούν για αποδοτική λειτουργία των οργανισμών αυτών.
Χρηματιστήριο
Ο χρηματιστηριακός θεσμός από ρόλο δυναμικής προώθησης της οικονομίας κατάντησε με την έλλειψη σωστής διαχείρισης και του αναγκαίου θεσμικού πλαισίου, ακόμη ένας τρόπος τζόγου.
Χρειάζεται η ενδυνάμωση και η πλήρης ανεξαρτητοποίηση της Επιτροπής Κεφαλαιαγοράς.
 Θεσμικές τροποποιήσεις του Νόμου που θα προωθούν το χρηματιστηριακό θεσμό, τη διαφάνεια και την εμπιστοσύνη του επενδυτικού κοινού.
Θα πρέπει: Να γίνουν τέτοιες νομοθετικές ρυθμίσεις που να μην επιτρέπουν την άμεση ή έμμεση σύνδεση μεταξύ χρηματιστών και επενδυτικών εταιρειών.
Να ενθαρρυνθούν οι θεσμικοί επενδυτές για να επενδύσουν ουσιαστικά στο ΧΑΚ.
Να μειωθούν τα επιτόκια για να γίνουν πιο ελκυστικές οι μετοχές μακροπρόθεσμα.
Να θεσμοθετηθεί, όπως σε τακτά χρονικά διαστήματα δημοσιοποιηθεί το χρηματιστήριο την εσωτερική αξία της κάθε εταιρείας ανά μετοχή, επιβεβαιωμένη από τους ελεγκτές της.
Να επισπευσθεί η προώθηση του νομοσχεδίου για τις επιχειρήσεις επενδυτικών υπηρεσιών που αφορά θέματα όπως την εξασφάλιση άδειας για συμβούλους επενδύσεων και διαχειριστές χαρτοφυλακίων, τα προσόντα τους και την αναγκαία εξασφάλιση που πρέπει να δώσουν.
Να ενισχυθεί ουσιαστικά ο ρόλος της Επιτροπής Κεφαλαιαγοράς και να ανεξαρτητοποιηθεί πλήρως από την κυβέρνηση και τις όποιες παρεμβάσεις.
Να ιδιωτικοποιηθεί το ΧΑΚ και να παύσει το κράτος να έχει την  ευθύνη της λειτουργίας του.
Να επισπευσθεί η έρευνα της Διερευνητικής Επιτροπής για το ΧΑΚ.
Να επισπευσθούν οι διαδικασίες στη γενική Εισαγγελία για διερεύνηση όσων καταγγελιών έχουν γίνει από την Επιτροπή Κεφαλαιαγοράς.
Ευρώ
Η εφαρμογή του Ευρώ δεν πρέπει να επιτρέψει ευκαιρίες για αισχροκέρδεια.
Πρέπει έγκαιρα η Επιτροπή Ελέγχου Τιμών να ενημερώνει και να παρακολουθεί τη μετάβαση στο Ευρώ χωρίς κρούσματα εκμετάλλευσης.
ΑΜΥΝΑ
Η υπόθεση της άμυνας δεν εξαντλείται ούτε περιορίζεται στους στρατιωτικούς εξοπλισμούς. Στις περισσότερες περιπτώσεις διαπράττεται το λάθος να θεωρείται σαν δείκτης της αμυντικής ικανότητας, το ύψος των δαπανών για στρατιωτικούς εξοπλισμούς.
Η Κύπρος μπορεί να αξιοποιήσει περισσότερο αποτελεσματικά τα ψηλά ποσοστά μορφωμένων πολιτών στη διαμόρφωση μιας αξιόπιστης, έξυπνης και τεχνολογικά εξελιγμένης άμυνας.
Από την άλλη, η αύξηση της αμυντικής ικανότητας έχει άμεση σχέση με την εμπλοκή όλων των πολιτών σε κατάλληλα προγράμματα, που μαζί με την απόκτηση ικανοτήτων,  εμπειριών και οργάνωσης συμβάλλουν και στη σφυρηλάτηση πνεύματος αγωνιστικότητας και συλλογικότητας.
 Στο τομέα αυτό αναμένεται να συμβάλει και η αξιοποίηση του γυναικείου πληθυσμού μέσα από προγράμματα στράτευσης που σέβονται την ιδιαιτερότητα του κοινωνικού ρόλου των γυναικών.
