У постреферендумској Црној Гори српски народ је и формално и суштински стављен ван закона,
а Срби су грађани другог реда.
Наш уставноправни,
социјално-економски и
културно-просветни положај је катастрофалан.
Актуелни режим над српском националном заједницом пуних девет година спроводи политику апартхејда, односно политичке, економске и културне дискриминације.
Стога изборна коалиција „СРПСКА ЛИСТА" има конкретан план како да се српски етнос у Црној Гори успостави као правно-политички чинилац, и да као такав постоји у Уставу и Закону.
Након проглашења независне Црне Горе, по природи ствари слиједи доношење новог Устава.
Без консензуса свих политичких снага, нема правног сређивања државе и
стабилности њених институција.
У тежњи да положај српског народа у Црној Гори буде ријешен на миран, демократски и цивилизоваи начин, поштујући искуства и стандарде најразвијенијих демократских држава, СРПСКА ЛИСТА ће се залагати за остварење следећих циљева:
1) за конститутивност српског народа у Црној Гори;
Зато што у укупном збиру држављана Црне Горе највише има Срба (око 400.000), и зато што српски народ у Црној Гори има неотуђива историјска права која морају бити уставно дефинисана.
Полазећи од чињенице да према резултатима последњег пописа у Црној Гори ниједан народ нема натполовичну већину у укупној популацији (дакле, не постоји већински народ, па према томе нема ни мањинских народа), најлогичније и најправедније би било да сви народи којих у Црној Гори има преко 3% буду конститутивни народи.
2) за формирање дводомног Парламента;
Новим Уставом треба предвидјети конституисање дводомног Парламента који би се састојао од Дома грађана и Дома народа.
У Дому грађана важио би принцип: један грађанин - један глас,
док би у Дому народа све националне заједнице биле паритетно заступљене, чиме би се спријечила неправедна и опасна мајоризација.
Угрожени народи само тако се могу заштитити од већинског доношења одлука и некоректног прегласавања у областима које представљају њихов витални национални интерес.
3) за пропорционалну заступљеност Срба у државним органима и
органима локалне самоуправе у складу са резултатима пописа;
Зато што су Срби сада обесправљени и плански изопштени из јавне политике, иако као грађани Црне Горе трећински учествују у буџетском финансирању свих њених установа.
4) за културно-просветну аутономију;
To подразумијева право на основно, средње и високо образовање искључиво на српском језику, са посебним наставним програмима из српског језика и књижевности, националне историје и историје умјетности,
право на посебне уџбенике чији ће аутори бити провјерени српски стручњаци,
право на православну вјеронауку у школама,
право на вјероисповиједање у канонској православној цркви,
право на дневне и периодичне листове и часописе, телевизијске и радио-станице,
право на српски културни центар, српско народне позориште, српски издавачки завод, итд.
С обзиром да политичке и културне елите свих народа у Црној Гори имају различито (најчешће супротно) виђење прошлости, неопходно је да уџбеници историје и књижевности буду прилагођени тим погледима, што значи да би их креирали аутентични представници научне и културне елите сваког народа појединачно.
Културно-просветна аутономија подразумијева финансирање културних установа свих народа у Црној Гори.
Тако би се од укупних буџетских средстава опредијељених за културне потребе 41% издвајало за црногорске, 32% за српске, 9% за бошњачке, 5% за албанске итд. културне ствараоце и њихове институције.
Новим Уставом треба зајемчити право свим народима у Црној Гори на информисање на њиховим матерњим језицима.
Тако би и Срби требало да добију свој дневни лист који би се финансирао из буџета,
као и ТВ канал на српском језику.
5) за уставно дефинисање српског језика и ћириличног писма као службеног;
Зато што према последњем попису 63% популације говори српским језиком, а црногорски званичници и поред те чињенице најављују уставно дефинисање „црногорског" као службеног језика,
и зато што ћириличном писму у постреферендумској Црној Гори пријети затирање.
6) за систем специјалних веза са Србијом;
Зато што су у историјском и сваком другом смислу и Црна Гора и Србија матичне државе српског народа.
Тај систем подразумијева двојно држављанство у Црној Гори и Србији за све Србе држављане Црне Горе и право гласа у Црној Гори за све њене држављане, у складу са духом и одредбама Резолуције 1459 (2005) Парламентарне скупштине Савјета Европе о правима држављана од 24. јуна 2005. године.
7) за право на национална обиљежја и њихову јавну употребу.
Новим Уставом треба регулисати и питање употребе симбола националних заједница, као што је то урађено у Македонији, гдје се албанска застава истиче свуда тамо гдје и македонска, јер су Албанци други по бројности (и конститутивни) народ у тој републици.
Логично је да у свим општинама у којима су Срби натполовична (Пљевља, Жабљак, Андријевица, Херцег Нови и Плужине) или релативна већина (Шавник, Бијело Поље, Беране, Тиват) и у којима власт имају српске странке, у органима локалне самоуправе буду истакнути српски симболи.
СРПСКА ЛИСТА сматра да у Црној Гори треба реализовати максимално демократско начело које гласи СВА ПРАВА СВИМА.
Зашто би неки народ имао неко право које неки други народ нема?
Национална права су дио укупних права и слобода грађана, и она су с напором извојевана у демократским друштвима.
Вријеме је да и у Црној Гори почне изградња таквог друштва.
Срби у Црној Гори не траже за себе ништа што угрожава права других,
тражимо само оно што нам и по Божјој и по људској правди припада.
За своје захтјеве имамо упориште у међународним документима;
наши циљеви утемељени су у општепознатим и најбољим достигнућима савремених демократских друштава.
