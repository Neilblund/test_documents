Za još bolju Hrvatsku!
Hrvatska izlazi na izbore, ali zapravo je pred odabirom između dviju politika.
Pred odabirom između odgovorne i zrele politike koja želi zajedno s građanima Hrvatske nastaviti voditi zemlju k novoj razini razvoja i osigurati svakomu hrvatskom čovjeku, svakoj obitelji i svakom hrvatskom kraju siguran život u uređenoj zemlji mira, rada i blagostanja i, s druge strane, politike koja izbore shvaća samo kao priliku da se osvoji vlast.
Pred odabirom, dakle, između odgovorne i neodgovorne politike.
Pogrešan odabir donio bi teške i dugoročne posljedice.
U vrijeme toliko važnog, presudnog odabira, potrebno je govoriti jasno i izravno.
Hrvatski građani  imaju  unaprijed  pravo  znati  kamo  vodi  koji  put.
Kamo  vodi  Hrvatsku  i  kakvu  će  budućnost  u  idućim  godinama  donijeti  svakomu  od  njih,  njihovim  obiteljima  i  budućim  naraštajima.
Ponovno je došao trenutak da hrvatski narod i hrvatski građani odluče o budućnosti Hrvatske.
Ovo je trenutak goleme odgovornosti, iznimnih mogućnosti i povijesne prilike.
Odviše je toga uloženo u našu sadašnjost, odviše je teška bila naša prošlost i odviše smo daleko došli u ostvarenju naših nacionalnih ciljeva da bismo sada imali pravo na pogrešku i loš odabir.
Odviše se toga otvara pred Hrvatskom, odviše su povoljne naše šanse i mogućnosti da bismo sada imali pravo na zastoj.
Ovi su izbori stoga mjera odgovornosti svakoga našeg građanina za budućnost naše zemlje.
Mir i blagostanje nisu više samo želja i san hrvatskog naroda i svih naših građana.
Oni su tu, na dohvat, pred nama.
Potrebno je nastaviti i dovršiti započete zadaće.
Potrebno je čuti što Hrvatska danas želi i gdje se vidi sutra.
Potrebno je iskoristiti priliku koju smo sami stvorili – osigurali smo slobodu, mir, stabilnost i nove razvojne mogućnosti i sada je vrijeme da na toj osnovi nastavimo i dovršimo posao i izgradimo Hrvatsku kao uređenu i uljuđenu europsku državu po mjeri hrvatskoga čovjeka, u skladu s našom tradicijom i vjerovanjima.
I ovo su vremena s izazovima!
Borba za državnost bila je izazov koji je okupio svenarodnu energiju.
Današnje pak vrijeme obilježavaju novi izazovi.
Danas se pred nama otvara prostor za nove iskorake.
Ideja države danas se ispunjava novim sadržajima, vrijednostima i pregnućima.
Misliti Hrvatsku danas znači misliti Hrvatsku kao posve sigurnu i stabilnu, uređenu i uljuđenu europsku državu, kao suvremeno društvo oslonjeno o svoj narodni identitet uključen i spojen s europskim vrijednostima.
Misliti Hrvatsku danas znači misliti Hrvatsku novih naraštaja, onih koji znaju odakle potječu i kamo idu, onih koji čuvaju vrijednosti svojih predaka, koji znaju što su im postigli i podarili roditelji i koji istodobno život u slobodnoj novoj Hrvatskoj uzimaju kao prirodno polazište za nova dostignuća i vrijednosti.
Za Hrvatsku demokratsku zajednicu to je pitanje koje traži znanje i odgovornost.
Znanja da prepoznamo mjeru između političkih i društvenih skupina koje državotvornost počinju shvaćati odveć uskim i gotovo zastarjelim pogledom na svijet i onih koji, s druge strane, uključivanje u integracije i otvaranje spram svijeta vide kao odveć opasnu ugrozu za tek ostvarenu ideju države.
Istodobno, to je i pitanje odgovornosti za promišljanje i provedbu takvoga političkog i gospodarskog programa i takvog sustava vrijednosti u našemu društvu koji će osigurati stabilnost društva, zajedništvo i uravnoteženost, povjerenje i uzajamnost.
Društvo utemeljeno na stabilnosti i povjerenju pretpostavka je svekolikog razvoja, prije svega gospodarskog napretka, dakle boljitka svakog čovjeka, svake obitelji i svakog našeg kraja.
Podsjećam na sve to kako bih naglasio ono najvažnije uoči ovih izbora – Hrvatska nema pravo na gubljenje vremena i energije.
Postignuti uspjesi, naprosto, obvezuju da ne dopustimo povratak na godine slabosti i zaostajanja.
Hrvati to ne žele!
Naši građani jasno vide da Hrvatska godine 2007. nije više ona iz 2003. godine.
I oni žele jasnu viziju Hrvatske u 2011. godini i dalje.
Nakon četiri godine rada naše Vlade Hrvatska je bolja zemlja za život.
Ali, hoćemo dalje i hoćemo više.
Program Hrvatske demokratske zajednice za ove parlamentarne izbore upravo je zato politički i gospodarski program za još bolju Hrvatsku.
Naši građani to žele i zaslužuju.
Oni znaju tko je pokrenuo zemlju.
Oni vide da je to naprednija Hrvatska.
Naprednija u svakom pogledu, materijalnom i duhovnom.
Oni znaju tko je postavio i ostvario te ciljeve.
Oni vide da su riješena neka od najtežih pitanja.
I oni znaju koja je stranka jedina imala snage uhvatiti se u koštac s najvećim izazovima.
Hrvatska demokratska zajednica ponovno je, kao i toliko puta do sada, svjesna svoje odgovornosti.
Hrvatska demokratska zajednica i dalje je spremna upravljati potrebnim promjenama.
Ovaj put, da bismo nastavili povijesnu zadaću i u novom mandatu nastavili započeti posao za još bolju Hrvatsku.
Hrvatska demokratska zajednica poznaje put pobjede.
Poznaje ga, jer Hrvatska demokratska zajednica već gotovo dva desetljeća pobjednički vodi Hrvatsku.
Jer je stranka koja je uvijek, u svakom trenutku, pa i u najtežim vremenima, znala i prepoznala težnje hrvatskog naroda i predvodila u njihovu ostvarenju.
Stranka koja je bila odlučna kad se nije smjelo kolebati, niti se kolebala kad je trebalo odlučnosti.
Mi smo se, dakle, potvrdili kao stranka odgovornosti, odlučnosti i zrelosti.
U novijoj hrvatskoj povijesti, od devedesetih do danas, Hrvatska demokratska zajednica bila je snaga predvodnica.
Donosila je ispravne i presudne odluke.
Povijesne odluke.
Pod vodstvom našega prvog predsjednika dr. Franje Tuđmana te su prosudbe i odluke vodile Hrvatsku k samostalnosti, neovisnosti i slobodi.
Ali, istodobno, Hrvatska demokratska zajednica znala je da su i stranci potrebne promjene.
Za razliku od drugih, HDZ je znao izvući potrebne političke pouke.
One su otvorile novu stranicu u djelovanju stranke i time omogućile oblikovanje političkoga programa koji je promijenio lice Hrvatske, unaprijedio zemlju, poveo je k Europi i osigurao novi razvojni iskorak.
Za razliku od drugih, Hrvatska demokratska zajednica prati bilo hrvatskoga društva, mijenja se i unapređuje, stalno imajući pred sobom cjelinu nacionalnih interesa, prioritete pojedinih dionica našeg razvoja i uvijek odabirući najbolje putove njihova ostvarenja.
To je politika odgovornosti.
To nipošto nije politika shvaćena kao puka i neodgovorna borba za vlast.
U Hrvatskoj demokratskoj zajednici čvrsto vjerujemo da ni politika ni vlast nikada ne smiju biti sami sebi svrhom, jer to ne može osigurati još bolju Hrvatsku.
Zbog toga Hrvatska demokratska zajednica nikada nije bila stranka koja je bila sebi svrhom.
Hrvatska demokratska zajednica uvijek je bila i ostat će stranka usmjerena na interese hrvatske države, hrvatskoga naroda i svakoga hrvatskog građanina.
Naš program uvijek je proizlazio iz strateških interesa Hrvatske, u svakoj od najvažnijih dionica našeg razvoja posljednjih dvaju desetljeća.
Hrvatska demokratska zajednica pripada velikoj europskoj, demokršćanskoj i narodnjačkoj tradiciji i na tim idejnim osnovama te solidarnosti i supsidijarnosti danas doprinosi izgradnji Europe mira i zajedništva.
HDZ je bio i ostaje u službi Hrvatske.
Zato smo povezani s društvom, s našim građanima, zato možemo jasno osjetiti bilo hrvatskog naroda, čuti glas Hrvatske.
U izborima koji su pred nama opet je najvažnije čuti Hrvatsku.
I poslušati je.
Prepoznati da se Hrvatska želi otvoriti novom razdoblju.
Vidjeti da je vrijeme za nove ciljeve.
Cijeli naraštaji mladih očekuju novo otvaranje, dok stoje na raskrižju života i očekuju također život s jasnim ciljem.
I njih ćemo ponovno poslušati i povesti dalje.
Mi znamo da i radništvo želi napredak i promjene.
I poslušat ćemo i povesti.
Naš branitelj, on želi više i dalje.
Povest ćemo i našeg ribara, i poduzetnika, i seljaka.
Naše građane ne može zavarati ili zavesti nikakvo širenje defetizma, namjerno stvaranje katastrofične slike o Hrvatskoj niti prodavanje političke magle u vrijeme kad Hrvatska postiže svoje najbolje rezultate, u vrijeme kad provodimo najuspješnije reforme, u vrijeme kad rješavamo najvažnija strateška pitanja naše budućnosti.
U proteklom razdoblju, Hrvatska demokratska zajednica i Vlada koju je predvodila naša stranka uhvatili su se u koštac i riješili i najteža naslijeđena pitanja.
U koštac smo se doista i uhvatili.
Odnos spram nezaposlenih, spram umirovljenika, odnos spram uravnoteženog razvoja svih naših krajeva, odnos spram vladavine prava, odnos s manjinskim zajednicama, pitanja povratka i obnove, pitanje vanjskog duga, privatizacije i dioničarstva građana, uređenje financija ove zemlje…, ukratko, glavna pitanja same naravi i slike hrvatskoga društva – sve smo to stavili u središte naše zadaće i riješili.
Zahvaljujući našoj politici Hrvatska danas ima novo lice.
Istodobno, ojačali smo i naš položaj u svijetu.
Ne samo pregovorima o članstvu u Europskoj unijii ne samo stojeći korak do Atlantskog saveza.
Ojačali smo ga i zato što se Hrvatsku danas cijeni.
Najveća je tomu potvrda naš nedavni izbor za članstvo u Vijeću sigurnosti Ujedinjenih naroda.
Nema nikakve dvojbe da je taj uspjeh, članstvo u toj najvažnijoj instituciji svjetske organizacije, znak da je naša dosljedna, zrela i vjerodostojna politika mira i ravnopravnosti, suradnje, promicanja demokracije i vladavine prava, kao temeljnih vrijednosti i ciljeva suvremenoga svijeta, jasno prepoznata i priznata u svijetu.
To je uvelo Hrvatsku u najuži krug odabranih država koje će nositi svoj dio odgovornosti za daljnji razvoj međunarodnih odnosa.
To potvrđuje da su za nas na međunarodnome planu nastupila nova vremena.
Danas se Hrvatsku pita, ona više nije predmet tuđih rasprava, dio problema – ona je subjekt, nas se uvažava.
Nikada Hrvatska nije uživala veći ugled i imala bolji međunarodni položaj.
Hrvatska će sama pisati i svoju prošlost i odlučivati o svojoj budućnosti.
Omogućili smo to svojim dosadašnjim djelovanjem i postignućima.
To je rezultat politike Hrvatske demokratske zajednice.
Osmišljene politike jasnog cilja, dosljedno provođene.
Politike koja nema alternative.
Politike koja zaslužuje povjerenje i koja će to povjerenje ponovo potvrditi.
Danas, kad smo pokrenuli Hrvatsku i doveli je do praga punopravne pripadnosti institucijama slobodnoga demokratskog svijeta, kad smo dakle osigurali sve potrebne vanjske uvjete za miran i siguran unutarnji razvoj, danas znamo da je naš sljedeći cilj – još bolja Hrvatska.
Zajedno s hrvatskim narodom i svim građanima Hrvatske želimo ostvariti taj cilj.
Zato, znamo da je više od svega potreban novi razvojni skok.
Hrvatska demokratska zajednica izlazi na izbore upravo s programom novoga razvojnog skoka za Hrvatsku.
Razvojnoga skoka u gospodarskom, ali i u svakome drugom pogledu, radi unapređenja cjeline našega društva, radi još bolje Hrvatske.
Vizija razvoja hrvatskoga gospodarstva, jačanja konkurentnosti i stvaranja najboljih uvjeta za uključenje u europsko i globalno tržište, kako je oblikovana u Strateškom okviru za razvoj 2006. – 2013., danas traži konkretne planove i ideje.
Upravo zbog toga, ovaj Program Hrvatske demokratske zajednice za izbore 2007. nije nipošto uobičajeni i standardni izborni program.
Više od toga, na smjernicama političke i gospodarske vizije Hrvatske u predstojećem razdoblju, HDZ na izbore izlazi i s razrađenim, cjelovitim i konkretnim planovima buduće Vlade u svim najvažnijim područjima gospodarskog i društvenog razvoja zemlje.
I to je mjera odgovornosti.
Jer, za još bolju Hrvatsku nisu dovoljni samo politički programi, još manje samo lijepe riječi i izborna obećanja.
Potrebni su jasni ciljevi i planovi.
Oni obuhvaćaju, prije svega, dovršetak tranzicije, tog prijelaznog razdoblja.
Znamo da u našem gospodarstvu i u društvu još ima pojava i problema koji traže da u cijelosti dovršimo tranziciju.
To se prije svega odnosi na dovršetak restrukturiranja javnih i državnih poduzeća i dovršetak privatizacije kako bi se potaknulo poduzetništvo, osnažilo gospodarstvo i otvorila nova radna mjesta.
Uz to, odnosi se na dovršetak reforme pravosuđa i javne uprave, na jačanje institucija i vladavine prava i na najodlučnije otklanjanje uzroka i borbu protiv korupcije.
Na planu međunarodnog položaja i trajnog osiguranja mira i stabilnosti i sigurnosti za Hrvatsku, to znači i dovršetak započetoga procesa punopravnoga članstva Hrvatske u Europskoj uniji
i NATO-u.
Hrvatska demokratska zajednica će provedbom konkretnih planova u idućem mandatu Vlade nastaviti i dovršiti taj posao.
Tek tada, kad u cijelosti dovršimo tranziciju našega društva na unutarnjem i međunarodnom planu, Hrvatska će potpuno i definitivno izaći iz bivših političkih i gospodarskih sustava i iz bivšega sigurnosnog položaja, osloboditi se do kraja starih sustava vrijednosti i bivših svjetonazora, te se konačno i nepovratno, prvi put u povijesti i cjelovita i slobodna i demokratska, usidriti u mir i sigurnost demokratske zajednice slobodnoga svijeta.
To je nezaobilazna pretpostavka naše još bolje Hrvatske.
To je zadaća koju znamo i želimo dovršiti.
Učinit ćemo to osiguranjem gospodarskog rasta od 7 posto u idućem razdoblju,
kao i smanjenjem anketne stope nezaposlenosti na 7 posto do 2010. godine.
Učinit ćemo to potpunim uklanjanjem proračunskog manjka, dakle smanjenjem fiskalnog deficita na nula posto do kraja 2010. godine.
Učinit ćemo to i osiguranjem stabilnosti poreznog sustava – nećemo uvoditi nove poreze, jer bi uvođenje novih poreznih nameta bilo nespojivo s potrebom da osnažimo konkurentnost našega gospodarstva, jer bi ometalo poduzetništvo i jer bi ugrozilo imovinsku sigurnost naših građana.
Učinit ćemo to mjerama za jačanje porezne discipline i uvođenjem poreznoga broja.
Učinit ćemo to razvijanjem drugog i trećeg stupa mirovinskog osiguranja
i mjerama koje će omogućiti dopunski rad umirovljenika bez plaćanja doprinosa za mirovinsko osiguranje.
Učinit ćemo to cjelovitom rehabilitacijom rada u našem društvu kako bismo osigurali još bolje uvjete za nova zapošljavanja.
Učinit ćemo to i oslobođenjem od plaćanja zdravstvenog osiguranja za mlade radnike u prvoj godini rada.
Provest ćemo korjenitu reformu Zavoda za zapošljavanje.
Naš je cilj – osigurati potrebnu veću fleksibilnost tržišta rada.
Naš je cilj – obnoviti etiku rada.
I vrijednost rada.
Hrvatska mora biti mjesto gdje će ljudi raditi u dostojanstvu, sigurnosti i zadovoljstvu.
Učinit ćemo to dovršetkom prometne infrastrukture,
dovršetkom plinofikacije i dovođenjem plina u sve hrvatske krajeve do 2010. godine,
aktiviranjem vodnih resursa kao naših najvećih razvojnih potencijala
i osiguranjem čista okoliša i energetske stabilnosti zemlje.
Učinit ćemo to i daljnjim razvijanjem društva znanja
i projekata e-Hrvatska.
Učinit ćemo to i jačanjem socijalnog partnerstva i jačanjem društva povjerenja.
Učinit ćemo to i daljnjom izgradnjom gospodarstva znanja.
Učinit ćemo to zauzimajući se za ravnopravni položaj hrvatskog naroda u BiH, koji je konstitutivan i suveren kao i za položaj i zaštitu interesa Hrvata koji žive izvan Hrvatske.
Znamo da je ostvarenje upravo ovih strateških ciljeva nužno za još bolju Hrvatsku.
Znamo da nema drugih načina i drugih pravaca da osiguramo još bolju Hrvatsku.
Znamo da ovu strategiju ubrzanog razvoja zemlje ne mogu zamijeniti nikakvi drugi programi i ničija druga obećanja i želje.
Za Hrvatsku demokratsku zajednicu zato ova strategija nije samo izborni program nego polazište za cjelovite i razrađene planove buduće Vlade, radi ostvarenja novoga razvojnog skoka za još bolju Hrvatsku i bolji život svakog našeg čovjeka, svake obitelji i svakoga hrvatskog kraja.
Kao Predsjednik Hrvatske demokratske zajednice, znam da Hrvatska želi ići više i dalje, biti još bolja Hrvatska.
Nisam od onih koji bi stali na pola puta.
Nastavimo zajedno! Za još bolju Hrvatsku!
Dr. Ivo Sanader Predsjednik Hrvatske demokratske zajednice
2.  Program Hrvatske demokratske zajednice za izbore 2007. godine
Izbori su vrijeme za provjeru.
Hrvatska demokratska zajednica izlazi na provjeru s punim samopouzdanjem u postignuća koja je Vlada pod našim vodstvom ostvarila u proteklom razdoblju.
1 Hrvatska demokratska zajednica izlazi na provjeru s punim samopouzdanjem da će nastaviti voditi zemlju i upravljati promjenama koje su potrebne da osiguramo mir, sigurnost i blagostanje našoj državi, našemu društvu i našem čovjeku.
Program Hrvatske demokratske zajednice polazi od jasnoga prepoznavanja neprijeporne činjenice – Hrvatska treba, želi i može ići dalje, više i biti još bolja.
Vrijeme je za novi razvojni skok Hrvatske.
Vrijeme je da na postignućima naše Vlade i toga novog razvojnog ciklusa, koji će se temeljiti na programima ubrzana gospodarskog napretka, svaki hrvatski čovjek, svaka obitelj i svaki hrvatski kraj osjete prednosti i koristi.
Vrijeme je da zajednički napredak i opće dobro pretvorimo u prepoznatljivi napredak svakog našeg građanina.
Vrijeme je da napredak i uspjesi naše Domovine uđu u svaki hrvatski dom.
Vrijeme je nove velike odgovornosti i iznimne šanse.
Ovo je vrijeme kad ne smijemo gubiti dah.
Zaostajanje u današnjem svijetu znači izostajanje.
Ovaj Program Hrvatske demokratske zajednice zato nije standardni i uobičajeni izborni redoslijed najava i obećanja, jer prepoznajemo da je na ovoj dionici razvoja samostalne hrvatske države potrebno održati postojanost, kontinuitet, znanje i ustrajnost u ostvarenju strateških ciljeva zemlje.
Prepoznajemo da Hrvatska želi ići naprijed i da se to najbolje i najbrže može postići strategijom ubrzanog razvoja.
Novi razvojni skok pretpostavka je napretka zemlje, jamstvo da ćemo zadržati korak s konkurentskim okruženjem na europskome i globalnome tržištu, ali prije svega i pretpostavka za osiguranje gospodarskog i socijalnog boljitka svakoga hrvatskog građanina.
Hrvatska demokratska zajednica prepoznaje da se taj kvalitativni razvojni skok može ostvariti samo primjenom jasnih i realnih planova i razrađenih ideja buduće Vlade.
Upravo zato se ovaj Program dopunjuje razradom novih ideja i projekata razvoja za mandatno razdoblje do 2011. godine.
Cjelovit prikaz rezultata proteklog mandatnog razdoblja objavljen je u publikaciji »Ostvareno«, koja se može podići u ograncima HDZ-a ili čitati na internetskoj stranici www.hdz.hr/ostvareno.
Stabilnost i sigurnost u odnosu sa svijetom i u Domovini kao jamstvo mira, kao poticaj razvoja
Hrvatska demokratska zajednica je, nakon pobjede na izborima 2003. godine, usmjerila Hrvatsku u novu razvojnu etapu.
Nakon pobjede na prošlim izborima, trebalo je ubrzano osigurati povoljan međunarodni položaj Hrvatske da bi se zemlja mogla dugoročno razvijati u miru i sigurnosti.
K tomu, trebalo je na unutarnjemu planu pokrenuti društvo k takvim odnosima koji će osigurati unutarnju stabilnost, kako bi se izašlo iz stagnacije i otvorila nova perspektiva razvoja.
Na toj osnovici, usmjerenost k članstvu Hrvatske u Euroatlantskoj zajednici i pripadnost toj obitelji slobodnoga demokratskog i razvijenog svijeta bili su i ostaju prioritet.
U mandatu Vlade predvođene Hrvatskom demokratskom zajednicom neporeciva su postignuća u ostvarenju tih strateških ciljeva.
Članstvo u Vijeću sigurnosti Ujedinjenih naroda za razdoblje 2008. – 2010. godine dolazi kao kruna i vrhunac uspjeha upravo u ostvarenju ključnih vanjskopolitičkih ciljeva zemlje.
Usporedno, Hrvatska demokratska zajednica pokrenula je Hrvatsku i k novim odnosima u hrvatskome društvu, k jačanju društva povjerenja, dijaloga i snošljivosti, k društvu pune vladavine prava i k politici nove odgovornosti.
Na toj osnovici Vlada pod vodstvom Hrvatske demokratske zajednice osigurala je onu potrebnu stabilnost društva koja je omogućivala provedbu potrebnih reformi, suočavanje s naslijeđem, nastavak tranzicijskih procesa te stvaranje potrebnih preduvjeta za gospodarski razvitak.
Hrvatska demokratska zajednica je, pobijedivši na izborima 2003. godine s novim političkim programom, utemeljenim na novoj viziji Hrvatske, jasno prepoznala važnost pokretanja zemlje k novoj etapi i novim obzorima.
Jasno smo prepoznali uzajamnu povezanost između jačanja međunarodnog položaja zemlje i unapređenja odnosa u društvu i provedbe reformi.
Mir sa svijetom i mir kod kuće – to je bila ideja vodilja izbornoga programa Hrvatske demokratske zajednice 2003. godine, jer je jedino ta politika mogla osigurati ostvarenje svih naših ostalih ciljeva, od povećanja stope rasta do rasta zapošljavanja i rješavanja drugih naslijeđenih problema.
U mandatu 2003. – 2007. Vlada pod vodstvom Hrvatske demokratske zajednice ostvarila je ta dva temeljna strateška cilja.
Danas, kao članica Vijeća sigurnosti Ujedinjenih naroda, dok stojimo na pragu Europske unije i Atlantskog saveza, danas je lakše prepoznati koliko je za naš unutarnji gospodarski razvoj i opći prosperitet Hrvatske bilo važno ostvariti upravo te ciljeve.
Sada je vrijeme da idemo dalje.
Sada je vrijeme da napredak zemlje dopre u svaku kuću.
Sada je vrijeme da se napredak države osjeti u svakom dijelu društva.
Temelji su postavljeni dosadašnjom cjelovitom i dosljednom politikom Hrvatske demokratske zajednice.
Politika povjerenja, uključivanje svih dijelova društva, provedba reformi i vladavine prava, politika mjerljivih rezultata
Postignuća proteklog razdoblja pod vodstvom Hrvatske demokratske zajednice očita su i mjerljiva.
Ona govore o postojanom i stalnom usponu gospodarstva.
U političkome smislu, to čini neutemeljenima, bespredmetnima i neodgovornima sve katastrofične ocjene kojima se u izborne svrhe, iz politikantskih i populističkih razloga, pokušava netočno oslikati stanje naše zemlje i našeg gospodarstva.
U političkome smislu, to najviše govori i o stvarnoj brizi i odgovornosti spram Hrvatske u onih koji goloj borbi za vlast daju prednost pred istinom i činjenicama o stanju u Hrvatskoj.
Istina je i činjenica da Hrvatska od neovisnosti do danas bilježi postojani, uspješan i uravnoteženi gospodarski rast – za Hrvatsku demokratsku zajednicu to je najbolji dokaz i potvrda snage naše zemlje.
Jednako je važno da je taj rast ujednačen po svim našim regijama i da time ostvarujemo politiku uravnoteženog razvoja zemlje.
To su najbolje pretpostavke za daljnju decentralizaciju gospodarskog i političkog života.
Hrvatsko se gospodarstvo danas, upravo pri kraju mandata naše Vlade, nalazi u uzletu kakav nije zabilježen od stvaranja hrvatske države.
Stopa gospodarskog rasta dosegnula je 6,8 posto uz stalni rast plaća i mirovina.
Broj zaposlenih porastao je za više od 129 tisuća.
Stopa investicija izražena kao postotak od bruto domaćeg proizvoda među najvišima je u Europi.
Nezaposlenost je smanjena na povijesno najnižu razinu i prema međunarodno usporedivoj metodologiji iznosi manje od 10 posto.
Vraćen je dug prema više od 470 tisuća umirovljenika koji su umirovljeni prije 1. siječnja 1999.
Osigurani su dodaci na mirovine u rasponu od 4 do 27 posto – ovisno o godini umirovljenja – za više od 364 tisuće umirovljenika koji su umirovljeni nakon 1. siječnja 1999. godine.
Dokinut je nered u gruntovnici i katastru – prosječan broj dana potreban za uknjižbu vlasništva smanjen je s više od 900 dana početkom 2004. na prosječno 63 dana.
Broj neriješenih predmeta na hrvatskim sudovima prepolovljen je u odnosu na stanje iz 2004. godine.
Smanjena su porezna opterećenja poduzeća ukidanjem poreza na dividendu,
kao i porezno opterećenje građana povećanjem neoporezivog dijela dohotka.
U proteklome razdoblju kontinuirano je smanjivan proračunski deficit.
Nakon što je na početku mandata naslijeđen deficit od 6,3 posto bruto domaćeg proizvoda, s mnoštvom financijskih operacija bivše Vlade koje nisu čak bile niti zabilježene u proračunu, jačanje fiskalne odgovornosti postavljeno je visoko na ljestvici prioriteta Hrvatske demokratske zajednice.
Na kraju našega sadašnjeg mandata, deficit proračuna će u 2007. biti smanjen na 2,6 posto BDP-a.
Uspon gospodarstva potvrđuje i prosječan godišnji rast izvoza tijekom našeg mandata od 14 posto, ali i sporiji rast uvoza od izvoza.
To jednostavno znači da se u Hrvatskoj više radi.
Ali, Vlada predvođena Hrvatskom demokratskom zajednicom osigurala je i da se za više rada prima i viša zarada: prosječna neto-plaća porasla je više od 24 posto.
Gospodarske rezultate potvrđuje i stopa investicija – s investicijama većim od 32 posto BDP-a prednjačimo u Europi.
To se prije svega odnosi na infrastrukturu, s nemjerljivom dodanom vrijednošću u smislu ukupnoga strateškog jačanja Hrvatske, izravnog utjecaja na jačanje gospodarstva, na rast proizvodnje, na veće mogućnosti poduzetništva i u onim dijelovima Hrvatske gdje je do jučer još vladala zaostalost, na otvaranje industrijskih i poslovnih zona, na porast vrijednosti zemljišta, dakle na ukupni boljitak građana.
Vlada predvođena Hrvatskom demokratskom zajednicom prva je vlada u povijesti Hrvatske koja je građanima omogućila izravno sudjelovanje u dioničarstvu.
A to znači i novi model privatizacije: transparentan i uspješan!
Rezultati gospodarske i financijske politike Vlade predvođene Hrvatskom demokratskom zajednicom jasno potvrđuju našu vjerodostojnost i odgovornost.
Za Hrvatsku demokratsku zajednicu odgovornost je na prvome mjestu.
Gospodarsku odgovornost za financijsku stabilnost Hrvatske nitko nikada ne smije dovesti u pitanje.
Stabilnost javnih financija, smanjenje deficita i javnog duga i odbacivanje politike novih zaduženja dio su naše odgovornosti za budućnost Hrvatske.
To su i jamstva sigurnosti i blagostanja naših građana.
Na tim postignućima Hrvatska demokratska zajednica spremna je povesti Hrvatsku dalje, k novim ciljevima i novomu razvojnom skoku.
Sada je vrijeme da idemo dalje.
Sada je vrijeme da se napredak zemlje osjeti u svakom domu.
Sada je vrijeme da se napredak države osjeti u svakom dijelu društva.
Program novog razvojnog skoka, bez novih poreza i bez deficita, program rasta i zapošljavanja, program znanja i poduzetništva
Glavni ciljevi ekonomske politike Hrvatske demokratske zajednice za Vladu u sljedećem mandatu polaze od potrebe osiguranja ubrzanog razvoja i novoga razvojnog skoka hrvatskoga gospodarstva u suvremenim europskim i globalnim tržišnim uvjetima.
Naša gospodarska politika prepoznaje da veća konkurentnost našega gospodarstva zahtijeva modernu ekonomsku politiku koja će povećavati sposobnost hrvatskoga gospodarstva u pronalaženju i iskorištavanju poslovnih prilika.
Odbacujemo zbog toga sve ideologije koje zazivaju povratak u socijalističko, administrativno usmjeravanje gospodarstva i poduzetnika.
Hrvatsku demokratsku zajednicu ne zanima vraćanje u prošlost i eksperimentiranje s dokazano neuspješnim i povijesno promašenim gospodarskim modelima.
Hrvatska demokratska zajednica čvrsto stoji na stajalištu da je u suvremenome tržišnom gospodarstvu zadaća države i javnog sektora u gospodarstvu jasna – stvaranje povoljnih uvjeta za poduzetništvo, jačanje institucija i njihove učinkovitosti u praćenju potreba gospodarstva
te osiguranje socijalne pravednosti i pravedne raspodjele društvenog bogatstva.
Zadaća je poduzetničkog sektora ostvarivanje poduzetničkih prilika i preuzimanje poslovnog rizika.
Hrvatska demokratska zajednica prepoznaje potrebu jačanja konkurentnosti i izvozne snage hrvatskoga gospodarstva.
Polazimo od stava da konkurentnost na svjetskome tržištu treba osigurati boljom i efikasnijom proizvodnjom,
reformama školstva i znanosti,
poticanjem inovacija i novih proizvoda, ulaganjem u rijetke proizvodnje,
povećanjem produktivnosti,
odgovarajućim poticajnim mjerama za izlazak na nova tržišta, korištenjem komparativnih prednosti pojedinih grana hrvatskoga gospodarstva
i, više od svega, daljnjim razvijanjem društva i gospodarstva znanja.
Hrvatska demokratska zajednica prepoznaje snažnu potrebu ubrzanog razvoja i novoga razvojnog skoka i sa stajališta skorog ulaska Hrvatske u Europsku uniju.
U prvom razdoblju novog mandata Vlada će izrazito poticati upravo mjere za jačanje konkurentnosti i povećanje izvoza prije ulaska zemlje u Europsku uniju.
Hrvatska demokratska zajednica polazi od toga da su ljudski kapital i obrazovanje najveći razvojni potencijal Hrvatske i na tome će nastaviti graditi gospodarsku politiku i buduće Vlade.
Želimo osnažiti etiku i vrijednost rada u Hrvatskoj, jer je i to dio dovršetka tranzicije i oslobađanje od prošlih svjetonazora kada visoka očekivanja nisu bila praćena potrebnim zalaganjima.
Na tome će počivati i naša politika socijalnog partnerstva.
Ona mora biti u službi sigurnosti radništva, u funkciji rasta poduzetništva i u službi interesa svih da Hrvatska ostvari novi razvojni skok.
Naš je cilj i »redizajn« tradicionalnih hrvatskih proizvodnih grana.
Tradicionalnim hrvatskim proizvodnjama i zanatima – poput ribarstva, prehrambene, drvne ili duhanske industrije, ali i brodogradnje, farmaceutike i drugih – pristupit ćemo na novi način.
Dijelom u sklopu priprema za ulazak u Europsku uniju, ali dijelom i radi njihove zaštite i osiguranja konkurentnosti putem restrukturiranja, privatizacije ili povezivanja.
Privlačenjem novih izravnih investicija i poticanjem domaćih ulaganja, osigurat će se podizanje pojedinih proizvodnih grana u višu fazu razvoja, te posebno promicati neke nove grane, poput biotehnologije, međunarodnih financijskih i poslovnih usluga i IT sektora.
Na takvim će osnovama Hrvatska demokratska zajednica politikom buduće Vlade osigurati: rast gospodarstva od prosječno sedam posto
stopu nezaposlenosti od najviše sedam posto prema međunarodnim mjerilima
stabilnost poreznog sustava bez uvođenja novih poreza,
uz jačanje financijske discipline i uvođenje poreznog broja
potpuno uklanjanje proračunskog deficita
dovršetak tranzicije putem dovršetka procesa privatizacije,
pune provedbe reformi u pravosuđu, javnim financijama i javnoj upravi,
te putem odlučne borbe protiv korupcije
dovršetak velikih infrastrukturnih projekata u prometu, energetici, vodoprivredi i zaštiti okoliša
zaštitu i korištenje potencijala zemljišta i nekretnina u Hrvatskoj osnivanjem posebnih investicijskih fondova kako bi se na optimalan način ulagalo i upravljalo tom najvrednijom hrvatskom imovinom putem koncesija i državnog nadzora
strateški bitno novi pristup proračunu u smislu izrazitog povećanja ulaganja u sve sektore koji izravno sudjeluju u gospodarstvu znanja, od znanosti i obrazovanja do poduzetništva
osigurati hrvatskim tvrtkama izlazak na vanjska tržišta bez posebnih uvjeta i omogućiti im da posluju kao ravnopravni sudionici na regionalnom, europskom i globalnom tržištu
snažno socijalno partnerstvo u zajedničkom interesu ubrzanog razvoja zemlje.
Ostvarivanje ovih ciljeva naše ekonomske politike usmjereno je na razvoj gospodarstva i poduzetništva uz istodobno povećanje životnoga standarda svih naših građana.
Rezultate gospodarskog rasta putem većega životnog standarda, pravednije raspodjele nacionalnog bogatstva, kvalitetnijih javnih usluga i općenito bolje kvalitete života osjetit će svi slojevi stanovništva.
Vrijeme je da se napredak domovine osjeti u svakom domu.
Bez povratka na stare modele. Za uređenu zemlju, okrenutu tržištu i svijetu, zemlju uključenih, zaposlenih, zadovoljnih ljudi
Za ostvarenje ovih ciljeva potrebna je odgovorna politika.
Politika koja će uvažavati interese građana i prepoznavati društvene prioritete.
Politika koja neće nasumičnim i ishitrenim idejama, na primjer o novim porezima, ugrožavati povjerenje i sigurnost građana i zaprijetiti da stotine i stotine tisuća građana Hrvatske ostanu razvlašteni.
To je neodgovorna politika stvaranja nestabilnosti i kaosa.
Hrvatska demokratska zajednica uvažava pak činjenicu da je Hrvatska u samom vrhu u Europi po udjelu privatnoga vlasništva nad stambenim objektima u ukupnome stambenom fondu zemlje, da 92 posto naših građana ima vlastitu imovinu i da je to njihov najveći kapital.
Prepoznajemo i činjenicu da je zbog približavanja Europskoj uniji, rasta gospodarstva isto kao i drugih čimbenika, vrijednost tog kapitala u stalnom porastu.
Želimo svojom gospodarskom i poreznom politikom osigurati da građanin uživa u povećanoj kapitalnoj vrijednosti, a nipošto da mu zbog neodgovarajućih tekućih primanja zaprijeti špekulativna prodaja ili odricanje od imovine.
Cilj zrele i odgovorne gospodarske politike kakvu provodi i zagovara Hrvatska demokratska zajednica mora biti osposobljavanje naših građana da se prilagode životu u novim, kompetitivnim uvjetima, a nipošto da se na neizbježne društvene razlike u novim uvjetima kapitalizma odgovori traže u povratku na prevladane socijalističke i planske modele.
Cilj zrele i odgovorne gospodarske politike jest osigurati svakom čovjeku i svakom radniku odgovarajuće uvjete da se prilagodi i uključi.
Utoliko i u ovom području Hrvatska demokratska zajednica planira jedini realan i tržišnim demokratskim uvjetima primjereni instrument – uvođenje poreznoga broja za svakoga građanina.
To je mehanizam suvremenih poreznih sustava, a time se najbolje otkrivaju i nezakonitosti, korupcija i kriminal.
Hrvatska demokratska zajednica u programu buduće Vlade nastavit će provoditi i odgovornu fiskalnu politiku.
Zrela i odgovorna gospodarska politika ne počiva na novim zaduženjima.
Hrvatska je još suočena sa značajnim tranzicijskim troškovima, još u znatnoj mjeri treba podupirati domaće poduzetništvo, još je suočena s troškovima potrebnima za preostale reformske zahvate u zdravstvu i pojedinim industrijama, te će zbog toga Hrvatska demokratska zajednica nastaviti provoditi politiku makroekonomske stabilnosti, praćenu snažnim razvojem tržišta kapitala.
U uvjetima kreditne ekspanzije i ukupnog porasta potražnje, odgovorna fiskalna politika preduvjet je ukupne stabilnosti i sigurnosti.
Ne postoji nijedan razuman razlog da se povećava deficit državnoga proračuna.
Naprotiv, Hrvatska demokratska zajednica planira politikom buduće Vlade do kraja godine 2010. u cijelosti ukloniti proračunski deficit.
Mi nećemo zadužiti zemlju radi kratkoročnih probitaka.
Hrvatska demokratska zajednica nastavit će dosljedno provoditi zrelu i odgovornu gospodarsku politiku, upravo kao što svaki dobar domaćin zna gdje su mu granice i gdje mora uštedjeti da bi izdvajao za ono što je najvažnije i najpotrebnije.
Biti iznad prosjeka, obnoviti nacionalnu energiju, upravljati promjenama, za još bolju Hrvatsku
Hrvatska demokratska zajednica prepoznaje da su potrebne promjene i napredak i u našemu društvu.
U suvremenom svijetu, osobito u epohalnoj demokratskoj revoluciji koja je promijenila lice cijeloga bivšega komunističkog svijeta, a napose u pratećim uvjetima globalizacije, svako zaostajanje znači isključivanje i nazadovanje.
Naše je društvo u proteklo desetljeće i pol prošlo kroz duboke, dramatične i traumatične promjene.
Od bivšega komunističkog sustava, kroz rat i prvobitno razdoblje kapitalizma, stojimo na pragu potpuno uređenoga demokratskoga tržišnog sustava vladavine prava.
To je naš cilj.
To je još bolja Hrvatska koju ćemo ostvariti.
Za to su i danas potrebne promjene.
Hrvatska demokratska zajednica spremna je i dalje voditi i upravljati tim potrebnim promjenama.
Prepoznajemo i otpore.
I ne prihvaćamo ih.
Promjenama se opiru oni koji žive od neuređenih odnosa, od stagnacije, od izbjegavanja vladavine prava, od neuljuđenih odnosa, od neprihvatljivih vrijednosti i nepoštovanja pravila.
Opiru se oni koji ne žele dovršetak tranzicije.
Oni koji bi da zemlja živi izdvojena od svijeta.
Oni koji žele da hrvatski čovjek ostane otuđen u svijetu ispraznih vrijednosti.
Oni koji bi promašaje i slabosti tranzicije rado zamijenili povratkom u stari sustav, bez tržišta i bez demokracije.
Ili pak oni koji bi se do kraja prepustili surovim zakonima novih odnosa i bešćutno podijelili društvo, ostavljajući nezbrinute i ugrožene bez zaštite i prava.
Oni koji bi i dalje izbjegli pravnu državu i vladavinu prava, jer u toj mutnoj vodi vide bolju prigodu za svoje nečiste dobiti.
Oni koji bi nametali podjele i zavade kako bi se gubila nacionalna energija dok bi u pozadini neometano cvale nezakonitosti i korupcija.
Oni koji ne cijene ni rad niti znanje.
Oni koji se ne brinu za budućnost, jer olako žive samo za danas i sutra.
Oni koji ne žele zemlju čistih ruku i jasnih računa.
Mi pak želimo upravo to – Hrvatsku čistih ruku i jasnih računa.
Zato smo se uhvatili u koštac i s korupcijom i organiziranim kriminalom.
Zato što je to najveće zlo i najveće izvorište opće nesigurnosti i nepovjerenja u sustav.
Korupcija onemogućuje razvoj.
Kad ta mreža prekrije društvene pore, kad uđe u javnu upravu, zdravstvo, školstvo, kad onemogućuje transparentno poslovanje, kad zahvati privatizacijske procese – a bila je zahvatila, i zato smo proveli operacije poput akcije »Maestro« – tada je posve jasno da je riječ ne samo o teškoj ugrozi nacionalnoj sigurnosti nego i o izravnom udaru na sigurnost i ravnopravnost građana.
Tamo gdje caruje mito, tamo nismo svi u jednakom položaju i zato smo zajedno protiv mita i korupcije.
Želimo uređenu europsku Hrvatsku u kojoj korupciji nipošto neće biti mjesta.
Neka nitko ne misli da će moći mirno spavati.
Još odlučnije nego dosada, zahvaćajući šire nego ikada, iskorijenit ćemo to zlo iz našega društva.
I to je dio promjena koje ćemo nastaviti i ubrzati.
Nismo došli dovde da bismo imali pravo stati.
Ništa nismo osvojili olako i stoga trebamo odlučno nastaviti dalje.
Ostvarili smo u ovom mandatu Vlade pod vodstvom Hrvatske demokratske zajednice sve zacrtane strateške ciljeve.
Doveli smo Hrvatsku u mirne vode i povezali je s razvijenim demokratskim svijetom.
Naša je sigurnost danas potpuno zajamčena.
Sada je vrijeme da se još snažnije posvetimo stvaranju uvjeta za boljitak svakoga hrvatskog čovjeka.
Zato građani očekuju nastavak ove odgovorne i zrele politike.
Zato za Hrvatsku demokratsku zajednicu ovo nije standardni politički i gospodarski program, nego temeljni okvir za nove ideje i razvojne planove nove etape ubrzanog razvoja i razvojnoga skoka Hrvatske.
Hrvatska demokratska zajednica spremna je povesti Hrvatsku u Oluju razvoja.
Taj novi razvojni skok povući će za sobom cijelo društvo.
Otvoriti novi motivacijski ciklus i dati zemlji novu energiju.
Veliki nacionalni razvojni projekti ubrzat će gospodarstvo i povećati gospodarski rast.
Ali, više od svega, taj će novi razvojni skok odgovoriti na najvažnije pitanje koje zabrinjava naše građane – na povećanje zaposlenosti.
Postigli smo veliki napredak u ovom mandatu, ali želimo više.
Zato su nove ideje i projekti našega gospodarskog programa najviše usredotočeni na povećanje zaposlenosti.
Treba nam dvostruki detonator: članstvu u Europskoj uniji treba dodati energiju daljnjega vlastitog ubrzanog razvoja.
Želimo biti iznad prosjeka, ići iznad minimalnih standarda.
Želimo prednjačiti u promjenama, a ne ih samo provoditi.
Jer, članstvo u Europskoj uniji neće samo po sebi donijeti rješenja za sve naše izazove i probleme.
Osim toga, i u Uniji ima uspješnih i manje uspješnih članica.
Želimo biti među uspješnima, jer moramo nadoknaditi vrijeme.
Moramo osigurati veliki razvojni skok u kratko vrijeme.
Zato ćemo preuzeti upravljanje promjenama.
To znači obnoviti pobjednički mentalitet, okupiti ljude, zemlji dati novu energiju.
Namjera nam je osnažiti slogu i zajedničku predanost.
Radit ćemo na prevladavanju nepotrebnih podjela i na izgradnji društva volje i povjerenja.
Radit ćemo i na prevladavanju strahova koje donose globalizacija i integracije, obnoviti mnoge vrijednosti, uključujući i snaženje našega nacionalnog i kulturnog identiteta koje moramo očuvati hodajući ususret svijetu.
Zajedno za novi razvojni skok, zajedno, oslonjeni o znanje i rad, zajedno s mladima, zajedno do rezultata
Hrvatska demokratska zajednica čvrsto vjeruje da će ostvarenje ubrzanog razvoja i novoga razvojnog skoka, koje će prerasti u široku mrežu planova i inicijativa, koja će probuditi novo ozračje u društvu, dati novu energiju Hrvatskoj i dovesti do snažnog angažmana građana, mladih, naše inteligencije, medija, znanosti i poduzetništva.
Hrvatska demokratska zajednica vidi ostvarenje toga cilja u jačanju Hrvatske kao društva povjerenja, pouzdanja i zajedništva.
Ostvarenje ubrzanog razvoja kao novoga strateškog cilja nužno se temelji na gospodarstvu znanja,
na rehabilitaciji etike i dostojanstva rada
i na uključenosti svih slojeva društva.
Hrvatska demokratska zajednica radit će na novome društvenom dogovoru o zajedništvu u razvoju, kao novom modelu podjele odgovornosti radništva, države i poduzetništva u stvaranju stabilnih uvjeta za provedbu strategije ubrzanog razvoja zemlje.
Buduća Vlada u sklopu osnaženoga strateškog partnerstva otvorit će dijalog o tom iznimno važnom pitanju.
Novi ubrzani razvoj moguć je prije svega još snažnijim zamahom poduzetništva i još većim ulaganjem u obrazovanje i znanost.
Nova ekonomija, kako je danas naziva i promišlja svijet, nezamisliva je bez gospodarstva znanja.
Hrvatska demokratska zajednica i Vlada koju je predvodila u dosadašnjem razdoblju prva je uvela i počela u Hrvatskoj provoditi koncept gospodarstva znanja, kao najvažnije i danas u svijetu najprisutnije poluge i instrumenta ubrzanog razvoja.
Gospodarstvo znanja kao model ubrzanog razvoja ostaje naš prioritet, jer upravo taj model ujedinjuje poduzetništvo i obrazovanje, spoj znanosti i inovacija s poslovnim duhom, što je u Hrvatskoj najveći razvojni potencijal.
Gospodarstvo znanja, kao spoj poduzetništva i obrazovanja, za Hrvatsku ima i dodatnu prednost jer prije svega uključuje mlade generacije.
Hrvatska demokratska zajednica posebnu će pozornost posvetiti upravo mladim, novim i obrazovanim naraštajima.
Energija mladih ne smije ostati po strani.
Riječ je o naraštajima koji će sutra živjeti na velikome zajedničkom europskom tržištu i u europskome društvu i koje već danas treba pripremiti da preuzmu odgovornost.
Oni će sutra biti naši novi poduzetnici, oni će voditi Hrvatsku, sutra će već glasovati za Europski parlament.
Dodatan motiv nalazimo i u dugoročno nezadovoljavajućoj demografskoj slici Hrvatske.
Hrvatska je jedna od demografski najstarijih zemalja u Europi.
Pitanje uključivanja mladih strateško je pitanje naše budućnosti.
U sklopu pak razvijanja gospodarstva znanja i daljnjeg poticanja poduzetništva kao glavnog uporišta našega dugoročnog razvoja, potrebno je nastaviti širiti interes svih društvenih slojeva za poduzetništvo, uključujući ponajviše mlade.
U mandatu Vlade pod vodstvom Hrvatske demokratske zajednice prvi put je počeo rasti indeks poduzetničkih aktivnosti, zahvaljujući i sve većem uključivanju mladih u poduzetništvo.
To ćemo nastaviti i poticati.
Dio su te strategije i već započete pripreme za uvođenje obveznoga srednjoškolskog obrazovanja i školovanja do prvog zaposlenja, koje će buduća Vlada nastaviti i dovršiti, kako bi se što više mladih izravno uključivalo u gospodarstvo.
Hrvatska demokratska zajednica, prepoznajući vrijednosti gospodarstva znanja, i dalje će ozbiljno pristupati golemom potencijalu mladih.
To je dobna skupina koja će sutra preuzeti odgovornost za Hrvatsku.
To je dobna skupina s energijom i voljom.
Želimo je što prije i što više uključiti, mobilizirati.
Mnoge su države to već učinile, mnoge upravo na volji, energiji i uključenosti mladih grade svoj razvoj.
To je društvena skupina koja ima najviše snage i interesa za ubrzani razvojni skok naprijed.
Hrvatska demokratska zajednica zbog toga će u program buduće Vlade uključiti i inicijativu da se razmotri spuštanje dobne granice za pravo glasovanja na izborima na 16 godina.
Hrvatska demokratska zajednica će se zbog toga u programu buduće Vlade opredijeliti za bitno novi pristup proračunskim izdvajanjima, koji će još snažnije biti usredotočen upravo na znanost, obrazovanje i osvajanje novih tehnologija,
te na osiguranje jeftinijeg i dostupnijeg kapitala za poduzetništvo.
Hrvatska demokratska zajednica će u programu buduće Vlade posebno financijski pratiti i poticati mrežu konkretnih inicijativa i razvojnih projekata na županijskoj i lokalnoj razini koje će, spremni na kratke rokove i ubrzani rad, provoditi obrazovani, energični mladi ljudi zainteresirani za boljitak svojeg grada, kraja, tvrtke.
Riječ je o gospodarskoj i razvojnoj politici koja će biti više od rutinske, redovne i standardne, čak više i od onoga što se očekuje u pristupu Europskoj uniji.
Mi ćemo ubrzati promjene da bismo ubrzano povećali i mogućnosti i standard našeg građanina i istodobno mijenjali i uređivali Hrvatsku.
Hrvatska demokratska zajednica čvrsto vjeruje da se glavni strateški cilj zemlje u ovoj etapi – novi razvojni skok – može ostvariti upravo ovakvim pristupom i daljnjim jačanjem gospodarstva znanja.
Ostvarenje novoga razvojnog cilja Hrvatske moguće je u uvjetima mira i sigurnosti na međunarodnom planu i pune vladavine prava u svim društvenim odnosima u zemlji.
Hrvatska demokratska zajednica će putem programa buduće Vlade osigurati da Hrvatska bude zemlja mira, sigurnosti i pravde.
Ta će politika osigurati uspješan dovršetak pregovora o punopravnome članstvu Hrvatske u Europskoj uniji,
kao i osiguranje ulaska Hrvatske u punopravno članstvo u NATO-u.
On će istodobno biti i uporište odgovornoga djelovanja Hrvatske kao nove članice Vijeća sigurnosti Ujedinjenih naroda.
Ostvarenje tih dvaju ciljeva Hrvatska demokratska zajednica vidi kao povijesni, najvažniji hrvatski državni i nacionalni interes.
Ostvarenjem tih strateških ciljeva Hrvatska će osigurati trajni mir i sigurnost, što je od nezamjenjiva značenja za sadašnje i buduće naraštaje i za osiguranje uvjeta za nesmetan i slobodan demokratski razvoj i gospodarski napredak zemlje.
U ostvarenju tih ciljeva Hrvatska demokratska zajednica će kroz vanjskopolitički program i prioritete buduće Vlade polaziti od posebnog interesa za razvijanje odnosa prijateljstva i svestrane suradnje sa zemljama članicama Europske unije,
sa Sjedinjenim Američkim Državama,
sa stalnim članicama Vijeća sigurnosti i drugim vodećim europskim i svjetskim državama, na načelima Povelje Ujedinjenih naroda i u interesu ravnopravnosti i uzajamnosti.
Hrvatska će podupirati jačanje Transatlantske suradnje i opće snaženje i širenje multipolarnog sustava kooperativne i kolektivne sigurnosti u svijetu.
Razvijanje svestrane gospodarske suradnje s vodećim hrvatskim gospodarskim partnerima i državama iz drugih, osobito novih razvojnih regija svijeta, ostaje naš prioritet.
Hrvatska demokratska zajednica će u programu buduće Vlade visoko uvrstiti i interes za aktivan doprinos Hrvatske reformi sustava Ujedinjenih naroda i jačanje multipolarnog sustava odgovornosti i sigurnosti u međunarodnim odnosima.
Hrvatska ima poseban interes za trajno uređenje sigurnosti i stabilnosti na jugoistoku Europe.
Jačanjem bilateralnih odnosa, u sklopu Procesa suradnje na jugoistoku Europe, putem doprinosa djelovanju Vijeća za regionalnu suradnju i prijenosom iskustava i znanja iz pregovaračkoga procesa s Europskom unijom, Hrvatska će nastaviti pridonositi ostvarenju Deklaracije iz Soluna (2003.), koju vidi temeljnim dokumentom Europske unije u osiguranju europske i euroatlantske perspektive država jugoistoka Europe.
Hrvatska čvrsto vjeruje da su europska i euroatlantska perspektiva najbolji okvir i poticaj i za rješavanje preostalih otvorenih pitanja na jugoistoku Europe, prije svega statusa Kosova
i budućega trajnog ustavno-administrativnog uređenja Bosne i Hercegovine kao održive i funkcionirajuće cjelovite europske demokratske države triju potpuno ravnopravnih suverenih naroda.
Mir i sigurnost povećat ćemo i rješavanjem preostalih otvorenih pitanja sa susjedima.
Posebno važno mjesto u tom pogledu zauzimat će snažna skrb za položaj i zaštitu hrvatskih nacionalnih zajednica izvan zemlje, osobito u našemu susjedstvu.
Hrvatske nacionalne zajednice u svijetu sastavnica su našega nacionalnog korpusa i naša poveznica s drugim narodima i zemljama.
Želimo promicati njihove interese i graditi na njihovim postignućima u gospodarstvu, kulturi, znanosti i drugim područjima, uzajamnim povezivanjem i suradnjom.
Hrvatska demokratska zajednica posebno će se skrbiti za hrvatski narod u Bosni i Hercegovini i pomagati njegov društveni, gospodarski i kulturni razvoj.
To je dio naših ustavnih obveza, a proizlazi i iz naših međunarodnih obveza i prava.
Za Hrvatsku demokratsku zajednicu je opstojnost hrvatskog naroda u Bosni i Hercegovini, kao konstitutivnog, suverenog i ravnopravnog naroda u susjednoj državi, ključno polazište i nezamjenjiva sastavnica jačanja Bosne i Hercegovine kao samoodržive demokratske europske države.
Mir i sigurnost su i naš doprinos miru i sigurnosti u svijetu: štiteći vrijednosti slobode i demokracije u drugim dijelovima svijeta, branimo svoju slobodu i svoj mir.
Mir i sigurnost pretpostavljaju i pravdu.
Hrvatska demokratska zajednica zbog toga će se u programu Vlade zauzimati za suradnju s međunarodnim institucijama iz područja sudstva i pravosuđa u širemu smislu, na način koji će osiguravati ravnopravnost i dostojanstvo,
kao i provedbu potrebnih unutarnjih reformi u oblasti pravosuđa, unutarnjih poslova i u drugim oblastima.
Hrvatska demokratska zajednica polazi od uvjerenja da je potpuno i nepristrano ispunjenje pravde u odnosu na bilo koji individualni zločin iz razdoblja agresije na Hrvatsku i ratova na prostorima jugoistočne Europe nužna i nezaobilazna pretpostavka očuvanja povijesne istine i otvaranja novih poglavlja u odnosima država i naroda.
U tome Hrvatska demokratska zajednica vidi smisao i okvir za suradnju s Međunarodnim kaznenim sudom za bivšu Jugoslaviju.
Zbog toga traži i primjerenu kaznu za sve zločine počinjene na Ovčari, u Vukovaru i u cijeloj Hrvatskoj, kako je to Predsjednik Vlade Republike Hrvatske i Predsjednik Hrvatske demokratske zajednice iznio pred Općom skupštinom Ujedinjenih naroda.
Mir i sigurnost uključuju i pravdu, dakle i vladavinu prava.
Hrvatska demokratska zajednica prepoznaje da su reforma pravosuđa i odlučna neposustajuća borba protiv korupcije i organiziranog kriminala prioriteti u ukupnom nastojanju za dovršetkom reformskih i tranzicijskih procesa i učvršćenja Hrvatske kao uređene i stabilne demokratske zemlje vladavine prava.
Dovršetak reforme pravosuđa,
dosljedna provedba Nacionalne strategije za borbu protiv korupcije i organiziranog kriminala,
te reforma sustava unutarnjih poslova radi povećanja učinkovitosti i sigurnosti hrvatskoga društva bit će u samom vrhu programa buduće Vlade.
Hrvatska demokratska zajednica jamči Hrvatsku kao zemlju mira, sigurnosti i pravde.
Veliki razvojni skok i ubrzani razvoj Hrvatska demokratska zajednica osigurat će i provesti novim idejama i planovima buduće Vlade.
Istodobno, Hrvatska demokratska zajednica u programu buduće Vlade vidi posebno mjesto za daljnje ubrzanje i širenje ukupne e-Hrvatska strategije.
Vidi posebno mjesto za fondove namijenjene pretvaranju inovacija i novih ideja u novu proizvodnju i nova radna mjesta.
Vidi posebno mjesto za poduzetničke zone i tehnološke parkove.
Vidi posebno mjesto za infrastrukturne projekte koji će, poput primjerice kanala Dunav – Sava postati slavonskom inačicom autoceste Zagreb – Split, kao gospodarske i nacionalno-kulturne poveznice s nebrojenim pratećim gospodarskim i društvenim učincima.
Vidi posebno mjesto za djelovanje buduće Agencije za zemljište i za nekretnine i planiranu kategorizaciju poljoprivrednog zemljišta.
Vidi posebno mjesto za agro-parkove radi olakšavanja prilagodbe na ulazak u Europsku uniju u toj važnoj djelatnosti.
Vidi posebno mjesto za državne programe namijenjene poticanju tradicijskih hrvatskih zanimanja, obrta i zanata.
Hrvatska demokratska zajednica čvrsto vjeruje da se ovakvim novim, svježim pristupom i razrađenim programom buduće Vlade može osigurati ubrzani razvoj zemlje, uključiti u ovaj projekt novoga razvojnog skoka svakoga spremnog hrvatskog građanina i omogućiti mu ne samo da sudjeluje u velikom nacionalnom projektu nove etape izgradnje i uređenja Hrvatske nego i da u tome nađe izvor blagostanja za sebe i svoju obitelj.
3.  Nove ideje i razvojni planovi za još bolju Hrvatsku
3.1.  Za još bolju Hrvatsku, kao društvo povjerenja, pouzdanja i zajedništva
DRUŠTVO POVJERENJA I ZAJEDNIŠTVA
Društvena sloga i povjerenje
Razvoj svake zemlje ovisi o njezinoj unutarnjoj stabilnosti i društvenom suglasju oko glavnih ciljeva.
Nakon teškog razdoblja rata i tranzicijskih potresa, s još golemim zadaćama i ciljevima pred sobom, u smislu trajnog učvršćenja demokratskoga tržišnog sustava i punopravnoga članstva u institucijama razvijenoga slobodnog svijeta, Hrvatska ima izrazitu potrebu za usmjeravanjem nacionalne energije, na zajedništvo i jačanje društva povjerenja.
Podjele odnose energiju i otežavaju ili odgađaju dostizanje ciljeva.
Globalizacijski procesi u nekim aspektima, osobito u pogledu vrijednosnih sustava, etike i moralnih načela, donose dodatnu nesigurnost i dvojbe.
Unatoč tomu Hrvatska u suvremenim europskim i svjetskim okvirima ima prigodu sačuvati svoju posebnost i iskoristiti prigode koje se pružaju.
Želimo nastaviti graditi društvo povjerenja i uzajamnosti.
Ono je najbolja osnova za daljnji napredak hrvatskoga društva, ali i nezaobilazna pretpostavka za novi razvojni skok Hrvatske.
Na osnovama takve politike razvijena je i učvršćena društvena klima dijaloga, snošljivosti i uvažavanja pojedinih društvenih skupina, kao sastavnica izgradnje uzajamnosti, solidarnosti i povjerenja.
Postojana je politička potpora vladinih koalicijskih partnera koji zastupaju pojedine društvene skupine, od manjina do umirovljenika, postala je odraz nove društvene klime povjerenja, dijaloga i uzajamnosti.
Djelovanje parlamentarnih odbora i Nacionalnog odbora za praćenja pregovora i priključivanje Hrvatske EU i NATO-u potvrdilo se kao politički znak zajedništva oko temeljnih nacionalnih pitanja.
Sve su prisutnije i prihvaćenije europske vrijednosti i standardi u društvenom i javnom životu.
Pojačana je briga za hrvatski narod u Bosni i Hercegovini, kao i briga za iseljeništvo.
Osigurane su veća uključenost i politička zastupljenost svih manjinskih zajednica.
Stalno raste javna svijest o poštovanju vladavine prava, ljudskih i manjinskih prava.
Pojačana je svijest o odbacivanju svih oblika totalitarizma i ekstremizma.
Veća je otvorenost spram civilnoga društva.
Ravnomjernim regionalnim razvojem osnažena je opća društvena kohezija Hrvatske.
Vraćeno je dostojanstvo hrvatskoj obitelji, majkama povećanjem porodiljnih naknada i ukidanjem gornje granice na visinu tih naknada tijekom prvih šest mjeseci rodiljnog dopusta.
U NOVOM MANDATU
Nastavit ćemo jačati zajedništvo hrvatskoga društva jer su suglasje i zajedništvo oko glavnih ciljeva zemlje pretpostavke dugotrajnog i uravnoteženog razvoja
Nastavit ćemo štititi nacionalne interese i poticati zaštitu tradicionalnih hrvatskih vrijednosti
Promicat ćemo ideju o novom razvojnom skoku Hrvatske kao novom snažnom pokretačkom motivu
Promicat ćemo načelo povjerenja i uzajamnosti kao osnovu društvene solidarnosti i pravednosti
Dosljedno ćemo primjenjivati i unapređivati zakonske standarde usmjerene na zaštitu ljudskih i manjinskih prava
Nastavit ćemo politiku uravnoteženoga i ravnomjernog razvoja Hrvatske, te nastaviti s daljnjom primjenom načela supsidijarnosti
Nastavit ćemo unapređivati otvorenost rada Vlade i javne uprave prema javnosti
I dalje ćemo promicati socijalno partnerstvo jer suvremeni uvjeti razvoja zahtijevaju uključenost svih društvenih skupina u donošenje najvažnijih odluka
Nastavit ćemo se brinuti o Hrvatima izvan Republike Hrvatske
Ravnomjerni razvitak svih krajeva
Svi hrvatski građani bez obzira na to u kojem mjestu, gradu ili županiji žive, moraju osjetiti dobrobiti gospodarskog i ukupnoga društvenog napretka.
Stoga je briga o ravnomjernom razvoju svih hrvatskih krajeva temeljna nit vodilja u oblikovanju svakoga našeg projekta.
Ovakvo određenje vrlo je konkretno i jasno vidljivo u svim mjerama koje smo poduzimali tijekom proteklog mandata, uključujući i prenošenje ukupnog prihoda od poreza na dohodak na jedinice područne uprave i samouprave.
Ostvarivanje temeljnih ciljeva naše gospodarske politike za nadolazeći mandat – stope rasta gospodarstva od sedam posto i smanjivanje anketne stope nezaposlenosti na sedam posto – znači da ćemo podupirati ubrzani razvoj svih naših županija imajući u vidu specifične gospodarske i društvene potrebe s kojima se suočava svaka od njih.
Prihodi od poreza na dohodak u cijelosti su preneseni jedinicama lokalne i područne (regionalne) samouprave dok je porez na dobit u potpunosti postao prihod državnoga proračuna.
Osigurana je pravednija raspodjela poreza na dobit jer se danas iz njega financiraju nacionalni projekti čiju korist osjećaju svi hrvatski građani.
Povrat poreza na dohodak po godišnjim prijavama građana s područja od posebne državne skrbi i brdsko-planinskih područja obavlja se na teret državnoga proračuna.
Na taj je način u proračunima ovih jedinica lokalne vlasti ostalo oko 540 milijuna kuna godišnje raspoloživo za lokalne razvojne projekte.
U okviru projekta »Lokalni projekt razvoja – poduzetnik« odobreno je za sufinanciranje više od 3900 poduzetničkih projekata vrijednih više od 4 milijarde kuna u svim županijama.
U skladu s regionalnim potrebama osnovano je pet novih veleučilišta (Šibenik, Slavonski Brod, Gospić, Vukovar, Knin), te Sveučilište u Puli i niz visokih škola, čime se stvaraju uvjeti jednake dostupnosti visokog obrazovanja u svim hrvatskim krajevima.
Sveukupno, od godine 2004. do 2007., ulaganja u razvojne projekte po regijama bila su gotovo tri puta veća nego u prethodnome četverogodišnjem razdoblju.
Izgradnjom autocesta otvorene su nove razvojne perspektive.
Izgradnjom plinovodnog sustava omogućena je upotreba plina u 189 općina i gradova na području od Istarske do Osječko-baranjske županije.
U tijeku je izgradnja regionalnih vodovoda istočne Slavonije, Hrvatskog zagorja, Koprivničko-križevačke i Virovitičko-podravske županije, zadarskog zaleđa i Dalmacije te sufinanciranje izgradnje regionalnog vodovoda Neretva – Mljet.
Sanirana su 273 divlja odlagališta otpada i 298 službenih.
U NOVOM MANDATU
Donijet ćemo novi Zakon o regionalnom razvoju koji će definirati novi sustav poticanja razvoja u županijama čiji stupanj razvijenosti zaostaje za državnim prosjekom
Završit ćemo radove na svim autocestama
Dovršit ćemo i Istarski ipsilon (autocesta)
i početi izgradnju željezničkog tunela kroz Učku, Pula – Rijeka
Izgradit ćemo Pelješki most prema planiranim rokovima
Nastavit ćemo s ravnomjernom izgradnjom poduzetničkih zona
Izgradit ćemo magistralni plinovod od Bosiljeva prema Dalmaciji s pripadajućim regionalnim plinovodima, čime ćemo plin dovesti u Ličko-senjsku, Zadarsku, Šibensko-kninsku, Splitsko-dalmatinsku i Dubrovačko-neretvansku županiju
Izgradnjom nizinske pruge Rijeka – Zagreb – mađarska granica ojačat ćemo razvojne perspektive luke Rijeka i svih krajeva kroz koje će prolaziti pruga.
Luka Rijeka definitivno će se pozicionirati kao glavna trgovinska luka za zemlje srednje Europe, a njezin će kapacitet biti udvostručen sa sadašnjih 15 na 30 milijuna tona tereta godišnje
Dovršit ćemo Ličku prugu
Modernizirat ćemo željeznički čvor Zagreb za veću sigurnost prometa i putnika
Dovršit ćemo modernizaciju željezničke pruge na dionicama Zagreb – Okučani i Vinkovci – Tovarnik u sklopu ukupne modernizacije pruge od granice sa Slovenijom do Tovarnika
Izgradnjom brze ceste Čilipi – Dubrovnik ojačat ćemo razvoj i turističku ponudu Dubrovačko-neretvanske županije
Dovršit ćemo izgradnju obilaznica gradova Splita, Rijeke, Osijeka, Virovitice, Varaždina, Slavonskog Broda, Karlovca, Velike Gorice, Metkovića, Vukovara, Vinkovaca i Iloka
Kvalitetnije ćemo povezati Dalmatinsku zagoru s obalom izgradnjom tunela kroz Biokovo, Ravča – Drvenik, kao i tunela kroz Kozjak
Dovršit ćemo proširenje i modernizaciju luka Rijeka, Split, Ploče, Zadar, Šibenik, Dubrovnik, isto kao i riječnih luka Vukovar, Osijek, Slavonski Brod i Sisak
Osigurat ćemo kvalitetan i trajan sustav zaštite okoliša u svim županijama izgradnjom županijskih/regionalnih centara za odlaganje i oporabu otpada
Izgradit ćemo ili početi izgradnju, u suradnji s jedinicama lokalne samouprave, sustava za odvodnju otpadnih voda za sva naselja veća od 10.000 stanovnika
Dovršit ćemo izgradnju vodoopskrbnog sustava istočne Slavonije, Bjelovarsko-bilogorske, Koprivničko-križevačke, Zagrebačke i Sisačko-moslavačke županije i osigurati dostupnost pitke vode za sva naselja koja danas nemaju mogućnost priključka na javne vodovodne sustave
Dovršit ćemo izgradnju sveučilišnih kampusa u Rijeci, Splitu, Zagrebu i Osijeku, isto kao i kapitalna ulaganja u Sveučilište Dubrovnik
3.2. Za još bolju Hrvatsku, kao gospodarstvo znanja, rada i napretka
GOSPODARSTVO ZNANJA, RADA I NAPRETKA
Gospodarska politika i financije
Naše se gospodarstvo ubrzano razvija.
Taj uzlet želimo nastaviti, ubrzati i ostvariti novi razvojni skok koji će osigurati da na razvijenoj osnovici uđemo u Europsku uniju i ravnopravno sudjelujemo na zajedničkome europskom tržištu.
Novi razvojni skok znači povećanje konkurentnosti svih dijelova našega gospodarstva, učinkovite institucije, ustrajno provođenje razvojnih projekata i inzistiranje na znanju i obrazovanju.
Zajedno, to će povećati gospodarsku snagu zemlje i životni standard naših građana.
Stopa gospodarskog rasta u prvoj polovici 2007. dosegnula je 6,8 posto.
Otvoreno je više od 129 tisuća radnih mjesta,
a nezaposlenost je smanjena na povijesno najnižu razinu.
Deficit je smanjen na 2,7 posto bruto domaćega proizvoda.
Smanjivanjem deficita smanjena je i potreba za zaduživanjem, čime je omogućeno smanjivanje vanjskog duga državnog sektora s 24,7 posto BDP-a potkraj 2003. na manje od 19 posto BDP-a.
Uveden je red u javne financije uvođenjem jedinstvenog računa državne riznice s kojeg se obavljaju sve isplate i na koji se uplaćuju svi prihodi državnog proračuna.
Ustrojena je Financijska policija i poboljšana kontrola i naplata državnih prihoda.
Hrvatska je u samo godinu dana, listanjem dionica INA-e i HT-a razvila malo dioničarstvo.
Danas u Hrvatskoj ima više od 830 tisuća malih dioničara.
U NOVOM MANDATU
Ukinut ćemo proračunski deficit i svesti ga na nulu do 2010.
Ukidanjem deficita i izjednačivanjem rashoda s prihodima proračuna nestat će potreba za zaduživanjem državnog sektora
Ukidanje deficita omogućit će smanjivanje udjela vanjskog duga u BDP-u
Nećemo uvoditi nove poreze
Osigurat ćemo zapošljavanje mladih radnika ukidanjem doprinosa za zdravstveno osiguranje tijekom prve godine zaposlenja, čime će se smanjiti ukupno porezno opterećenje njihovih plaća
Uplate u treći stup priznat će se poslodavcima kao trošak poslovanja
Uvest ćemo porezni broj jedinstveni identifikacijski znak
Uvest ćemo učinkovitiji sustav nadzora nad kretanjem proizvoda koji se oporezuju trošarinama radi sprečavanja šverca i ilegalne trgovine
Nastavit ćemo jačati učinkovitost trošenja proračunskog novca uvođenjem obvezne ocjene troškova i koristi projekata koji se financiraju iz proračuna i daljnjim razvojem interne revizije u ministarstvima
Nastavit ćemo jačati fiskalnu transparentnost i mogućnost uvida građana u trošenje novca poreznih obveznika
Nastavit ćemo poticati razvoj hrvatskoga tržišta kapitala, među ostalim, i osnivanjem zatvorenih investicijskih fondova i nakon toga inicijalne javne ponude udjela tih fondova, kao i sekundarne javne ponude već listanih kompanija
Osigurat ćemo zaštitu prava malih ulagača u skladu s europskim standardima
Poduzetništvo
Razvoj poduzetništva i poduzetničke klime ima posebnu važnost u razdoblju priprema za članstvo u Europskoj uniji jer znači jačanje sposobnosti hrvatskoga gospodarstva za konkurentsku utakmicu na europskome tržištu.
Poduzetništvo je, uz znanje i obrazovanje, ključ našeg napretka.
Ono je pokretačka snaga novoga razvojnog skoka koja označuje sposobnost da sami određujemo strategiju razvoja, procjenjujemo svoje prednosti, sami odlučujemo čime najkvalitetnije možemo konkurirati na zajedničkome europskome tržištu kao i na tržištima susjednih zemalja – i za sve to poduzetnik, potpomognut našom gospodarskom politikom, preuzima poslovnu inicijativu.
Naš je cilj u nadolazećem mandatu još intenzivnije razvijati poduzetništvo putem usklađene državne politike u različitim područjima društvenog i ekonomskog djelovanja – od obrazovanja i znanosti, uklanjanja administrativnih prepreka i jačanja institucija do mjera i instrumenata za potporu poduzetništvu.
Ukupni je broj poduzeća narastao na oko 105 tisuća,
a obrta ima oko 90 tisuća,
dok je neto-dobit poduzetnika u odnosu na 2003. više nego udvostručena.
Sufinancirana je izgradnja 284 poduzetničke zone u kojima radi više od 1200 poduzetnika i zapošljava više od 18 tisuća osoba.
Realizacijom projekta Hitro.hr vrijeme osnivanja poduzeća skraćeno je na pet dana,
a realizacijom projekta e-obrt vrijeme registracije obrta svedeno je na dva dana.
Kadrovski je osposobljena Agencija za promicanje izvoza i ulaganja, koja služi kao servis za ulagače (»one stop shop«).
U provedbi je trenutačno 40-ak projekata.
U NOVOM MANDATU
Uvest ćemo obveznu procjenu učinka koji donošenje novih zakonskih propisa ima na poduzetništvo i lakoću poslovanja
Izgradit ćemo registar svih neporeznih davanja i naknada koje poduzetnici plaćaju državi i jedinicama lokalne samouprave
Poticat ćemo osnivanje fondova rizičnog kapitala za ulaganje u nove poduzetničke projekte koji ne udovoljavaju bankarskom financiranju
Dovršit ćemo izgradnju svih preostalih poduzetničkih zona iz projekta »Radim u zoni« radi dovođenja u funkciju najmanje 400 poduzetničkih zona
Dodatno ćemo intenzivirati provedbu programa namjenske dodjele neiskorištenoga državnog zemljišta za poduzetničke zone
Intenzivirat ćemo programe obrazovanja za poduzetništvo
Intenzivirat ćemo i proširiti potpore za istraživanje, obrazovanje i novu tehnologiju
Poticat ćemo osnivanje središta izvrsnosti i tehnoloških parkova u svim županijama
Poticat ćemo osnivanje izvoznih klastera.
U prvoj godini mandata potaknut ćemo osnivanje barem šest izvoznih klastera – Voda, Mala brodogradnja, Tekstil-odjeća, Drvonamještaj, Marikultura i Informatička rješenja
Olakšat ćemo zapošljavanje mladih putem oslobođenja od plaćanja doprinosa za zdravstveno osiguranje u prvoj godini rada uz zadržavanje pune zdravstvene zaštite
Omogućit ćemo dopunski rad umirovljenika i time olakšati problem nedostatka određenih stručnih kadrova i profila koji se opaža na tržištu
U županijama i poduzetničkim zonama organizirat ćemo centre za edukaciju poduzetnika u poduzetničkim zonama
Potaknut ćemo osnivanje zajednice poduzetničkih zona kako bismo omogućili razmjenu iskustava u organizaciji i funkcioniranju zona
Svijet rada i novo zapošljavanje
Želimo osnažiti važnost, vrijednost i dostojanstvo rada u Hrvatskoj.
Nema dugotrajno uspješnog poduzetništva bez zadovoljnog radnika.
Inzistirat ćemo stoga na dosljednom poštivanju prava radnika i na socijalnom partnerstvu kao temeljnim stupovima sigurnosti rada, radnika i socijalno pravednoga društva.
Suvremeni poslovni i konkurentski uvjeti traže i novi pristup tržištu rada – traže i put k fleksibilnoj sigurnosti te trajno povećavanje sposobnosti zapošljavanja putem obrazovanja i učenja.
Naš glavni cilj ostaje daljnje smanjenje stope nezaposlenosti, poticanjem proizvodnje i izvoza,
a najznačajniju polugu u stvaranju fleksibilne sigurnosti čine obrazovanje i cjeloživotno učenje.
Otvoreno je više od 129.000 novih radnih mjesta,
a naknada za nezaposlenost je povećana, prvi put nakon deset godina.
Donesena je Strategija obrazovanja odraslih, Zakon o obrazovanju odraslih i osnovana Agencija za obrazovanje odraslih.
U suradnji s gospodarstvenicima provedena je reforma strukovnog obrazovanja radi prilagođavanja strukovnih programa potrebama gospodarstva.
U NOVOM MANDATU
Reformirat ćemo rad Hrvatskog zavoda za zapošljavanje radi jačanja njegove sposobnosti u prepoznavanju potreba gospodarstva, djelotvornijeg posredovanja pri zapošljavanju na lokalnim razinama i preuzimanja aktivne uloge u provođenju programa cjeloživotnog obrazovanja i povećanja sposobnosti zapošljavanja nezaposlenih radnika
Poticat ćemo suradnju socijalnih partnera i na državnoj i na lokalnoj razini u definiranju i provođenju programa cjeloživotnog obrazovanja
Ponudit ćemo svim dugotrajno nezaposlenim osobama programe dopunskog obrazovanja, uključujući i računalno opismenjavanje
Oštro ćemo se boriti protiv lažne nezaposlenosti i zloporabe sustava naknada za nezaposlenost
Omogućit ćemo dopunski rad umirovljenicima bez gubitka prava na mirovinu
Oslobodit ćemo poslodavce obveze plaćanja doprinosa za zdravstveno osiguranje pri zapošljavanju mladih radnika tijekom prve godine prvog zaposlenja, uz zadržavanje prava na punu zdravstvenu zaštitu
Osnovat ćemo nacionalnu Agenciju za brigu o starijim i nemoćnim osobama i za zapošljavanje i kvalificiranih i novoobučenih zaposlenika
Znanost i obrazovanje
Želimo učiniti našu Domovinu društvom temeljenim na znanju te do godine 2010. stvoriti najuspješniji obrazovni sustav u široj regiji.
Naš je primarni cilj: dostupnost obrazovanja svima, i to pod jednakim uvjetima.
Hrvatsko društvo svoju budućnost ima samo ako obrazovanje postane nacionalnim prioritetom jer je upravo znanje danas jedini istinski kapital.
Povećanje postotka visokoobrazovanoga stanovništva omogućit će nam razvoj i povećati konkurentnost Hrvatske na sve zahtjevnijemu globalnomu tržištu rada.
Izgradnja društva znanja jedini je put za Hrvatsku u europski vrh, a dostupnost obrazovanja jedina istinska životna šansa svakoga pojedinca!
U sustavu obrazovanja i znanosti otvoreno je 6907 novih radnih mjesta, što je do sada, zasigurno, najveći zabilježeni porast zapošljavanja.
Ulaganja za visoko obrazovanje povećana su 48,7%.
U tijeku je izgradnja sveučilišnih kampusa u Zagrebu, Rijeci, Splitu, Osijeku i Mostaru te kapitalne investicije na Sveučilištu u Dubrovniku.
Ukupne investicije iznose više od tri milijarde kuna.
Samo za znanstvene novake otvoreno je 1660 novih radnih mjesta.
U proračunu za 2007. godinu osigurana su sredstva za povećanje plaća u sustavu obrazovanja i znanosti.
Od 2006./2007. školske godine u sve osnovne škole u RH uveden je novi Nastavni plan i program temeljen na smjernicama Hrvatskog nacionalnog obrazovnog standarda (HNOS-a).
Provedbom Nacionalnoga programa mjera za uvođenje obveznoga srednjoškolskog obrazovanja, praćenoga nizom poticajnih mjera (besplatni udžbenici, međumjesni prijevoz i smještaj u učeničke domove) te omogućavanje materijalnih i kadrovskih uvjeta, ponuđen je model koji srednju školu čini dostupnom svima.
Započeta je provedba Bolonjskoga procesa u visokome obrazovanju.
Izgrađeno je, dograđeno ili rekonstruirano 288 školskih objekata, od kojih je dio športskih dvorana.
Informatizacija osnovnih i srednjih škola – osiguran je mrežni prostor za sve škole.
Po prvi put organiziran je sustavni povratak hrvatskih znanstvenika iz inozemstva, što je rezultiralo povratkom 62 hrvatska znanstvenika.
Donesena je Strategija obrazovanja odraslih.
U NOVOM MANDATU
Nastavit ćemo započete reformske procese u sustavu obrazovanja radi podizanja kvalitete sustava (donošenje Pedagoškoga standarda i Okvira nacionalnoga kurikuluma)
Razvijat ćemo rad s učenicima s posebnim potrebama (daroviti učenici i učenici s teškoćama u razvoju)
Osnivat ćemo centre izvrsnosti za edukaciju učenika osnovnih i srednjih škola
Uspostavit ćemo mehanizme za nagrađivanje izvrsnosti, kako kod učenika, tako i kod učitelja, stručnih suradnika i nastavnika
Nastavit ćemo i intenzivirati suradnju sa socijalnim partnerima
Uvest ćemo državnu maturu
Uvest ćemo obvezno srednjoškolsko obrazovanje do stjecanja prve kvalifikacije
U iduće četiri godine ćemo izgraditi, nadograditi i opremiti 60 osnovnih te 13 srednjih škola, za što je osigurana milijarda kuna.
Na taj će se način u potpunosti dokinuti rad treće smjene u svim hrvatskim školama.
Dodatno, izgradit će se, dograditi ili rekonstruirati 161 školska građevina
Ubrzanom izgradnjom školskih objekata osigurat će se uvjeti za prelazak na rad u jednoj smjeni u velikome broju škola
Učinit ćemo dostupnijim i visoko obrazovanje – adekvatnim modelom financiranja studenata, novim sustavom kreditiranja i stipendiranja, daljnjom izgradnjom kampusa, ali i snažnim policentričnim razvojem sustava
Podizat ćemo kvalitetu provedbe Bolonjskoga procesa
Znatno ćemo povećati broj stipendija učenicima i studentima putem Nacionalne zaklade za potporu učeničkom i studentskom standardu, kao i putem drugih mehanizama suradnje sa sveučilištima i gospodarstvenicima
Usklađivat ćemo visokoobrazovni sustav s potrebama hrvatskoga i europskog tržišta rada
Poticat ćemo digitalizaciju obrazovnoga programa – daljnje uvođenje e-učenja i e-sadržaja
Omogućit ćemo svakomu stanovniku Hrvatske studiranje u njegovu kraju, a da mu je diploma priznata u cijelome svijetu
Nastavit ćemo izgradnju sveučilišnih kampusa i studentskih domova
Uvest ćemo nove modele financiranja doktorskih studija kako bismo ih učinili pristupačnijim i time povećali broj doktora znanosti u Hrvatskoj
Nastavit ćemo razvoj stručnih studija radi ujednačivanja kvalitete stručnih i sveučilišnih studija
Unaprijedit ćemo sustav cjeloživotnoga obrazovanja
Donijet ćemo Hrvatski kvalifikacijski okvir
Poticat ćemo znanstvenu izvrsnost i vrednovanje rada znanstvenih institucija
Snažno ćemo stimulirati uključivanje hrvatskoga visokoškolskog i istraživačkoga sustava u Europski istraživački i visokoškolski prostor (ERA i EHEA)
Sustavno ćemo poticati prijavljivanja projekata za Sedmi okvirni program EU (FP7)
Povećat ćemo ulaganja u istraživanje i razvoj, posebice iz poslovnoga i privatnoga sektora
Jačat ćemo povezivanje akademske zajednice s gospodarstvom, posebno znanstvene baze s industrijom
Nastavit ćemo pomagati hrvatske državljane u inozemstvu glede obrazovnih, znanstvenih, kulturnih i sportskih programa
e-Hrvatska: mobilnost, inovativnost, konkurentnost
Dobre i pouzdane javne usluge, izgrađene oko potreba građana, ključne su za postizanje modernog, konkurentnog i dinamičnog društva u čiji su razvoj uključene sve društvene skupine.
U razdoblju od 2004. do 2007. ostvarenjem ciljeva programa e-Hrvatska 2007. postavljeni su temelji koji jamče ravnomjerni i sustavni razvoj informacijskoga društva u Republici Hrvatskoj kao jedne od glavnih pretpostavki za razvoj društva znanja, temeljenog na najboljim svjetskim iskustvima.
Od 2008. do 2011. postići ćemo u potpunosti ostvarenje vizije javne uprave kao servisa građana,
kao i viziju društva čiji je rast i razvoj potpomognut uporabom najsuvremenijih informacijsko-komunikacijskih tehnologija, s posebnim naglaskom na mobilnost, odnosno dostupnost informacija i usluga na različitim platformama – od Interneta, mobilnog telefona do digitalne televizije.
Naša će nastojanja osobito biti usmjerena na premošćivanje tzv. digitalnog jaza, odnosno stvaranje uvjeta u kojima će od društva znanja koristi imati svi, bez obzira na zemljopisne, socijalne, generacijske ili bilo koje druge posebnosti.
Informacijsko-komunikacijska tehnologija preuzela je bitnu ulogu nositelja promjena u gospodarstvu i društvu jer su u sklopu provedbe e-Hrvatske 2007. započete i provode se reforme u područjima poput javne administracije, pravosuđa, obrazovanja i zdravstva.
e-Obrazovanje – hrvatskim učenicima i studentima dostupna su najmodernija tehnološka rješenja putem kojih mogu pristupati mreži ukupnog svjetskog znanja iz svojih studentskih domova, iz škole, od kuće ili putem mobilnih tehnologija.
Ostvareni su brojni projekti poput elektroničkih nastavnih sadržaja, e-Indexa, e-mail adrese za sve učenike i mnogi drugi.
e-Pravosuđe – modernizacija pravosudnih institucija i upotreba informacijske tehnologije pomogla je da se vrati povjerenje građana u pravosudni sustav.
Projekti poput e-Gruntovnice i e-Katastra, e-Spisa i drugih značajno su unaprijedili učinkovitost i transparentnost cijelog sustava.
e-Zdravstvo – proces informatizacije primarne zdravstvene zaštite omogućava rješavanje nepotrebne administracije, zdravstvenom osoblju omogućuje efikasniji rad te smanjuje mogućnost korupcije putem transparentnosti postupaka.
e-Uprava – korištenjem informacijske tehnologije u svakodnevnom poslovanju putem projekata poput Moja uprava.hr, HITRO.HR i drugih – javna uprava sve se više pretvara u djelotvoran servis za građane i poduzetnike pred kojim su svi u potpunosti ravnopravni.
Projekti i programi poput e-Hrvatske, HITRO.HR-a, HITROREZ-a prepoznati su od domaće, ali i međunarodne javnosti.
Hrvatska je u istraživanjima Svjetskoga gospodarskog foruma i EU potvrđena kao regionalni lider u razvoju informacijskoga društva, a Svjetska je banka drugu godinu zaredom uvrštava u prvih deset država reformatora u svijetu.
U NOVOM MANDATU
Informatiku ćemo uvesti kao nastavni predmet od prvog razreda osnovne škole
te osigurati da svako dijete, ali i učitelj i roditelj imaju jednaku i ravnopravnu mogućnost korištenja i učenja uz pomoć ICT tehnologije,
a nastavit ćemo i razvoj programa dostupnosti školskoga gradiva putem Interneta
U prvoj godini mandata dovršit ćemo povezivanje svih škola na širokopojasnu mrežu,
a završit ćemo i projekt e-Otoci
Uporabom ICT tehnologije u obrazovanju balansirat ćemo kvalitetu obrazovanja u čitavoj Hrvatskoj, a u suradnji s poslovnim sektorom i akademskom zajednicom sustavno ćemo raditi na povećanju informatičke pismenosti cijele populacije
Svim ćemo građanima dodijeliti e-mail adresu i razviti sustav poticaja kako bi svako kućanstvo bilo opremljeno računalom, i to ponajprije obitelji s nižim prihodima, obitelji koje primaju dječji doplatak, obitelji koje imaju učenike, nezaposlene
Dovest ćemo širokopojasnu tehnologiju u svaki dio Hrvatske, a Vlada će nastaviti financirati priključke na širokopojasnu mrežu na područjima od posebne državne skrbi i na brdsko-planinskim područjima
U suradnji s gospodarstvom razvit ćemo programe za najbolje primjere korištenja tehnologijom u aktivnostima braniteljskih udruga i zadruga
Snažno ćemo poticati ICT kao gospodarsku granu poticanjem brže informatizacije poslovnog sektora u RH, napose u segmentu malih i srednjih tvrtki.
Poticat ćemo i edukaciju poduzetnika o mogućnostima razvoja vlastite poslovne aktivnosti u području ICT-a,
a osnovat ćemo i Odjel za ICT industriju unutar Ministarstva gospodarstva
Otvorit ćemo nove poslovno-tehnološke centre u svim regijama u partnerstvu države, lokalne uprave i privatnog sektora te ćemo sustavno stvarati uvjete za povećanje ulaganja iz gospodarstva u znanost te istraživanja i razvoj u području novih tehnologija
Potaknut ćemo aktivnu suradnju sa sindikatima, gospodarstvom i nevladinim sektorom kreiranjem zajedničkih programa za poticanje nabave i korištenje IT-a među zaposlenicima
Subvencionirat ćemo informatičko osposobljavanje osoba koje su dulje od šest mjeseci evidentirane kao nezaposlene
U prvoj godini mandata stvorit ćemo još fleksibilniji telekomunikacijski regulatorni okvir koji će omogućiti nova ulaganja u razvoj infrastrukture i bolju razvijenost tržišta,
potaknuti razvoj alternativnih telekomunikacijskih tehnologija,
omogućiti sustavno korištenje telekomunikacijskom infrastrukturom u vlasništvu državnih tvrtki
te ćemo dodijeliti nacionalne koncesije za nove mobilne operatere
Smanjit ćemo broj javnih usluga za koje građani moraju predati zahtjeve,
a poboljšat ćemo međusektorsku suradnju u državnoj administraciji
te povezati sve dijelove javne uprave proširenjem projekta HITRONET do razine lokalne uprave omogućujući daljnji razvoj središnjeg portala javne uprave i integraciju s europskim portalima
Uvest ćemo europske standarde i protokole koji će osigurati učinkovit, pouzdan i siguran protok informacija na tržištu, a pri tome ćemo građanima zajamčiti kvalitetnu i potpunu zaštitu osobnih podataka
Potaknut ćemo uvođenje i uporabu otvorenih standarda i otvorenih softverskih rješenja u procesima u javnoj administraciji
Nastavit ćemo razvoj sustava e-Javne nabave
Uvest ćemo analitičke metode mjerenja uspješnosti investicija u ICT u državnoj i lokalnoj upravi,
a omogućit ćemo bolje i češće informiranje javnosti o trošenju proračunskih sredstava (e-Transparentost)
Provest ćemo strategiju prelaska s analogne na digitalnu televiziju čime ćemo stvoriti preduvjete za potpuni prelazak na digitalno emitiranje do godine 2010. te time otvoriti prostor za uvođenje dodatnih televizijskih kanala i novih televizijskih koncesionara
Energija
Sigurna i kvalitetna opskrba energijom,
štedljivost u potrošnji energije, širenje upotrebe obnovljivih i ekološki prihvatljivih energenata temeljna su polazišta naše energetske politike.
Istodobno, geostrateški položaj Hrvatske njezina je najveća komparativna prednost u široj energetskoj slici Europe.
Na tim prednostima i potencijalima nastavit ćemo provoditi razrađenu, usklađenu i ekološki svjesnu energetsku politiku.
Naš energetski sustav usklađivat ćemo i povezivati s energetskim sustavom i tržištem Europske unije.
Nastavit ćemo sigurnu dobavu energije za naš povećani industrijski razvoj, uz ostalo, i povećanjem broja dobavnih pravaca.
U mandatu ove Vlade od 2003. – 2007., izgrađeno je više od 480 kilometara plinovoda.
Otpočela je modernizacija rafinerija Rijeka i Sisak.
Pokrenute su pripreme za izgradnju terminala za ukapljeni prirodni plin.
Počela je izgradnja hidroelektrane Lešće i termoelektrane na plin u Zagrebu.
U NOVOM MANDATU
Izgradit ćemo magistralni plinovod Bosiljevo – Split s pripadajućim regionalnim plinovodima i dovesti plin do stanovnika Ličko-senjske, Zadarske, Šibensko-kninske, Splitsko-dalmatinske i Dubrovačko-neretvanske županije.
Na ovaj će se način izgraditi više od 600 kilometara plinovoda
Izgradit ćemo treći dobavni pravac plina povezivanjem hrvatskog i mađarskog plinovodnog sustava kod Donjeg Miholjca
Intenzivirat ćemo ulaganja u proizvodnju električne energije, što znači dovršetak izgradnje jedne hidrocentrale,
te dovršetak izgradnje termoelektrana na plin u Zagrebu, Sisku, Slavoniji i u Dalmaciji
Modernizirat ćemo mrežu za distribuciju električne energije
Izgradit ćemo dva podzemna skladišta plina
Uključit ćemo Hrvatsku u paneuropski naftovod kojim će se omogućiti transport nafte od Crnog mora do Zapadne Europe bez prekrcaja u lukama – čime se postižu gospodarski učinci bez opasnosti od onečišćenja Jadrana
Dovršit ćemo izgradnju prihvatnog terminala za ukapljeni plin
Dovršit ćemo modernizaciju rafinerija Rijeka i Sisak, čime će se povećati kapacitet rafinerija i omogućiti proizvodnja naftnih derivata usklađena s najvišim europskim standardima kvalitete
Promovirat ćemo ekološki prihvatljiva goriva, što uključuje intenzivnije korištenje prirodnog plina za grijanje i ukapljenog plina za pogon automobila
Promovirat ćemo energetski učinkovite sustave putem kvalitetnije gradnje kuća i stanova i poticanjem primjene suvremenih energetski štednih tehnologija
Promovirat ćemo uporabu obnovljivih izvora energije kao što su energija vjetra, vode, energija biomase i biogoriva
Počet ćemo izgradnju geotermalnih elektrana (Kutnjak-Lunjkovec, Bjelovar)
Promet, infrastruktura i obnova
Moderno društvo zahtijeva modernu infrastrukturu koja će povezati tržišta i ukloniti prometnu izoliranost kao uzrok gospodarske nerazvijenosti.
Izgradnja prometne infrastrukture temeljna je pretpostavka i poticaj ujednačenom razvoju svih naših krajeva.
Naš zemljopisni položaj osobito naglašava potrebu prometnog integriranja zemlje, a povezivanje našega prometnog sustava s europskim pravcima nezaobilazna je sastavnica konkurentnog nastupa našega gospodarstva na europskom tržištu.
Nastavit ćemo stoga i u nadolazećem mandatu intenzivna ulaganja u razvoj prometne infrastrukture sukladno načelu uravnoteženog razvoja svih hrvatskih županija.
Posebnu ćemo pažnju posvetiti korištenju EU fondova u modernizaciji naše prometne mreže i njezinu povezivanju s europskim prometnim pravcima.
Izgrađeno je i pušteno u promet 435 kilometara autocesta i poluautocesta.
Nakon više od 30 godina očekivanja i čekanja u našem je mandatu dovršena izgradnja autoceste Zagreb – Split, nakon čega je izgradnja autoceste krenula prema Dubrovniku.
Izgrađena su 253 kilometra novih državnih cesta.
Obnovljeno je i osuvremenjeno više od 950 km državnih cesta
i 250 kilometara željezničkih pruga.
Više od 650 milijuna kuna je investirano u modernizaciju morskih luka.
Više od 310 milijuna kuna uloženo je u razvoj i održavanje riječnih luka i plovnih putova.
Više od 120 milijuna kuna investirano je u modernizaciju i sigurnost zračnih luka.
Obnovljena je putnička flota Jadrolinije.
U tijeku je obnova željezničkog voznog parka.
U NOVOM MANDATU
Dovršit ćemo autocestu do Dubrovnika
Dovršit ćemo izgradnju Pelješkog mosta kojim će se omogućiti putovanje na hrvatski jug isključivo preko hrvatskoga teritorija.
Put za otok Korčulu skratit će se za 50 km, dok će vožnja na otok Mljet trajati pola sata umjesto sadašnjih tri sata
Dovršit ćemo izgradnju brze ceste Dubrovnik – Čilipi
Dovršit ćemo autocestu do Siska
Dovršit ćemo autoceste kroz Slavoniju i priključivanje mreže autocesta na V. koridor
Dovršit ćemo izgradnju autoceste Žuta Lokva – Rijeka
Dovršit ćemo izgradnju obilaznica gradova Splita, Rijeke, Osijeka, Virovitice, Varaždina, Slavonskog Broda, Karlovca, Velike Gorice, Metkovića, Vukovara, Vinkovaca i Iloka
Dovršit ćemo izgradnju Bilogorsko-podravskog ipsilona: brza cesta Vrbovec – Gradec – Bjelovar – Virovitica; spoj Gradec – Križevci – Koprivnica
Osigurat ćemo kvalitetnije povezivanje Dalmatinske zagore s obalom dovršetkom izgradnje ceste Imotski – Zagvozd – Baška Voda, uključujući i tunel kroz Biokovo, tunela Ravča – Drvenik i tunela kroz Kozjak
Izgradit ćemo nizinsku prugu Rijeka – Zagreb – Botovo koja će zamijeniti postojeću prugu izgrađenu još 1873. godine.
Izgradnja pruge osigurat će povećanje kapaciteta pruge sa sadašnjih najviše pet milijuna tona na najmanje 25 milijuna tona.
Vrijeme putovanja Zagreb – Rijeka skratit će se sa sadašnjih 3 sata i 45 minuta na jedan sat, dok će se vrijeme putovanja tereta skratiti s deset na pet sati.
Vrijednost ulaganja je 8,5 mlrd. kuna
Obnovit ćemo željezničku prugu od granice sa Slovenijom do Tovarnika, što će omogućiti vraćanje tranzitnoga prometa na ovu, najkraću željezničku vezu između Zapadne i Jugoistočne Europe
Dovršit ćemo prvu fazu izgradnje kanala Sava – Dunav čime će se omogućiti navodnjavanje okolnog područja i početi druga faza čiji je cilj postići punu plovnost kanala do 2013. godine
Dovršit ćemo izgradnju 'Nove luke Istok' u Vukovaru čime će se osigurati kapacitet za prekrcaj 2,5 milijuna tona tereta godišnje
Dovršit ćemo modernizaciju i izgradnju lučkih kapaciteta u Osijeku, Slavonskom Brodu i Sisku
Dovršit ćemo izgradnju luke Brajdica i početi izgradnju Zagrebačke obale u Rijeci
Dovršit ćemo proširenje splitske luke i povećati kapacitet prihvata putnika
Dovršit ćemo izgradnju terminala za rasute terete, kao i kontejnerskog terminala u luci Ploče
Dovršit ćemo izgradnju nove trajektne luke Zadar-Gaženica
Dovršit ćemo izgradnju putničkog terminala u Šibeniku
Dovršit ćemo izgradnju nove obale u Dubrovniku, za prihvat brodova na kružnim putovanjima, zajedno s pratećim objektima
Realizirat ćemo projekt uvođenja prigradskih vlakova
Realizirat ćemo projekt izgradnje novog terminala Zračne luke Zagreb u suradnji s gradom Zagrebom
Započet ćemo izgradnju željezničkog tunela kroz Učku
Izgradit ćemo novu Podravsku magistralu
Jadranska politika i otoci
Jadran je najveći strateški potencijal i strateški orijentir hrvatske razvojne politike.
Jadransku Hrvatsku vidimo u stvaranju sinergije svih djelatnosti na obali i otocima vezanih uz iskorištavanje mora.
Takvu sinergiju treba uspješno usmjeriti da bude multiplikator za cijelo hrvatsko gospodarstvo.
Jadransku ćemo strategiju planirati putem održivog razvoja gospodarstva, uz posebnu pozornost na zaštitu mora i morskog okoliša primjenom najviših svjetskih standarda i kriterija obuhvaćenih Zelenom knjigom buduće Europske pomorske politike.
Više od 650 milijuna kuna uloženo je u modernizaciju državnih morskih luka radi povećanja lučkih kapaciteta, povećanja kvalitete usluga, te povećanja konkurentnosti.
Obnovljene su, odnosno izgrađene, 54 luke i pristaništa od županijskog značenja.
Obnovljena je flota Jadrolinije nabavom 7 novih brodova i 2 nova katamarana.
Bitno je povećan broj trajektnih linija – za 110.000 nautičkih milja povećana je povezanost otoka s kopnom;
posebno je povećan broj noćnih trajektnih linija – 90% otočnoga stanovništva sada je povezano s kopnom noćnim linijama.
U razvoj otoka uloženo  je  oko  1,3  milijarde  kuna  godišnje  radi: osiguranja  povezanosti  otoka  i  povezanosti  s  kopnom,
subvencioniranja cijene vode na otocima,
subvencioniranja cijene cestovnoga prijevoza na otocima,
osiguranja besplatnoga prijevoza za učenike, studente, umirovljenike i osobe starije od 65 godina s prebivalištem na otocima,
izgradnje objekata komunalne i socijalne infrastrukture na otocima (oko 110 objekata u razdoblju 2004. – 2007.)
i potpore za otočne poslodavce.
U NOVOM MANDATU
Poticat ćemo obnovu i modernizaciju putničke i izletničke flote
U Rijeci ćemo dovršiti izgradnju luke Brajdnica i početi izgradnju Zagrebačke obale
Dovršit ćemo proširenje splitske luke i povećat ćemo kapacitet prihvata putnika
Dovršit ćemo izgradnju terminala za rasute terete i kontejnerskog terminala u luci Ploče
Dovršit ćemo izgradnju nove trajektne luke Zadar-Gaženica
Dovršit ćemo izgradnju putničkog terminala u Šibeniku
Dovršit ćemo izgradnju nove obale u Dubrovniku za prihvat brodova na kružnim putovanjima, zajedno s pratećim objektima
Izgradit ćemo zračne luke na Korčuli, Hvaru i Rabu,
a na srednje velikim otocima omogućit ćemo izgradnju zračnih pristaništa.
Nastavit ćemo s izgradnjom interventnih heliodroma na udaljenim otocima
Provest ćemo uređenje i nadzor pomorskog dobra te s time povezano sređivanje imovinsko-pravnih odnosa i evidencije u katastarskim i zemljišnim knjigama
Opremit ćemo Obalnu stražu za sve operacije iz njezine nadležnosti
Proglasit ćemo Jadransko more posebno osjetljivim morskim područjem
Strogo ćemo provesti Pravilnik o upravljanju vodenim balastom
Uspostavit ćemo Hrvatski sustav nadzora i upravljanja pomorskim prometom
Završit ćemo vodovodnu infrastrukturu
i veća ulaganja u zaštitu voda i okoliša svih naseljenih hrvatskih otoka
Izradit ćemo jedinstvenu Studiju utjecaja na okoliš
Nastavit ćemo gradnju i obnovu ribolovne flote uz državnu potporu sukladno ribolovnim mogućnostima
Osigurat ćemo mjesta za privez ribarskih brodova gradnjom novih i rekonstrukcijom postojećih luka;
izgradit ćemo ribarske tržnice i veletržnice
Stabilizirat ćemo poslovanja u sektoru brodogradnje u razdoblju od 2007. do 2011. godine putem temeljitog restrukturiranja i racionalizacijom troškova
Usmjerit ćemo se na gradnju brodova veće složenosti uz uporabu znanja i rada koja rezultira većom dodanom vrijednosti;
osmislit ćemo klastersko udruživanja prateće industrije u svrhu povećanja asortimana i kvalitete
Osnovat ćemo Jadranski pomorski institut
Dovršit ćemo proces privatizacije turističkih kompleksa u državnome vlasništvu radi povećanja zaposlenosti, povećanja efikasnosti poslovanja i konkurentnosti hrvatskog turizma
Turizam
Hrvatski turizam već danas čini stratešku granu hrvatskog gospodarstva i bilježi stalni uspon po broju turista, po broju novih radnih mjesta u sektoru turizma i po ukupnim prihodima.
Iskoristit ćemo već stvoreni zamah i postići novi razvojni skok ukupnog hrvatskog turizma sustavno se usmjeravajući na visoko kvalitetni elitni turizam i na uključivanje kopnenih, do sada turistički nedovoljno iskorištenih, područja Hrvatske.
Integralna turistička ponuda plave i zelene Hrvatske omogućit će maksimalno kvalitetnu i jedinstveno raznoliku ponudu koja će dodatno ojačati turističku prepoznatljivost Hrvatske.
Ostvareni prihod od turizma (stranih turista) u 2006. godini, prema preliminarnim podacima HNB-a, iznosio je rekordnih 6,3 milijardi eura (oko 18,4 posto GDP-a).
U prvih osam mjeseci 2007. godine ostvareno je preko 9 milijuna dolazaka gostiju koji su ostvarili gotovo 47,5 milijuna noćenja pri čemu je to povećanje više od 8% dolazaka i preko 6 posto noćenja u odnosu na prethodnu 2006. godinu.
Podaci Hrvatske narodne banke, dostupni za prvih pola godine, potvrđuju predviđanja kako će devizni prihod za cijelu godinu porasti za više od 5 posto u odnosu na prethodnu godinu, te bi se mogao približiti iznosu od gotovo 7 milijardi eura.
U NOVOM MANDATU
Izradit ćemo master plan razvoja turizma u Hrvatskoj
Riješit ćemo zakonski pitanje zemljišta koje nije procijenjeno u vrijednosti kapitala hotelsko-turističkih trgovačkih društava
Dovršit ćemo proces privatizacije turističkih kompleksa u državnome vlasništvu radi povećanja zaposlenosti, povećanja efikasnosti poslovanja i konkurentnosti hrvatskog turizma
Nastavit ćemo, u suradnji s lokalnom samoupravom, realizaciju projekata usmjerenih na kvalitetnu upotrebu bivše vojne imovine kao i druge državne imovine u planiranim turističkim zonama (Brijuni Rivijera, Park Prevlaka, Klub Adriatic, …)
Pokrenut ćemo nove turistički relevantne projekte na državnom zemljištu u čemu ćemo surađivati s lokalnom samoupravom
Nastavit ćemo realizaciju programa razvoja golfa kao elementa razvojne strategije hrvatskog turizma na temelju studije kojom će se definirati potreban broj igrališta, uzimajući u obzir ekološke i druge standarde
Provest ćemo reformu sustava turističkih zajednica radi veće učinkovitosti i kvalitetnije turističke usluge
Omogućit ćemo učinkovit sustav koncesija plaža uz značajnije smještajne objekte
Putem programa poticanja malog i srednjeg gospodarstva izgradit ćemo novih 500 obiteljskih hotela i pansiona, čime će se otvoriti novih 5 tisuća radnih mjesta samo u ovom segmentu turističke ponude
Putem programa poticanja razvoja turizma na selu stvorit ćemo novih 200 – 300 seoskih turističkih gospodarstava kao mjeru za sprečavanje depopulacije sela i ruralnih prostora
Putem programa poticanja obrazovanja za zanimanja u turizmu omogućit će se obrazovanje za više od 10 tisuća osoba u zanimanjima koja su potrebna za modernu turističku ponudu
Razvijat ćemo turizam za mlade poticanjem i kreditiranjem izgradnje novih 30 – 50 hostela
Zaštita prostora i okoliša
Zaštita okoliša temeljni je preduvjet dugoročnog i održivog razvoja.
Hrvatska ima u europskim razmjerima dobro očuvan okoliš i zadaća je našeg naraštaja osigurati čuvanje i daljnje poboljšanje kvalitete okoliša u kojem živimo.
Suočeni s globalnim posljedicama čovjekova utjecaja na okoliš, naznakama klimatskih promjena i globalnog zatopljenja čuvanje okoliša znači čuvanje naše budućnosti i našeg načina života.
Uvođenje reda u prostor i okoliš te sprečavanje njihove daljnje devastacije u skladu s najboljom praksom razvijenih zemalja jamstvo su naše konkurentnosti na europskom i svjetskom tržištu.
U nadolazećem mandatu dodatno ćemo intenzivirati rad na zaštiti i unapređenju prostora i okoliša.
Uspostavljen je sustav za prikupljanje i zbrinjavanje korisnog otpada.
Prikupljena su 1,3 milijuna jedinica ambalaže.
Prikupljene su više od 32 tone otpadnih guma, 1,7 milijuna litara otpadnih ulja, 2,7 tona otpadnih baterija i akumulatora i 2000 otpadnih vozila.
Aktiviran je Fond za zaštitu okoliša i energetsku učinkovitost putem kojeg se sufinancira više od 1500 projekata u vrijednosti od 3,1 milijarde kuna.
Ovim je projektima stvoreno više od 2500 radnih mjesta.
Sanirana su 273 divlja odlagališta i 298 službenih neuređenih odlagališta komunalnog otpada.
Počela je sanacija ekološki posebno ugroženih mjesta tzv. crnih točaka.
Uvedene su norme i ekološke naknade za onečišćivanje zraka.
Donesen je Zakon o zaštiti okoliša.
Doneseni su strateški dokumenti: Strategija gospodarenja otpadom i Plan gospodarenja otpadom.
Osnovan je Savjet za prostorno uređenje.
Pojednostavljen je postupak dobivanja dozvola za gradnju,
a nadležnost za izdavanje dozvola prenesena je na gradove i županije, čime je decentraliziran sustav prostornog uređenja.
U NOVOM MANDATU
Do kraja godine 2012. izgradit ćemo područne centre za gospodarenje otpadom u svim županijama
Dodatno ćemo pojačati provedbu sustava brige o otpadnim tvarima uvođenjem organiziranog skupljanja posebnih vrsta vrijednog otpada, osobito sirovina
Zatvorit ćemo sva odlagališta otpada na otocima
Završit ćemo sanaciju svih divljih odlagališta otpada do kraja 2009. godine
Dovršit ćemo sanaciju lokacija opasnog otpada
Promovirat ćemo ekološki prihvatljivija goriva poticanjem zamjene loživog ulja prirodnim plinom, uporabom ukapljenog plina za pogon automobila, izgradnjom željeznica i povećavanjem željezničkoga prijevoza
Promovirat ćemo energetski učinkovitije sustave poticanjem primjene izolacija u izgradnji kuća i stanova, najnovijih tehnologija koje troše manje energije i manje opterećuju atmosferu ispušnim plinovima
Promovirat ćemo uporabu obnovljivih izvora energije: vjetra, vodne energije, biogoriva, biomase
Nastavit ćemo stvarati pretpostavke za očuvanje visoke kvalitete zraka – osobito u gradovima putem povećanja energetske učinkovitosti, modernizacije prometa, poticanja modernizacije sustava proizvodnje
Nastavit ćemo gradnju državne mreže mjernih postaja za kakvoću zraka
Izradit ćemo strategiju održivog razvoja
Dodatno ćemo intenzivirati suradnju s udrugama za zaštitu okoliša isto kao i uključenost hrvatskih građana u tijek i rezultate naših aktivnosti na zaštiti i očuvanju okoliša
Promovirat ćemo sadržaje zaštite okoliša u obrazovnome procesu
Izradit ćemo prostorni plan područja posebnih obilježja »Hrvatski Jadran«
Dovršit ćemo prostorni plan parkova prirode Vransko jezero i Papuk
Osnovat ćemo Hrvatski zavod za prostorni razvoj
Poljoprivreda i šumarstvo
Konkurentan poljoprivredni sektor primarni je cilj naše poljoprivredne politike ali i zahtjeva budućega zajedničkog tržišta u Europskoj uniji.
Konkurentnost sektora poljoprivrede najbolje oslikava vanjskotrgovinska bilanca.
U godini 2004. pokrivenost uvoza izvozom iznosila je 51 posto, dok je samo dvije godine poslije dosegnula 65 posto.
Na početku mandata suočili smo se s izuzetno nepovoljnim poljoprivrednim naslijeđem.
Analizirajući koje mjere treba poduzeti u povećanju konkurentnosti i kako ih provesti, nismo bili obeshrabreni.
Nametnuli smo potpuno nov pristup poljoprivredi, proizvodnji, tržištu, investicijama, ribarstvu, šumarstvu i zaštiti potrošača.
Naš je cilj da Hrvatska postane prepoznatljiva kao zemlja visokokvalitetne hrane.
U našem je mandatu za poljoprivredu izdvojeno 9 milijardi kuna nasuprot ulaganjima od samo 5,9 milijardi u razdoblju 2000. – 2003. godine.
Povećanje poticaja od oko 50 posto dalo je značajne rezultate.
Napravljeni su programi za podizanje novih nasada, gradnju mliječnih farmi, ribarskih brodova i drugih proizvodnji.
U odnosu na 2003. godinu danas je 15 posto više obrađenog zemljišta.
Brojnim programima omogućeno je restrukturiranje poljoprivrede koja i na manjim površinama može osigurati dohodovnost i konkurentnost.
Podignuto je, uz poticaje, više od 16.500 ha trajnih nasada.
Posađeno je 5500 hektara vinograda, 6500 hektara voćnjaka, te 4500 hektara maslina.
Programom izgradnje mliječnih štala omogućena je izgradnja 743 nove i modernizirane mliječne farme.
Uz jamstva, odgodu plaćanja kredita i nepovratnu investicijsku potporu od 500.000 kuna, danas je 20.000 mliječnih krava više u proizvodnji.
Povećana je proizvodnja mlijeka za 100 milijuna litara (23 posto više nego prije tri godine).
Znatno je povećan tov svih kategorija stoke za proizvodnju mesa (50 posto veći tov svinja i 36 posto veći tov junadi).
Projekt navodnjavanja dao je značajne rezultate.
Sa 7500 ha, došli smo na 14.500 ha navodnjavanih površina.
Do sada je u različitim fazama izvedbe ukupno 49.000 ha površina za navodnjavanje, što je znatno više od planiranih 35.000 ha.
Od godine 2004. pšenica nije političko pitanje, nego pitanje tržišta.
Provodi se obnova i modernizacija ribarskih plovila, što će omogućiti ulov oko 25.000 tona male plave ribe i 10.000 tona pridnene, mahom koćarske ribe.
Time bi se, uz postojeći ulov, zadovoljilo oko 70 posto trenutačnih potreba domaćega tržišta.
Grade se ribarske luke i veletržnice.
Zbog nepostojanja kopnene infrastrukture, ribarima je uvedena kompenzacija od 14 posto.
Izrađen je Operativni program razvoja drvne industrije za čiju su provedbu prvi put dodijeljena nepovratna sredstva.
Više od 42 milijuna kuna uloženo je za razvoj drvne industrije.
U NOVOM MANDATU
Nastavit ćemo trend porasta poticaja
Dodatnim mjerama, i financijskim i administrativnim, nastavit ćemo i pojačati zamah koji je poljoprivreda, prehrambena i drvna industrija uhvatila protekle četiri godine
Nastavit ćemo podržavati poljoprivredu nepovratnim sredstvima putem četiriju postojećih modela: poticanja proizvodnje, potpora dohotku, kapitalnih ulaganja i ruralnog razvoja
Jačat ćemo model investicijskih potpora kapitalnim ulaganjima, koji se u prošle četiri godine pokazao izuzetno efikasnim
Nastavit ćemo jačanje strukturnih potpora za razvoj ruralnih područja i poljoprivrednih djelatnosti u njima.
Svjesni smo da je to prostor u kojemu živi najveći broj stanovnika Hrvatske.
Posebno ćemo poticati ekološku i organsku proizvodnju, šumarstvo i drvnu industriju te proizvodnju biomase.
Povećat ćemo dohodovnu potporu staračkim kućanstvima
S novim mandatom započet ćemo primjenjivati nepovratno financiranje izgradnje prerađivačkih kapaciteta – sirana, mljekara, mesnih prerađevina, vinarija i sl.
Njihovi vlasnici bit će poljoprivredne zadruge i udruge poljoprivrednika koji će udruživanjem proizvodnje i prerade postati konkurentniji na tržištu
Završit ćemo proces raspolaganja državnim poljoprivrednim zemljištem
Ustrojit ćemo novu Agenciju za poljoprivredno zemljište čije će aktivnosti biti usmjerene na okrupnjavanje privatnoga poljoprivrednog zemljišta te na promet zemljišta.
Želimo povećati obrađenost poljoprivrednih površina, ali i konkurentnost domaćih poljoprivrednika
Financijskim mjerama i procesom okrupnjavanja zemljišta ojačat ćemo konkurentnost poljoprivrede, prije svega stratešku proizvodnju (stočarstvo, radno intenzivne kulture)
Poticat ćemo daljnje jačanje drvne industrije s ciljem da od izvoznice trupaca postanemo zemlja izvoznica finalnih proizvoda
Planiramo navodniti najmanje 60.000 ha, čemu će odlučan poticaj dati dovršetak prve faze izgradnje kanala Dunav – Sava
Potaknut ćemo navodnjavanje plasteničke proizvodnje i proizvodnje voća i povrća na otvorenome, što će otvoriti i potrebu za dodatnim zapošljavanjem
Završit ćemo čišćenje kanala 3. i 4. reda (ukupno 26.000 kilometara), čime ćemo riješiti problem viška oborinskih voda i poplave u određenim godišnjim dobima, ali i stvoriti uvjete za nove navodnjavane površine
Promicat ćemo proizvodnju autohtonih proizvoda, kao proizvoda višega stupnja dorade, veće kakvoće, a samim tim i viših cjenovnih kategorija.
Želimo postići proizvodnju takvih proizvoda za potrebe turizma
Nastavit ćemo provedbu operativnoga programa za proizvodnju kulena, a pokrenut ćemo sličan program i za dalmatinski pršut, ali i za druge autohtone proizvode koji će se plasirati putem turizma
Nastavit ćemo poticati zaštitu branda »izvorno hrvatsko«
Jačat ćemo ribarstvo nastavljanjem gradnje ribarske flote i kopnene infrastrukture.
Modernizaciju na kopnu provest ćemo izgradnjom ribarskih luka i burze ribe u svakoj primorskoj županiji
Jednako ubrzanim intenzitetom nastavit ćemo podizati nasade voćnjaka maslina i vinograda uz nepovratno financiranje i državna jamstva
Voda i vodoprivreda
Količinom obnovljivih izvora vode po stanovniku Hrvatska se nalazi na četvrtom mjestu u Europi.
Voda je stoga najveći hrvatski prirodni potencijal te držimo da svaki hrvatski građanin ima pravo na zdravstveno ispravnu i kvalitetnu pitku vodu.
Odlučni smo u skladu s europskim standardima o zaštiti okoliša i kvaliteti vode, osigurati dostupnost i zaštitu izvora pitke vode na korist gospodarstva i hrvatskih građana.
Naš je stav o privatizaciji vodnih resursa jasan – nema privatizacije vodnih resursa.
Očuvanje kvalitete vode, sprečavanje onečišćenja, uključujući i zbrinjavanje otpadnih voda te osiguravanje adekvatne i stabilne opskrbe, temeljni su naši strateški prioriteti.
Dosadašnji projekti u izgradnji vodoopskrbnih sustava i u zaštiti vode rezultirali su dostupnošću pitke vode iz javnih izvora za 75 posto hrvatskih građana.
Dostupnost pitke vode iz javnih izvora u Istarskoj i u Primorsko-goranskoj županiji, te u srednjoj Dalmaciji kreće se između 90 i 100 posto.
U pripremi je za navodnjavanje u različitim fazama izvedbe ukupno 49.000 ha površina, što je znatno više od planiranoga (35.000 ha).
Sustavno se rješava i odvodnja viška oborinskih voda čišćenjem 26.000 km kanala, od čega je već očišćeno više od pola.
U poslove navodnjavanja i odvodnje uloženo je više od 500 milijuna kuna.
U NOVOM MANDATU
Osigurat ćemo dostupnost javnih izvora vode u 95 hrvatskih naselja koja danas nemaju pitku vodu iz javnih izvora, a time i zdravstveno ispravnih izvora vode
Osigurat ćemo priključenost na javne vodoopskrbne sustave za dodatnih 400.000 građana, čime će voda iz javnih izvora biti dostupna za 90 posto hrvatskih građana u usporedbi sa sadašnjih 75 posto
Dovršit ćemo projekte izgradnje vodoopskrbnog sustava istočne Slavonije, Bjelovarsko-bilogorske i Koprivničko-križevačke županije, regionalnog vodovoda Hrvatsko zagorje, regionalnog vodovoda Dalmacije i regionalnog vodovoda Neretva-PelješacKorčula-Mljet-Lastovo
Izgradit ćemo ili započeti, u suradnji s jedinicama lokalne samouprave, izgradnju sustava odvodnje otpadnih voda za sva naselja veća od 10.000 stanovnika
Osigurat ćemo povećanje priključenosti na sustave za pročišćavanje otpadnih voda sa sadašnjih 20 posto na 50 posto stanovništva.
To znači dovršiti izgradnju sustava za pročišćavanje otpadnih voda za područje Osijeka, Karlovca, Knina, Drniša, Slavonskog Broda, Vukovara i svih većih gradova na obali
Navodnit ćemo najmanje 60.000 ha u čemu će odlučan poticaj dati dovršetak prve faze izgradnje kanala Dunav – Sava
Osigurat ćemo navodnjavanje za plasteničke proizvodnje i proizvodnje voća i povrća na otvorenom, što će otvoriti i veliku potrebu za zapošljavanjem jer svaki hektar navodnjavane površine nosi sa sobom i 2-3 radna mjesta
Završit ćemo i čišćenje kanala 3. i 4. reda kakvih je ukupno 26.000 kilometara, čime će se riješiti problem viška oborinskih voda i poplave u određenim godišnjim dobima, ali stvoriti uvjeti i za nove navodnjavane površine
Poticat ćemo višenamjensko iskorištenje geotermalnih izvora
Zdravstvo
Zdravstveni sustav treba osigurati cjelovitu i kvalitetnu zdravstvenu zaštitu i ukupni status zdravlja u zemlji razvijanjem odgovarajuće zdravstvene politike, praćenjem i prevencijom zdravstvenih problema, provedbom zdravstvene reforme i zakonodavstva u području zdravstva, kao i osiguranjem kvalitetne zdravstvene infrastrukture i obrazovanjem građana.
Temeljni je cilj ukupno unapređenje zdravstvenoga stanja nacije povećanjem učinkovitosti zdravstvenog sustava te osobito kroz snažno jačanje prevencije i podizanje svijesti građana o odgovornosti za vlastito zdravlje.
Naš je cilj da provedbom cjelovitog sustava i reformi u potrebnim sektorima javnoga zdravstva osiguramo stalni nadzor nad ukupnim stanjem zdravlja u Hrvatskoj, da pravodobno utvrđujemo probleme i izazove za javno zdravstvo i osiguramo široku, obrazovanu i razvijenu mrežu zdravstvene zaštite na svim razinama.
Naš zdravstveni sustav mora biti i u službi demografskog jačanja Hrvatske.
Provodi se niz nacionalnih programa: program preventivnih pregleda osiguranih osoba starijih od 50 godina,
nacionalni program ranog otkrivanja raka dojke,
nacionalni program intervencijske kardiologije,
nacionalni program zdravstvene zaštite osoba sa šećernom bolesti,
nacionalni program ranog otkrivanja raka debeloga crijeva.
Zdravstveni je sustav financijski stabiliziran dodatnim plaćanjem svih dospjelih, a nepodmirenih obveza dugova Hrvatskog zavoda za zdravstveno osiguranje.
Povećan je broj liječnika u primarnoj zdravstvenoj zaštiti i povećan broj specijalizanata i specijalista u bolnicama.
Osnovan je poseban fond skupih lijekova – najskuplji lijekovi dostupni svima.
Pokrenut je opsežan projekt informatizacije primarne zdravstvene zaštite.
Projekt e-Zdravstvo uspješno se provodi kao dio ukupne strategije e-Hrvatske.
Dostupnost zdravstvene zaštite povećana je otvaranjem novih centara za dijalizu, malih dislociranih ambulanti i novih laboratorija.
U NOVOM MANDATU
Nastavit ćemo daljnju reformu sustava zdravstvenog osiguranja i Zavoda za zdravstveno osiguranje
Izradit ćemo »master-plan« investicija u zdravstvu na temelju kojeg ćemo sustavno ulagati u nove zdravstvene prostore, izgraditi nove bolnice i dograditi postojeće
Izgradit ćemo nove kliničke bolnice u Zagrebu i Rijeci
Posebno ćemo stimulirati razvoj bolnica na područjima od posebne državne skrbi u Kninu, Gospiću i Vukovaru
Nastavit ćemo nabavljati novu zdravstvenu opremu: najmanje jedan aparat za magnetsku rezonanciju u svakoj županiji, 300 novih vozila hitne medicinske pomoći te pedijatrijske i ginekološke ambulante opremiti najsuvremenijom zdravstvenom opremom
Uvest ćemo plaćeni pripravnički staž za sve zdravstvene djelatnike, državne specijalizacije te specijalizacije za medicinske sestre – medicinske tehničare
Povećat ćemo broj timova hitne medicinske pomoći (70) u primarnoj zdravstvenoj zaštiti,
povećati broj pedijatara i ginekologa
te omogućiti još veću dostupnost zdravstvenih laboratorija
Uvest ćemo informatizaciju bolničkog sustava,
omogućiti plaćanje bolnicama na temelju usluge (DTS)
i uspostaviti mrežu palijativne skrbi i hospicija.
Provest ćemo financijsku konsolidaciju svih bolnica
Nastavit ćemo provođenje nacionalnih zdravstvenih programa usmjerenih na rano otkrivanje ponajprije zloćudnih tumora
uz razvoj posebnih programa otočne, ruralne i urbane medicine
Fond skupih lijekova učinit ćemo još većim i dostupnijim
Uspostavit ćemo sustav praćenja i unapređenja kvalitete zdravstvene zaštite na čitavom teritoriju RH uz uvođenje prve akreditacije u zdravstvu
Ojačat ćemo primarnu zdravstvenu zaštitu uvođenjem stimulacije po učinjenoj usluzi i tako rasteretiti bolničku specijalističku službu
U bolnice ćemo postupno uvoditi tržišnu utakmicu a u upravljanje menadžment
Zaštitit ćemo socijalno osjetljive slojeve i omogućiti im dostupnost svih razina zdravstvene zaštite
Uvest ćemo stimulativne mjere za povećanje broja liječnika i drugoga deficitarnog kadra u zdravstvu
Šport
Hrvatski šport ima dugu i impresivnu tradiciju europskih i svjetskih uspjeha.
Dosadašnji uspjesi često su bili rezultat velikih i nesebičnih napora pojedinaca i timova.
Novim Zakonom o športu i drugim sustavnim mjerama gradimo društvo koje organizirano potiče sve naraštaje na bavljenje športom, kako u smislu rekreativnih aktivnosti, tako i u smislu razvoja profesionalnoga športa.
Potičemo zdravo društvo u kojem će svakoj osobi, osobito mladima biti omogućeno da se bave športom, a iz kojega će izrastati i vrhunski profesionalni šport i time povezani odgovarajući europski i svjetski uspjesi.
Donesen je novi Zakon o športu kojim se utvrđuje dugoročna politika razvoja športa i stavlja naglasak na poticanje športa djece, mladeži i studenata.
Time se konačno dobiva jasna i učinkovita strategija razvoja hrvatskog športa.
Osnovan je Hrvatski školski športski savez (HŠŠS) kao krovno tijelo školskoga športa u koji su se udružili županijski školski športski savezi i Školski športski savez Grada Zagreba.
Od oko 600.000 učenika, športom se bavi njih samo 120.000 tako da je potreba za osnivanjem ovakvoga krovnoga saveza opravdana.
Osnovana je Hrvatska agencija za borbu protiv dopinga u športu (HADA), kao specijalizirana ustanova zadužena za praćenje i provođenje međunarodnih konvencija protiv dopinga u športu u Hrvatskoj.
Tijekom posljednje četiri godine izgrađeno je ili dograđeno 288 školskih objekata od kojih je velik broj športskih dvorana.
U NOVOM MANDATU
Donijet ćemo Nacionalni program športa za razdoblje od osam godina
i osnovati Nacionalno vijeće za šport, što će omogućiti da se u športu načini točan i ostvariv program s jasnim ciljevima razvoja
Nastavit ćemo preoblikovanje športskih udruga u športska dionička društva te poticati osnivanja novih športskih dioničkih društava po uzoru na zemlje Europske unije, a uvest će se transparentnije poslovanje sukladno zahtjevima krovnih europskih športskih asocijacija
Putem Hrvatskoga školskog športskog saveza, kao krovnoga tijela školskog športa, uvest ćemo nov sustav i program natjecanja u osnovnim i srednjim školama koji će omogućiti uključivanje što većega broja učenika u šport
Izradit ćemo Strategiju razvoja školskoga športa, što će uz izgradnju gotovo 150 športskih dvorana i školskih športskih dvorana u sljedeće tri godine biti od presudne važnosti za širenje športa među djecom i mladima
Naša sustavna športska politika treba rezultirati smanjenjem nasilja u školama i na športskim priredbama, kvalitetom zdravlja mladih naraštaja, jer će se tako stvoriti temelji za ostvarivanje vrhunskih športskih rezultata
Unaprijedit će se suradnja Ministarstva nadležnog za šport i Hrvatskoga olimpijskog odbora te povećati izdvajanja za šport kroz Hrvatski olimpijski odbor
3.3. Zemlja mira, sigurnosti i pravde
ZEMLJA MIRA, SIGURNOSTI I PRAVDE
Vanjska politika
Hrvatska vanjska politika ima zadaću osigurati najpovoljnije međunarodne uvjete za miran, stabilan i siguran razvoj našega društva.
Naša vanjska politika temelji se na načelima ravnopravnosti, mira, otvorenosti i uvažavanja, dobrosusjedstva i međunarodnoga prava.
Ona je sastavnica ukupne državne politike – poveznica sa svijetom, ona je i promicatelj i zaštitnik hrvatskih nacionalnih i državnih interesa.
U dosadašnjem razdoblju njezini su glavni ciljevi bili ostvariti pretpostavke za početak institucionalnog povezivanja Hrvatske u Europsku uniju
i Atlantski savez radi ostvarenja temeljnih strateških ciljeva i interesa zemlje i osiguranja povoljnog položaja u odnosu na još nepotpunu sigurnosnu situaciju u dijelovima jugoistočnog susjedstva.
U predstojećem razdoblju ciljevi hrvatske vanjske politike bit će usredotočeni na pripreme za aktivno sudjelovanje u oblikovanju i provedbi zajedničke vanjske i sigurnosne politike EU
i sudjelovanje u političkim i sigurnosnim aktivnostima NATO-a.
U jugoistočnoj Europi Hrvatska će nastaviti promicati politiku dobrosusjedstva na europskoj viziji i načelima, te rješavanje preostalih otvorenih pitanja radi osiguranja euroatlantske perspektive jugoistoka Europe.
Otvoreni su pregovori o punopravnome članstvu u Europskoj uniji, i to tempom koji potvrđuje očekivanje da će u sljedećem mandatu Vlade Hrvatska postati 28. članicom EU.
Provedene su reforme sigurnosnog i vojnog ustroja radi priprema za ulazak u NATO, uz ocjene koje potvrđuju očekivanja da će u sljedećem mandatu Vlade Hrvatska postati punopravnom članicom Saveza.
Daljnji veliki uspjeh jest da je Hrvatska izabrana za nestalnu članicu Vijeća sigurnosti Ujedinjenih naroda u razdoblju 2008./2009. godine.
Hrvatski vojnici i policajci sudjeluju u mirovnim misijama pod vodstvom UN-a i u mirovnoj misiji u Afganistanu.
U skladu s hrvatskom vanjskopolitičkom strategijom stabiliziranja jugoistočne Europe Hrvatska je uspješno predsjedala Procesom suradnje u jugoistočnoj Europi i preuzela vodeću ulogu u pomoći međunarodnoj zajednici u osiguranju trajnog mira i stabilnosti na našim jugoistočnim granicama i u jugoistočnom susjedstvu.
Nadalje je hrvatska Vlada dala inicijativu za novi Ugovor o slobodnoj trgovini u srednjoj Europi (CEFTA 2006) radi stvaranja povoljnih uvjeta za hrvatske gospodarske i trgovinske aktivnosti.
U skladu s hrvatskim Ustavom provodi se postojana briga o hrvatskom narodu u Bosni i Hercegovini u sklopu političkih odnosa u BiH.
Daje se snažna potpora hrvatskim nacionalnim zajednicama u Europi i svijetu, a napose u susjednim zemljama, uključujući potpisivanje sporazuma o pravima i zaštiti hrvatske manjine u Srbiji i u drugim zemljama.
Hrvatska je nastavila sudjelovati u regionalnim forumima kao što su Srednjoeuropska inicijativa i Jadransko-jonska inicijativa i time sustavno jača svoj međunarodni položaj.
Proširena je diplomatska mreža i olakšan vizni režim za hrvatske državljane.
U NOVOM MANDATU
U novom mandatu završit ćemo proces ulaska Hrvatske u punopravno članstvo Europske unije
U novom ćemo mandatu Hrvatsku uvesti u punopravno članstvo NATO saveza
Dodatno ćemo osnažiti međunarodni položaj zemlje aktivnim sudjelovanjem u zajedničkoj vanjskoj i sigurnosnoj politici EU i djelovanjem u NATO-u
Jačat ćemo položaj i ugled zemlje djelovanjem u sustavu Ujedinjenih naroda, posebno kao članica Vijeća sigurnosti Ujedinjenih naroda u razdoblju 2008./2009. godine
Osnažit ćemo sudjelovanje hrvatskih diplomata u misijama OESS-a u drugim zemljama
Vodit ćemo aktivnu politiku u sklopu Procesa suradnje u Jugoistočnoj Europi i Vijeća za suradnju
Nastavit ćemo pružati snažnu potporu međunarodnoj zajednici u rješavanju preostalih otvorenih pitanja na jugoistoku Europe radi osiguranja trajnog mira i stabilnosti u našem jugoistočnom susjedstvu, jer je to dio naših nacionalnih interesa
Riješit ćemo preostala otvorena pitanja sa susjedima
Nastavit ćemo se skrbiti o hrvatskom narodu u Bosni i Hercegovini i o hrvatskim zajednicama izvan Hrvatske osobito na jugoistoku Europe
Nastavit ćemo promicati hrvatski jezik i kulturu te hrvatsku nacionalnu baštinu u svijetu
Dodatno ćemo unaprijediti gospodarske sastavnice hrvatske vanjske politike
Pravosuđe
Odlučni smo dovršiti reformu pravosuđa koju smo postavili u sam vrh svojih prioriteta, prepoznajući je kao temeljni kamen ukupnoga unutarnjeg razvoja Hrvatske.
Jačanje učinkovitosti, neovisnosti i nepristranosti pravosuđa smatramo svojom stalnom obvezom.
Reforma pravosuđa sveobuhvatni je projekt koji Vlada pod vodstvom HDZ-a uspješno provodi.
Glavni je cilj potpuno uspostavljanje vladavine prava, jačanjem učinkovitosti pravosuđa, što dovodi do pravne sigurnosti građana, povoljnoga poslovnog okruženja, te efikasnog progona kriminala i korupcije.
Brzim i učinkovitim pravosuđem i efikasnom zaštitom ljudskih prava zauvijek ćemo ukloniti osjećaj bespomoćnosti građana (bilo pred institucijama države, moćnim korporacijama, bilo pred pripadnicima društva koji primjenom sile i moći nastoje prigrabiti nepripadajuća im prava).
Postavljanjem novoga zakonskog okvira, te materijalnim i kadrovskim jačanjem institucija osigurali smo preduvjete za uspješnu provedbu reforme.
Provedbom niza mjera sustavno vraćamo povjerenje hrvatskih građana u pravosuđe.
U proteklom je mandatu prepolovljen ukupan broj neriješenih predmeta na hrvatskim sudovima.
Broj neriješenih zemljišnoknjižnih predmeta smanjen je 60 posto,
prosječan broj dana potreban za uknjižbu vlasništva smanjen je s više od 900 dana na prosječno 63 dana,
a upis hipoteke na 7 dana.
Provedena je digitalizacija zemljišnih knjiga i katastra, prepisano je u elektronički format 99,1 posto svih zemljišnoknjižnih uložaka; omogućeno je u svakome trenutku, putem Interneta, izvršiti uvid u bilo koju od 16 milijuna katastarskih čestica.
Broj neriješenih ovršnih predmeta smanjen je 70 posto.
Uvedeno je kontinuirano usavršavanje sudaca i državnih odvjetnika putem Pravosudne akademije.
Hrvatska je Vlada u proteklom mandatu pojačala nadzor nad radom sudske i državnoodvjetničke uprave.
Nadalje je pokrenuta informatizacija pravosudnog sustava uvođenjem jedinstvenog upravljanja sudskim spisima u četiri velika suda.
Započet je proces racionalizacije sudova.
U NOVOM MANDATU
Dovršit ćemo reformu pravosuđa
Reformirat ćemo sustav vježbeništva i osigurati potpunu transparentnost u izboru i napredovanju pravosudnih dužnosnika.
Jačat ćemo Pravosudnu akademiju
Nastavit ćemo osposobljavanje predsjednika sudova za suvremeno upravljanje sudovima, što znači kvalitetnije upravljanje materijalnim sredstvima, planiranje, osiguranje boljega radnog učinka
Skratit ćemo trajanje sudskih postupaka povećanjem procesne discipline
Nastavit ćemo razvijati ustroj jedinstvenog sustava zemljišnoknjižnih i katastarskih podataka
Vrijeme potrebno za uknjižbu vlasništva smanjit ćemo na nekoliko dana (prvi cilj je smanjiti na manje od 20 dana)
Nastavit ćemo sustavno ujednačivanje sudske prakse zbog temeljnog načela jednakosti pred zakonom
Do kraja ćemo implementirati računalni sustav za jedinstveno i potpuno transparentno upravljanje spisima na sudovima i državnim odvjetništvima, tzv. e-Spis
Osigurat ćemo realizaciju prava na besplatnu pravnu pomoć, što u konačnici znači jednaku dostupnost pravosuđa za sve, neovisno o socijalnom statusu
Borba protiv korupcije
Polazimo od načela nultoga stupnja tolerancije spram korupcije, jer korupcija sputava razvoj poduzetničke klime i političke kulture, rastače moral, kulturu i tradiciju kao temeljne društvene vrijednosti.
Zato se korupciju mora stalno etički i politički vrednovati, stalno politički prosuđivati i protiv nje društveno odgovorno djelovati.
Sustavno smo se upustili u veliki pothvat borbe protiv korupcije radi napretka hrvatskoga društva i sigurnosti hrvatskih građana.
Donijeli smo Nacionalni program suzbijanja korupcije 2006. – 2008., s precizno utvrđenim zadaćama, rokovima, nositeljima i nadzorom, koji nositelje javnih ovlasti u svim segmentima društva obvezuje na kontinuirano i angažirano djelovanje u borbi protiv ovoga društvenog zla.
Kao i dosad odlučno ćemo provoditi efikasnu borbu protiv korupcije radi osiguranja stabilnosti, demokracije i gospodarskog napretka za sve.
Hrvatska je na Indeksu percepcije korupcije Transparency Internationala za 2007. godinu zabilježila najbolju ocjenu od 1999. kad je po prvi put bila obuhvaćena ovim istraživanjem.
Povećana su sredstava za državna tijela čija je djelatnost usmjerena na suzbijanje korupcije, što je omogućilo provedbu značajnih antikorupcijskih operacija poput akcije »Maestro«.
Uvedene su oštrije kazne za korupcijska kaznena djela
te je proširena zakonska mogućnost oduzimanja imovine i imovinske koristi stečene kaznenim djelima korupcije i organiziranoga kriminala.
Bitno je smanjen prostor za korupciju informatizacijom i internetizacijom javne uprave i usluga.
Važno je naglasiti da je uspostavljen i mehanizam unutarnje kontrole svih korisnika proračunskih sredstava.
Donesen je i novi Zakon o javnoj nabavi, koji je u potpunosti usklađen s EU normama.
Uveden je transparentan sustav lista čekanja u bolnicama.
Uvedeni su šifrirani nacionalni ispiti u školama, čime su isključene manipulacija i moguća korupcija.
Kao važan iskorak treba naglasiti i donošenje Zakona o financiranju političkih stranaka kojim se prvi put zabranjuju anonimne donacije, limitira iznos donacija i uvodi striktan nadzor nad prikupljanjem i trošenjem sredstava.
U NOVOM MANDATU
Nastavit ćemo provedbu mjera za efikasnu borbu protiv korupcije, u svrhu osiguranja stabilnosti, demokracije i gospodarskog napretka za sve
Nastavit ćemo jačati policiju, USKOK i druga tijela kaznenoga progona kako bismo se mogli učinkovito suprotstaviti sve složenijim oblicima gospodarskog, organiziranog i drugog kriminala
Jačat ćemo suradnju tijela državne vlasti, tzv. međuagencijsku suradnju, radi poboljšanja sustava razmjene informacija o nepravilnostima ili naznakama sumnji na korupciju
Nastavit ćemo proces deregulacije na područjima na kojima je to nužno i korisno.
Pojednostavnjenjem i smanjivanjem broja propisa i ukidanjem nepotrebnih diskrecijskih ovlasti dodatno će se smanjiti prostor za korupciju
Nastavit ćemo stvarati zakonske i gospodarske uvjete za jačanje gospodarstva i poduzetništva, isto kao i neovisnih regulatornih tijela zaduženih za očuvanje fer tržišne utakmice
I dalje ćemo provoditi edukaciju kao jedan od najvažnijih alata u prevenciji i suzbijanju korupcije u školama, javnim službama, civilnome društvu
Dovršit ćemo implementaciju sustava e-Hrvatska, čime ćemo postići potpunu transparentnost kao najjače oružje u borbi protiv korupcije
Uspostavit ćemo e-Očevidnik svih nekretnina u vlasništvu RH
Donijet ćemo Zakon o koncesijama radi transparentnog nadzora nad iskorištavanjem prirodnih bogatstava
Nastavit ćemo jačanje kontrole u javnoj nabavi i na državnoj, i na lokalnim razinama
Javna uprava
Svaki hrvatski građanin i poduzetnik u poslovima koje obavlja s javnom upravom ima pravo na pravodobnu i nadasve kvalitetnu uslugu.
Obaveza je javne uprave i njezinih institucija, i na državnoj i na lokalnoj razini, služiti svim građanima i poduzetnicima na transparentan i profesionalan način.
Odlučni smo modernizirati javnu administraciju i dokinuti pojavu da se javna administracija smatra jednom od najvećih prepreka ravnopravnosti građana, njegovoj sigurnosti i sigurnosti investicija i poduzetništva.
Radi daljnjeg jačanja javne uprave osnovan je Centar za edukaciju državnih službenika u kojem je do sada različite oblike obrazovanja pohađalo više od 9000 službenika.
Osnovana je i Akademija lokalne demokracije u suradnji sa Savezom gradova i Hrvatskom zajednicom županija za obrazovanje službenika lokalne samouprave.
Prvi put je zakonodavno uređen postupak primopredaje vlasti te prava i obveze Vlade u razdoblju kada je Hrvatski sabor raspušten.
Uvedena je mogućnost neposrednog izbora načelnika, gradonačelnika i župana.
Decentralizirano je izdavanje svih dozvola potrebnih za gradnju.
Veliki iskorak u reformi javne uprave postignut je projektima e-Hrvatska.
Provedbom projekta e-Uprava sustavno se uvodi uporaba informacijske tehnologije u svakodnevno poslovanje putem projekata poput Moja uprava.hr, HITRO.HR i druge.
Javna se uprava postupno pretvara u djelotvoran servis za građane i poduzetnike i pred njom su svi u potpunosti ravnopravni.
U NOVOM MANDATU
Na početku našega sljedećeg mandata svi dužnosnici ranga pomoćnika ministra bit će izabrani na javnom natječaju, dok će imenovani dužnosnici biti samo ministri i državni tajnici.
Na taj ćemo način dovršiti proces depolitizacije javne uprave
Uvest ćemo sustav nagrađivanja javnih službenika prema rezultatima rada i sankcionirati nerad
Osigurat ćemo da javni službenici dijele sudbinu ukupnog gospodarstva i prihvate realnost da ne postoji jamstvo za sigurnost radnoga mjesta
Odlučni smo beskompromisno se boriti protiv korupcije u javnoj upravi po načelu »Uključenost u korupciju jednako otkaz«
Otklonit ćemo preklapanja i nejasnoće u ovlastima institucija koje obavljaju javne poslove
Nastavit ćemo proces prožimanja reforme javne uprave s provedbom projekata e-Hrvatska
Podignut ćemo razinu stručnosti državne uprave i putem centra za podučavanje državnih službenika, dodatno osposobiti i podučiti 15.000 državnih službenika
Provest ćemo funkcionalnu reviziju svih tijela državne uprave i uspostaviti racionalniju i efikasniju organizaciju
Poticat ćemo primjenu načela supsidijarnosti, tj. proces decentralizacije javnih funkcija i jačati lokalnu samoupravu, a osobito velike gradove
Osigurat ćemo neposredan izbor župana, gradonačelnika i općinskih načelnika kako bismo vratili povjerenje građana u politički život, te utjecali na smanjenje korupcije
Provest ćemo edukaciju lokalnih dužnosnika i lokalnih službenika kako bismo znanjem jačali sposobnost jedinica lokalne samouprave i time pridonijeli ravnomjernom razvoju Hrvatske
Pojednostavnit ćemo upravnu proceduru pri ostvarivanju prava građana pred tijelima javne uprave kako bi uprava postala servis građanima
Obrana i sigurnost
Oružane snage u službi su obrane teritorijalne cjelovitosti, sigurnosti i mira Hrvatske.
Na snazi, tradiciji i uspješno obavljenim zadaćama, osobito u pobjedničkom Domovinskom ratu, hrvatske Oružane snage i sustav sigurnosti provode potrebne reforme radi punopravnog i ravnopravnog uključivanja u sustav sigurnosti Atlantskog saveza.
Članstvo u tom savezu, u tom sustavu kolektivne sigurnosti, trajno je jamstvo mira i sigurnosti Hrvatske.
Hrvatske će oružane snage biti i u službi hrvatske vanjske politike ali i zajedničke odgovornosti Hrvatske za osiguranje trajnog mira i sigurnosti međunarodnog poretka, zbog čega će nastaviti sudjelovati u mirovnim misijama.
Oružane snage ostaju spremne pružiti potporu i pomoć hrvatskim građanima i civilnim institucijama države kada se pojavi potreba zaštite od prirodnih nesreća i katastrofa.
Pokrenuto je više vitalnih projekata važnih za Oružane snage RH radi stvaranja modernog i financijski prihvatljivog obrambenog sustava.
Učinjen je velik napredak provedbom jasno zadanih obrambenih reformi, temeljenih na Strateškom pregledu obrane i na Dugoročnom planu razvoja oružanih snaga RH, 2006. – 2015.
Oba ova strateška dokumenta izrađena su prvi put.
Novi sustav planiranja, programiranja, izrade i izvršenja proračuna omogućuje integrirano upravljanje resursima.
U okviru suradnje s NATO-om uspješno je priveden kraju peti ciklus Akcijskoga plana za članstvo, te se istodobno započinju pripreme za skraćeni šesti ciklus, posljednji prije upućivanja pozivnica za članstvo na sljedećem Sastanku na vrhu NATO-a iduće godine.
Donošenjem odluke Hrvatskog sabora o nepozivanju novaka na obvezu služenja vojnog roka započeo je proces potpune profesionalizacije hrvatskih Oružanih snaga.
Donesen je Zakon o Obalnoj straži.
Započeo je proces sustavne modernizacije i opremanja Oružanih snaga Republike Hrvatske.
Započelo je snažnije povezivanje s hrvatskim gospodarstvom u proizvodnji naoružanja i vojne opreme putem »transfera tehnologije«.
U NOVOM MANDATU
Nastavit ćemo s podizanjem i održavanjem razine obrambenih sposobnosti kako bi hrvatske Oružane snage i dalje ispunjavale svoju osnovnu ustavnu zadaću, obranu hrvatskog teritorija, zaštitu suverenosti i neovisnosti
Nastavit ćemo s reformama u prilagodbi obrambenog sustava i Oružanih snaga za ulazak u NATO savez za koji pozivnicu očekujemo u travnju 2008., a punopravno članstvo u Savezu u naknadnom roku od šest mjeseci do godinu dana
U području međunarodne obrambene suradnje naše će zadaće biti jačanje misija pri EU i NATO-u,
nastavak sudjelovanja u NATO vođenoj operaciji ISAF u Afganistanu
i UN-ovim mirovnim misijama,
razvijanje vojnih sposobnosti prema zahtjevima NATO interoperabilnosti i obuka deklariranih postrojbi za mirovne operacije.
Osam posto djelatnih kopnenih snaga bit će angažirano ili spremno za angažiranje u međunarodnim vojnim operacijama, a 40 posto će posjedovati sposobnosti sudjelovanja u operacijama izvan teritorija Republike Hrvatske
Osposobit ćemo Oružane snage za pomoć civilnim institucijama u zemlji kroz tzv. neborbene zadaće koje sve više dobivaju na značenju, poput pružanja pomoći u slučaju prirodnih ili ekoloških nesreća i katastrofa, u protupožarnoj zaštiti, u akcijama traganja i spašavanja i drugih vrijednosti te u akcijama zaštite prirodne i kulturne baštine.
Nabavit ćemo nove kanadere i air-traktore.
Slijedom odluke o ukidanju obveze služenja vojnog roka hrvatske Oružane snage nastavit će se razvijati oslanjajući se na potpuno dragovoljnu popunu osobljem – dragovoljne ročnike i ugovornu pričuvu
Vojnu izobrazbu oslonit ćemo na civilni sustav izobrazbe, uz dopunu vojnim programima tijekom karijere.
Uspostavit ćemo i provesti poseban program za pribavljanje osoblja kao stalnu djelatnost unutar sustava upravljanja osobljem
Opremit ćemo hrvatsku kopnenu vojsku novim oklopno borbenim vozilom pješaštva koje je 50 posto proizvedeno u Hrvatskoj
Opremit ćemo Hrvatsko ratno zrakoplovstvo i protuzračnu obranu novim borbenim zrakoplovom, dalje ćemo jačati transportnu komponentu te suvremeni radarski sustav.
Hrvatsku ratnu mornaricu opremit ćemo novim ophodnim brodovima čime će se osigurati nastavak vojne pomorske tradicije i time osigurati sposobnost nadzora nad teritorijalnim morem i zaštićenim ekološko-ribolovnim pojasom u Jadranskom moru
Nadzor stanja okoliša provodit će se i ubuduće u suradnji s nadležnim državnim tijelima i jedinicama lokalne i područne (regionalne) samouprave.
Zaštita i praćenje stanja okoliša naša je trajna zadaća, kao i uspostava sustava gospodarenja otpadom na svim vojnim lokacijama
Unutarnji poslovi
Na svim područjima svojega djelovanja Ministarstvo unutarnjih poslova sustavno razvija i modernizira svoj rad tako da je na zadovoljstvo hrvatskih građana postalo institucija učinkovita i u borbi protiv svih oblika kriminala i u zaštiti imovine i sigurnosti građana.
Daljnjim usvajanjem standarda Europske unije policija se maksimalno približava hrvatskim građanima i njihovim potrebama kako bi se zajedničkim snagama zajamčili mir i sigurnost cijeloj društvenoj zajednici.
Hrvatske snage unutarnje sigurnosti žele i ubuduće opravdavati i dalje osnaživati slogan »Mir, ugled i povjerenje«.
Izrađen je Schengenski akcijski plan.
Proveden je projekt »Policija i građani – zajednička suradnja na stvaranju sigurnije zajednice«.
Usvojena je Strategija razvoja granične policije i »Nacionalna strategija za integrirano upravljanje granicom« te Akcijski plan za implementaciju integriranog upravljanja granicom.
Ustrojena je i Mobilna jedinica za provedbu nadzora državne granice, koja je u 2 godine ostvarila odlične rezultate.
U suzbijanju koruptivnoga djelovanja usvojeni su mehanizmi i standardi koje je usvojila Europska unija, a u kriminalističkim obradama zahvaćeni su segmenti pravosuđa, zdravstva i državne uprave.
Sustavno se radi na suzbijanju kriminaliteta zlouporabe opojnih droga – potkraj 2005. godine usvojena je nova Nacionalna strategija suzbijanja zlouporabe opojnih droga u Republici Hrvatskoj za 2006. – 2012. godinu.
Posebno je ustrojena nova mobilna jedinica prometne policije »Kobre«.
Uveden je TETRA sustav, čime je analogni radiokomunikacijski sustav zamijenjen digitalnim.
U NOVOM MANDATU
Provest ćemo sve projekte u okviru Strategije djelovanja Policija u zajednici
Donijet ćemo novi Nacionalni program sigurnosti cestovnoga prometa za razdoblje od 2011. do 2015. godine
Osuvremenit ćemo helikopterske flote za potrebe MUP-a,
preustroj Specijalne policije i usklađivanje standarda Specijalne policije za prijam u »ATLAS« projekt (projekt združenoga djelovanja svih specijalnih jedinica u EU)
Donijet ćemo novi Zakon o hrvatskom državljanstvu i uspostaviti jedinstvene evidencije hrvatskih državljana
Donijet ćemo novi Zakon o prebivalištu i boravištu građana,
uvesti putovnice s elektroničkim potpisom i čipom,
te uskladiti oblik i izgled prometne i vozačke dozvole s propisima EU
Hrvatska policija nastavit će sudjelovati u mirovnim misijama pod okriljem UN-a, NATO-a i EU misijama – EUPOL
Provest ćemo projekte digitalne radiokomunikacijske mreže zasnovane na »TETRA« sustavu za potrebe svih službi Ministarstva unutarnjih poslova i otvoriti mogućnost proširenja i na ostale državne žurne službe
Dovršit ćemo Nacionalni informacijski sustav za upravljanje državnom granicom
Izgradit ćemo Centar za azil i Centar za strance
Nastavit ćemo s opremanjem policijskih uprava i postaja
Kadrovski ćemo ojačati MUP s oko 2500 novih djelatnika
Nastavit ćemo opremati policijske službenike suvremenom opremom
Modernizirat ćemo i opremiti Centar za edukaciju i školovanje – Policijsku akademiju.
Izgradit ćemo centar za obuku specijalne i interventne policije
3.4. Zemlja novoga razvojnog skoka u budućnost
ZEMLJA NOVOGA RAZVOJNOG SKOKA
Mladi u društvu i poduzetništvu
Obrazovana mlada generacija stup je sadašnjeg i budućeg razvoja Hrvatske.
Energiju mladih ne želimo ostaviti po strani.
Kanimo i dalje ozbiljno pristupati potencijalu mladih.
Reforme koje smo pokrenuli u sustavu obrazovanja, unapređenje primjene novih tehnologija, otvorenost za nova znanja i otvorenost prema svjetskim tržištima i trendovima omogućuju da upravo mladi naraštaji, nakon završetka školovanja, budu uključeni u poduzetništvo.
Potvrđuju to i rezultati proteklog razdoblja, kada je indeks poduzetničkih aktivnosti porastao upravo zahvaljujući brojnijem uključivanju mladih poduzetnika u poslovni svijet.
Želimo nastaviti i unaprijediti taj strateški važan oslonac hrvatskoga gospodarstva.
Mlade generacije želimo izravno i aktivno uključiti u sve gospodarske, političke i društvene segmente.
Uvedeni su Hrvatski nacionalni obrazovni standard u sve osnovne škole
te državna matura i vanjsko vrednovanje u srednjemu školstvu.
Nadalje, uvedene su mnoge poticajne mjere srednjoškolcima (besplatni udžbenici, prijevoz i smještaj u učeničke domove).
Započeta je provedba Bolonjskoga procesa u visokom obrazovanju.
Ulaganja u visoko obrazovanje povećana su 46,4 posto.
Osnovano je Sveučilište u Puli i pet novih veleučilišta (u Šibeniku, Slavonskom Brodu, Gospiću, Kninu, Veleučilište u Vukovaru).
Pokrenut je projekt razvoja stručnih studija u manjim urbanim sredinama.
U tijeku je izgradnja sveučilišnih kampusa u Zagrebu, Rijeci, Splitu, Osijeku te kapitalne investicije u Dubrovniku.
Pojačan je razvoj strukovnoga obrazovanja, njegovo osuvremenjivanje i prilagodba potrebama tržišta rada.
U NOVOM MANDATU
Želimo što više uključiti mlade u suodlučivanje o budućnosti Hrvatske te smatramo da dobnu granicu za aktivno pravo glasa treba spustiti na 16 godina
Odlučno ćemo provoditi strategiju borbe protiv droge i odbiti dekriminalizaciju lakih droga
Oslobodit ćemo mlade od plaćanja zdravstvenog doprinosa u prvoj godini zaposlenja uz zadržavanje prava na zdravstvenu zaštitu
Pokrenut ćemo projekt stvaranja malih poduzeća za mlade nakon završetka školovanja, temeljenih na inovatorstvu i znanju
Osnovat ćemo državni fond za bespovratno financiranje najboljih projekata novih proizvodnji u spoju znanosti i poduzetništva
Uključit ćemo mlade obrazovane stručnjake u rad regionalnih razvojnih centara
Obitelj
Hrvatsko društvo tradicionalno se skrbi o obitelji.
Obiteljska zajednica, oslonac je stabilnosti, sigurnosti i napretka društva.
U proteklom je razdoblju bila izložena teškim izazovima i pritiscima, od rata do tranzicije.
Istodobno, hrvatska obitelj izložena je dubokim promjenama koje na planu vrijednosti, morala, javne kulture i etike donosi globalizacija.
Želimo, u tim uvjetima, osnažiti hrvatsku obitelj.
Zbog toga smo, kao prva Vlada do sada, upravo obitelj, pad nataliteta i zabrinjavajuća demografska kretanja doveli u sam vrh naših prioriteta.
Za nas je odnos spram obitelji pitanje odnosa spram same budućnosti Hrvatske i strateško nacionalno političko pitanje.
Stoga ćemo nastaviti još intenzivnije provoditi politiku zaštite obitelji u svim područjima društvenog života, od skrbi za rast nataliteta i demografskog jačanja Hrvatske do skrbi o društvenoj etici i snažnijem uključivanju obitelji kao potencijala našega gospodarskog i poduzetničkog razvitka.
Na osnovama takve politike u proteklom smo razdoblju ostvarili značajna i mjerljiva postignuća, uključujući prije svega činjenicu da je osnovano Ministarstvo za obitelj.
To je omogućilo i usvajanje Nacionalne populacijske politike i posve novi odnos spram obitelji, nakon što je prethodna Vlada udarila na najosjetljiviju točku hrvatskoga društva, po pravima rodilja i djece, drastičnim smanjenjem iznosa rodiljnih naknada i rodiljnih dopusta.
Upravo u tom razdoblju rođeno je najmanje djece u hrvatskoj povijesti.
Promijenili smo to.
Provedbom novih mjera, podigli smo najniži iznos rodiljne naknade za sve rodilje.
Podigli smo dohodovni cenzus, kao uvjet za stjecanje prava na doplatak.
Uveli smo i pronatalitetni dodatak u iznosu od po 500 kuna za svako treće i četvrto dijete.
Od 1. siječnja 2008. bit će uklonjena i ograničenja na najviši iznos rodiljnih naknada, pa će majke od početka iduće godine, za prvih šest mjeseci dopusta, primati naknadu u visini svoje pune plaće.
Uz to, vratili smo pravo na trogodišnji rodiljni dopust za majke koje su rodile blizance, treće i svako iduće dijete.
Produljili smo pravo korištenja rodiljnog dopusta za nezaposlene majke sa 6 mjeseci na godinu dana.
Povećali smo iznos rodiljne naknade za zaposlene i nezaposlene majke,
a obiteljima s osmero i više djece osigurani su besplatni udžbenici za osnovnu i srednju školu, te dodijeljena računala.
Usvojena je Nacionalna strategija zaštite od nasilja u obitelji za razdoblje 2005. – 2007,
kao i nacionalni planovi za aktivnosti, za prava i interese djece, za sprečavanje nasilja među djecom i mladima, kao i Nacionalni program za mlade.
U NOVOM MANDATU
Povećat ćemo jednokratni iznos za svako rođeno dijete
Osnovat ćemo Zakladu za djecu sa svrhom pružanja pomoći obiteljima koje se odluče na rađanje većega broja djece (jednokratne novčane pomoći obiteljima s petero i više djece i pomoć u školovanju djece iz brojnih obitelji)
Stvorit ćemo pravne, materijalne i druge pretpostavke da mlade obitelji brže dođu do stana
Uvest ćemo mjere za jačanje materijalnog i pravnog položaja zaposlenih, samozaposlenih, zaposlenih po ugovoru o djelu, volonterki i svih nezaposlenih rodilja, odnosno roditelja
Uvest ćemo roditeljske dopuste i mogućnost njihova korištenja do osme godine djetetova života
Pravo korištenja rodiljnim i roditeljskim dopustom prilagodit ćemo potrebama svih kategorija zaposlenih majki/odnosno roditelja bez obzira na oblik rada
Treća životna dob
Kvaliteta života naših sugrađana treće životne dobi mjera je naše razvijenosti, ali i solidarnosti.
Naša je politika to do sada jasno potvrdila.
U skladu s gospodarskim mogućnostima, ulažemo napore za stalno poboljšanje položaja hrvatskih umirovljenika.
U novom ćemo mandatu provesti mjere koje će dalje unapređivati položaj umirovljenika, uz ostalo, i osiguranjem prava na dopunski rad.
Želimo obitelji u kojima će stariji i nemoćni članovi živjeti u sigurnosti obiteljskoga kruga.
Želimo razvijati uslužne djelatnosti za starije osobe i izvaninstitucionalne oblike skrbi o starijim osobama.
Stvorit ćemo uvjete za puno dostojanstveno življenje starijih ljudi, za njihovo uključenje u društvene procese i aktivno sudjelovanje u odlučivanju o vlastitu životu i životu zajednice.
Usmjeravat ćemo pozornost mlađih generacija na svijest o starenju i potrebama starijih osoba u obitelji, susjedstvu i lokalnoj zajednici, što znači da ćemo nastaviti jačati međugeneracijsku solidarnost.
Povratom duga umirovljenicima (u iznosu od 15,5 milijardi kuna zajedno s kamatama) ispravili smo nepravdu i vratili dostojanstvo umirovljenicima.
U Umirovljenički su fond već prenesena sredstva za rate koje dospijevaju u 2008. godini.
S mirovinama u studenome 2007. počet će se isplaćivati dodatak na mirovinu kojim će se prosječne mirovine za više od 360 tisuća umirovljenika, koji su umirovljeni nakon 1. siječnja 1999., povećati između 4 i 27 posto, ovisno o godini umirovljenja.
Za Božić 2006. godine, prvi put u povijesti hrvatske države, hrvatski su umirovljenici dobili božićnicu.
Prvi put je u naziv Ministarstva uveden i pojam međugeneracijske solidarnosti.
Provodi se 44 programa dnevnog boravka, a programima međugeneracijske solidarnosti obuhvaćeno je oko 8 tisuća starijih osoba.
U NOVOM MANDATU
Nastavit ćemo politiku društvene uključenosti umirovljenika
Osigurat ćemo unapređenje položaja hrvatskih umirovljenika u skladu s gospodarskim razvojem Hrvatske
Nastavit ćemo provoditi Program razvoja usluga za starije osobe u sustavu međugeneracijske solidarnosti 2008. – 2011.
Pripremit ćemo i pokrenuti svake sljedeće godine najmanje pet novih programa: tri pomoći u kući i dva dnevna boravka i time broj korisnika programa povećati 12 posto godišnje.
Naš je cilj povećati ukupan broj korisnika ovih programa za 45 posto do kraja 2011. godine i na njihovoj provedbi zaposliti najmanje 800 osoba
Pripremit ćemo i provesti propise potrebne za razvoj volonterstva, uključujući i sustav stimuliranja volontiranja u pomoći starijim i nemoćnim osobama
Pratit ćemo rast mirovina sukladno financijskim mogućnostima države
Vratit ćemo u cijelosti dug onim umirovljenicima koji su se opredijelili za isplatu duga u stopostotnom iznosu s dvije godine počeka
Omogućit ćemo dopunski rad umirovljenicima bez gubitka prava na mirovinu
Branitelji
Pripadamo naraštaju koji je imao veliki povijesni privilegij i iznimnu čast doživjeti ostvarenje staroga sna o slobodnoj Hrvatskoj.
Sloboda je osigurala život u demokratskome društvu.
To smo postigli samo na temelju dobrovoljnog i solidarnog napora hrvatskog naroda i svih hrvatskih građana uloženog u stvaranje i obranu hrvatske države.
Ista solidarnost koju smo živjeli u danima obrane Hrvatske treba danas i ubuduće krasiti državnu i društvenu skrb za obitelji poginulih branitelja i za same branitelje.
U tome smislu smo hrvatskim braniteljima vratili materijalna prava, koja su im nepravedno bila oduzeta, te sustavno razvijamo razne mjere kako bi se braniteljima i članovima njihovih obitelji osigurao dostojanstven život.
Nizom konkretnih mjera vratili smo dostojanstvo hrvatskim braniteljima!
Donesen je novi Zakon o pravima hrvatskih branitelja iz Domovinskog rata i članova njihovih obitelji, koji na kvalitetniji način rješava njihova statusna pitanja.
Prvi put je u Zakon ugrađen institut najniže mirovine za hrvatske branitelje.
Povećana je obiteljska invalidnina nakon umrlog HRVI I. – IV. skupine.
Povećana je osnovica za utvrđivanje prava na obiteljsku invalidninu članovima obitelji smrtno stradaloga hrvatskoga branitelja.
Za djecu poginulih, zatočenih i nestalih hrvatskih branitelja utvrđen je doplatak za djecu u najvećem iznosu.
Izrađen je Jedinstveni Registar hrvatskih branitelja.
Osnovani su Fond hrvatskih branitelja, Zaklada hrvatskih branitelja te Fond za stipendiranje hrvatskih branitelja.
Osnovano je više od 227 braniteljskih zadruga.
Dodijeljena su 333 osobna automobila s prilagodbama za stopostotnog HRVI I. skupine,
isplaćeni su zaostali dugovi nastali na temelju neispunjavanja obveza iz Zakona donesenog 2001. godine.
Reprogramirani su krediti.
Riješen je status njegovatelja stopostotnog invalida I. skupine.
Stambeno su zbrinuta 3754 hrvatska ratna vojna invalida i članova obitelji smrtno stradaloga, zatočenoga ili nestaloga hrvatskoga branitelja.
U NOVOM MANDATU
Dovršit ćemo stambeno zbrinjavanje svih hrvatskih ratnih vojnih invalida
Povećat ćemo imovinu Fonda hrvatskih branitelja iz Domovinskog rata i članova njihovih obitelji
Zaposlit ćemo 15.000 hrvatskih branitelja i djecu poginulih, zatočenih i nestalih branitelja
Proširit ćemo stipendiranje sveučilišnih i stručnih studija za branitelje i njihovu djecu
Pripremit ćemo poseban program za obitelji branitelja oboljelih od posttraumatskoga stresnog poremećaja
Socijalno partnerstvo
U suvremenom svijetu razvoj je partnerski proces koji zahtijeva doprinos svih društvenih činitelja i svakoga hrvatskog čovjeka.
Traženje partnerskog odnosa nije prebacivanje odgovornosti na druge, ne znači neodlučnost u djelovanju, nego je to djelovanje koje će svim društvenim činiteljima omogućiti da razumiju procese promjena, da na njih utječu i u njima sudjeluju.
Stoga je socijalno partnerstvo u uvjetima suvremenoga gospodarstva više od društvenog mira.
Jačanjem suradnje unutar Gospodarsko-socijalnog vijeća i otvorenošću prema civilnome društvu želimo razvijati Hrvatsku kao društvo niske razine socijalne napetosti, kao društvo socijalne uključenosti i pravednosti, a sve u zajedničkom interesu ubrzanog razvoja zemlje.
U skladu s tim ciljevima, svi zakoni od interesa za socijalne partnere, prije upućivanja u Hrvatski sabor, usklađeni su sa socijalnim partnerima u Gospodarsko-socijalnom vijeću.
Dosljednim provođenjem opsežnih konzultacija sa socijalnim partnerima, udrugama civilnoga društva i predstavnicima akademske zajednice pri donošenju strateških planova i drugih strateških dokumenata postavljen je društveni standard u odlučivanju o važnim pitanjima.
Prvi put od osnivanja hrvatske države predstavnik sindikata imenovan je članom Upravnog odbora Hrvatskog fonda za privatizaciju.
Predstavnici sindikata i poslodavaca uključeni su u rad skupina za vođenje pregovora o članstvu u Europskoj uniji isto kao i u Nacionalni odbor za praćenje pregovora o članstvu u EU.
Također, provedena je zakonska obveza iz 2002. godine i 7 posto dionica INA-e dodijeljeno je sadašnjim i bivšim zaposlenicima.
U NOVOM MANDATU
Snažno ćemo promicati društveni dogovor o novom razvojnom skoku zemlje radi najšireg razumijevanja mjera i ciljeva Vladine politike i dogovora o ulozi svih partnera u ostvarenju zajednički dogovorenih ciljeva
Primjenom svih raspoloživih kontrolnih mehanizama poduprijet ćemo provedbu radnog zakonodavstva i osigurati zaštitu prava radnika u skladu sa zakonom i međunarodnim standardima
Promicat ćemo socijalnu odgovornost privatnih poduzeća jer je uspješno poduzeće dužno društvu vratiti i nešto više od poreza koje plaća
Snažno ćemo poticati praksu mirnoga rješavanja sporova s ciljem da sud postane posljednja, a ne prva instanca u rješavanju sporova
Unaprijedit ćemo i nastaviti provoditi državno poticane stambene programe za mlade obitelji, socijalno ugrožene skupine stanovništva, obitelji s velikim brojem djece, osobe s posebnim potrebama
Izradit ćemo cjelovitu strategiju stanovanja
Sedam posto dionica HT-a bit će dodijeljeno zaposlenicima uz povoljne uvjete
Upravljanje promjenama
Odgovornost za daljnji razvoj Hrvatske znači upravljati promjenama, znači – voditi.
Znanje i nove tehnologije danas tako radikalno mijenjaju svjetsko gospodarstvo i društvo općenito da su promjene nužne kako bi se spriječio zaostatak i nazadovanje.
Te epohalne promjene moramo pratiti i njima upravljati.
Politički proces i napori uloženi u početak pregovora s Europskom unijom i priključenja Atlantskom savezu znak su sposobnosti upravljanja promjenama potrebnima za ostvarenje strateških ciljeva zemlje.
Ustrajno se provode reforme u svim područjima.
Prepoznali smo najveće gospodarske i društvene probleme i otvorili putove njihova rješavanja – npr. u području borbe protiv korupcije, smanjenju nezaposlenosti i poboljšavanju uvjeta poslovanja.
Primjenom suvremenih tehnologija mijenja se način komunikacije s javnom upravom i povećava njezina transparentnost i učinkovitost.
U proces donošenja Strateškog okvira za razvoj 2006. – 2013. i drugih strateških planova uključene su sve relevantne društvene skupine i na taj je način postavljena nova paradigma u odlučivanju o strateškim ciljevima društva.
U NOVOM MANDATU
Osigurat ćemo poštovanje načela fleksibilnosti u gospodarskoj politici i politici zapošljavanja: novi razvojni skok pretpostavlja stalne prilagodbe novim uvjetima i stalno obrazovanje
Ubrzano i odlučno ćemo dovršiti sve potrebne reforme i izgradnju sustava modernih i učinkovitih institucija
Postići ćemo najširi društveni dogovor o zajedničkim interesima poslodavaca, zaposlenika i države radi postizanja ubrzanog razvoja
Osnovat ćemo investicijske Fondove za strateško upravljanje najvrednijim hrvatskim potencijalima – zemljištem i nekretninama.
Upravljati tim Fondovima znači upravljati procesima optimalnog korištenja vlastitim prednostima u interesu države i građana
Nastavit ćemo se beskompromisno boriti protiv mita i korupcije u društvu, a posebno u javnoj upravi, u skladu s načelom nulte tolerancije
Posebnu pozornost posvetit ćemo zaštiti djece i obitelji povećanjem ulaganja u programe prevencije društveno neprihvatljivog ponašanja djece i sprečavanja nasilja nad djecom i ženama
Kultura i umjetnost
Kultura je naš identitet, naša posebnost i različitost, ali i naša poveznica s ujedinjenom Europom.
Očuvat ćemo kulturne vrijednosti, kako one koje su sastavnica baštine i tradicije, tako i one koje su rezultat suvremenoga umjetničkoga stvaralaštva u riječi, slici, glazbi, plesu i filmu ili kakvom drugom umjetničkom izričaju.
Nastavit ćemo s uključivanjem naših kulturnih projekata u kulturne programe Europe i Europske unije.
Na osnovama takve politike u proteklom smo razdoblju ostvarili značajna mnogobrojna postignuća.
Uloženo je više od 2,7 milijardi kuna u programe kulture.
Otvoreno je 14 novih muzeja i galerija,
30 novih knjižnica,
3 nova državna arhiva.
Obnavlja se više od 70 domova kulture.
Otvoreno je više od 500 novih radnih mjesta.
Provedeni su zaštitni radovi na više od 2500 kulturnih dobara.
U NOVOM MANDATU
Nastavit ćemo izgradnju knjižnica i muzeja na dobrobit naše djece i za društvo znanja, čuvajući tako hrvatski jezik i identitet, učeći svoju povijest kako bismo spoznali svoju budućnost.
To smo dužni svojoj djeci i to ćemo i ostvariti
Nastavit ćemo podupirati mlade stvaratelje te poticati nove kulturne i umjetničke tendencije, utirati putove novim umjetnostima, pomagati nadarenima na njihovu putu do uspjeha
Nastavit ćemo nagrađivati najbolje za dosege u kulturi i poticati ih na nova stvaranja
Poticat ćemo osnivanje stalnih kazališnih ansambala te podupirati kazališno i glazbeno-scensko stvaralaštvo, festivale i druge kulturne programe, gostovanja umjetnika na područjima bez kazališne infrastrukture
Nastavit ćemo predstavljanje hrvatske kulture u Europi i svijetu, poticat ćemo umjetnike, ustanove i udruge na sudjelovanje u programima međunarodne suradnje, i to zajedničkim projektima te pojedinačnim nastupima i susretima
Osigurat ćemo socijalnu sigurnost samostalnih umjetnika i kulturnih djelatnika, kako putem njihova statusa i uvjeta djelovanja, tako i poticanjem njihovih stvaralačkih aktivnosti u realizaciji programa kulturnih potreba od interesa za Hrvatsku
Poticat ćemo stvaratelje i institucije u kulturi da dio svojih programa ostvare na domaćemu i europskome kulturnom tržištu stvaranjem hrvatskoga kulturnog proizvoda
Otvorit ćemo 18 novih muzeja
Otvorit ćemo 51 novu knjižnicu
Završit ćemo obnovu više od 100 domova kulture
Riješit ćemo trajni smještaj Hrvatskoga državnog arhiva
Realizirat ćemo Nacionalni program digitalizacije arhivske, muzejske i knjižnične građe
Uklonit ćemo bijela područja kulture (područja od posebne državne skrbi i ratom zahvaćena područja) otvaranjem novih institucija, ali i jačanjem mreže gostovanja
Nacionalna baština
Naša je nacionalna baština temeljna odrednica našega nacionalnog bića koja je omogućila očuvanje hrvatskoga nacionalnog identiteta tijekom burnih stoljeća naše povijesti.
Očuvanje naše nacionalne baštine stoga je zalog naše budućnosti.
Očuvanje naše nacionalne baštine najznačajniji je jamac naše prepoznatljivosti i nacionalne posebnosti unutar Europske unije.
U skladu s našim temeljnim opredjeljenjem utrostručena su ulaganja u očuvanje kulturne baštine te je uloženo više od 730 milijuna u očuvanje više od 2500 spomenika kulture.
U NOVOM MANDATU
U doba formalnoga priključivanja Hrvatske Europskoj uniji osobitu pozornost posvetit ćemo osiguranju službenoga statusa hrvatskoga jezika
Osigurat ćemo veću potporu znanstvenim i drugim ustanovama koje se bave proučavanjem i njegovanjem hrvatskoga jezika, njegovih dijalekata, povijesnoga razvoja i njegova standarda
Osigurat ćemo potporu projektu Izgradnje hrvatskoga strukovnog nazivlja jer će nazivlje koje se sada stvara uskoro postati sastavnim dijelom i europskoga zakonodavstva
Nastavit ćemo kadrovski i novčano podupirati znanstvene i obrazovne ustanove koje se bave proučavanjem hrvatskoga jezika, njegove povijesti i dijalektne raznolikosti
Podržat ćemo digitalno pohranjivanje ugroženih hrvatskih narječja
Posebno ćemo ustrajati na očuvanju narodne graditeljske baštine – kamenih kuća u Primorju ili Zagori, drvenih kuća u Posavini te seoskih gospodarstava u Slavoniji i Baranji
Nastavit ćemo s velikim izložbenim projektima koji obuhvaćaju različite kulturološke cjeline Hrvatske. Izložba »Zagora – nepoznata zemlja« početak je ovoga ciklusa, a slijede Moslavina, Slavonija, Srijem i Baranja, Istra i Primorje, Dalmacija i otočje, Hrvatsko zagorje i Podravina, ali i drugi hrvatski krajevi
Nastavit ćemo se skrbiti o očuvanju kulturnog identiteta Hrvata izvan Domovine, potičući ih na očuvanje jezika, tradicije i običaja, održavajući tako njihovu duhovnu vezu s maticom zemljom.
Želimo zajedno očuvati baštinu naših predaka
Nastavit ćemo izgradnju posjetiteljskih centara u svim parkovima prirode i nacionalnim parkovima
Nastavit ćemo s razminiravanjem zaštićenih područja
Osuvremenit ćemo način upravljanja zaštićenim područjima prirode uključivanjem javnosti u donošenje najvažnijih odluka, a osobito onih koje se tiču gospodarskog razvoja
Završit ćemo Nacionalni program uspostave telemetrijskog sustava zaštite od požara te druge brojne programe koji će pridonijeti očuvanju zaštićene prirodne baštine
Otvaranjem novih ustanova izvan županijskih centara, a osobito knjižnica i muzeja, ostvaruje se decentralizacija kulture kao prilog društvu znanja i ravnomjernom gospodarskom razvoju
Pretvaranjem arheoloških lokaliteta u arheološke parkove osigurat ćemo ne samo daljnji kulturni razvoj nego i nova radna mjesta te prostor za nove poduzetničke inicijative
Na primjeru projekta »Vukovar – Vučedol – Ilok« pokrenut ćemo aktivnosti na najvažnijim arheološkim lokalitetima – Burnum, Salona, Asseria i Tilurium – u smjeru njihova pretvaranja u arheološke parkove
U suradnji s lokalnom samoupravom nastavit će se sustavno očuvanje urbanih i ruralnih spomeničkih cjelina i tako omogućiti njihovo uključivanje u turističku ponudu, čime će se još više povezati kultura i gospodarstvo
Dodatno ćemo poticati stvaranje elektroničkih sadržaja o hrvatskoj kulturnoj i prirodnoj baštini na hrvatskome jeziku
Nastavit ćemo podupirati lektorate hrvatskoga jezika u inozemnim visokoškolskim ustanovama
Hrvati izvan Domovine
Hrvati u svijetu
Povijest hrvatskog naroda dovodila je u raznim razdobljima do iseljavanja Hrvata – danas širom svijeta živi gotovo jednak broj Hrvata kao i u Domovini.
Hrvati u svijetu pronosili su hrvatsko ime i u teška vremena.
U stvaranju hrvatske države, njihova je uloga bila neprocjenjiva – pružali su i prikupljali pomoć, uključivali se u Domovinski rat, djelovali spram javnosti i političkih vlasti u svojim zemljama na afirmaciji hrvatskog prava na državnosti u zaštitu ugrožene Domovine, kroz okupljanja i osnivanja udruga i na druge načine sudjelovali u stvaranju Hrvatske.
Mnogi su od njih uspješni poslovni ljudi, znanstvenici, ugledni javni djelatnici.
Djelovanje hrvatskih zajednica i kulturnih i sportskih društava u mnogim zemljama svijeta snažno doprinosi očuvanju i širenju hrvatske kulturne baštine, tradicije i običaja.
Posebno mjesto pak imaju hrvatske manjinske zajednice u našem susjedstvu, gdje je zaštita prava hrvatske manjine dio naše ukupne skrbi za Hrvate u svijetu, ali i posebno važna sastavnica naših odnosa sa tim zemljama.
Na takvim opredjeljenjima, postignuti su već značajni rezultati u odnosu matice Domovine s Hrvatima u svijetu, uz ostalo i potpisivanjem sporazuma o zaštiti hrvatske manjine s nekoliko susjednih zemalja i zemalja jugoistočne Europe, kroz transparentnu raspodjelu novčanih potpora hrvatskim udrugama u mnogim zemljama Europe i svijeta, kroz izdvajanje značajnih sredstava iz državnog proračuna za obnovu hrvatskih kulturnih i sakralnih objekata u inozemstvu, izradu Informativne brošure za Hrvate izvan Domovine s ciljem informiranja o cjelokupnom državnom sustavu te područjima od posebnog interesa za Hrvate izvan Domovine, te nizom drugih aktivnosti.
U NOVOM MANDATU
Nastavit ćemo diplomatski djelovati na pripremi i potpisivanju ugovora s drugim zemljama o zaštiti prava hrvatskih nacionalnih manjina te pratiti ostvarivanje manjinskih prava Hrvata u inozemstvu
Pokrenut ćemo nove inicijative za sklapanje sporazuma o kulturnoj i prosvjetnoj suradnji s drugim zemljama radi očuvanja hrvatske kulture, jezika i tradicije u inozemstvu
Povećat ćemo financijska sredstva za projekte hrvatskih zajednica u inozemstvu, za obnovu postojećih i otvaranje novih hrvatskih domova, za zaštitu hrvatskih spomenika kulture i obnovu domova istaknutih Hrvata koji su živjeli i radili u inozemstvu
Nastavit ćemo poticati i pomagati organiziranje kulturnih, športskih, znanstvenih i drugih aktivnosti Hrvata u inozemstvu u suradnji s hrvatskim institucijama
Unaprijedit ćemo kvalitetu hrvatske nastave u inozemstvu te poduzeti potrebne aktivnosti kako bi se povećao broj učenika i proširila mreža hrvatskih škola u svijetu
Ustrojit ćemo koordinacijski Centar za on-line učenje čime će se osuvremeniti nastava hrvatskog jezika
Nastavit ćemo stipendirati pripadnike hrvatske manjine na hrvatskim visokoškolskim ustanovama čime ćemo dalje doprinijeti očuvanju identiteta hrvatske nacionalne manjine u inozemstvu
Nastavit će se pokrenuti projekt povrataka hrvatskih znanstvenika u Domovinu te podupirati programi koji unapređuju suradnju hrvatskih znanstvenika u Domovini i inozemstvu
Hrvati Bosne i Hercegovine
Hrvati su konstitutivan i suveren narod Bosne i Hercegovine, ravnopravan po svojim pravima s druga dva naroda, bošnjačkim i srpskim.
Hrvati Bosne i Hercegovine dio su hrvatskog nacionalnog kulturnog i duhovnog korpusa – kao dio hrvatskog naroda, zajedno ih povezuje život u raznim dijelovima Bosne i Hercegovine.
Hrvatska ima ustavnu obvezu skrbiti o pravima i zaštiti hrvatskog naroda u Bosni i Hercegovini, a slijedom međunarodnih ugovora to je i njena međunarodna obveza.
Naše je uvjerenje da su takve ustavne i međunarodne obveze i prava Hrvatske spram Hrvata Bosne i Hercegovine neupitne i da trebaju biti neupitnom sastavnicom naše državne politike.
Ona je pri tomu posve u skladu i komplementarna s našim čvrstim interesom i uvjerenjem da su upravo puna ravnopravnost, konstitutivnost i suverenost triju naroda u Bosni i Hercegovini osnova i jamstvo očuvanja cjelovitosti, te ustavne i administrativne funkcionalnosti Bosne i Hercegovine.
Naše je čvrsto uvjerenje da Hrvati Bosne i Hercegovine trebaju zadržati i osnažiti svoje pravo na zaštitu svojih vitalnih interesa u Bosni i Hercegovini.
Uz to, ostajemo čvrsto uvjereni da je političko zajedništvo i suglasje oko temeljnih interesa Hrvata Bosne i Hercegovine u pogledu trajnih ustavnih i političkih rješenja u Bosni i Hercegovini od osobita povijesna značenja.
Hrvate Bosne i Hercegovine u sklopu današnjih procesa u BiH i na širim prostorima vidimo kao čimbenike stabilnosti i ravnopravne sudionike dijaloga o trajnom ustavnom uređenju Bosne i Hercegovine, ali i kao snažne promicatelje demokratskih reformi i europske orijentacije BiH, vidjevši upravo u uključivanju BiH u Euro-Atlantske integracije najbolju perspektivu i za Hrvate Bosne i Hercegovine i za BiH u cjelini.
U NOVOM MANDATU
Nastavit ćemo razvijati politiku dobrosusjedstva s BiH uz punu i aktivnu potporu njezinim euroatlantskim ambicijama
Nastavit ćemo politiku pune potpore Hrvatima Bosne i Hercegovine u ostvarivanju njihove ustavne ravnopravnosti, suverenosti i konstitutivnosti u Bosni i Hercegovini
Nastavit ćemo, u skladu s međunarodnim obvezama i interesima Hrvatske, djelovati na međunarodnom planu i usklađivati stavove s međunarodnom zajednicom u interesu osiguranja ustavnih rješenja u Bosni i Hercegovini koja će jamčiti trajnu stabilnost i demokratsko europsko i funkcionalno uređenje Bosne i Hercegovine u interesu triju ravnopravnih, suverenih i konstitutivnih naroda, uključujući i Hrvate Bosne i Hercegovine
Nastavit ćemo pomagati i financirati obrazovne, kulturne, znanstvene, zdravstvene i slične programe i projekte Hrvata Bosne i Hercegovine iz državnog proračuna
Dovršetak tranzicije
Potpuni iskorak iz naslijeđenoga društveno-gospodarskog sustava i definitivno učvršćenje Hrvatske kao zemlje razvijene demokracije i tržišnoga gospodarstva znači i potpuni dovršetak svih tranzicijskih procesa u gospodarstvu.
Naše je gospodarstvo još obilježeno pojavama koje nisu sukladne razvijenomu tržišnom gospodarstvu i koje možemo smatrati znakovima nedovršene tranzicije.
Nedovršena tranzicija sputava gospodarski napredak, sprečava poduzetnike i investitore u učinkovitijem poslovanju, a građanima neopravdano usporava rast životnoga standarda.
Odlučni smo dovršiti tranziciju i na korist svih hrvatskih građana osloboditi još neiskorištenu razvojnu rezervu u nedovršenome procesu privatizacije i nedovršenim reformama u područjima koja izravno utječu na gospodarsku sigurnost i društveni razvoj.
Povećana je otvorenost i razvidnost privatizacijskih procesa putem objavljivanja javnih natječaja za privatizaciju pojedinih društava.
Natječaji se objavljuju u svim renomiranim domaćim i stranim pisanim medijima, a ponude se otvaraju u nazočnosti javnog bilježnika, medija i samih ponuđača.
Nadalje, u privatizacijski su proces uključeni socijalni partneri (sindikati i poslodavci), kao i lokalna uprava i samouprava.
Privatizacija nacionalne naftne kompanije INA-e omogućila je 47.000 hrvatskih građana sudjelovanje u dioničarstvu, čime je proveden jedan od najtransparentnijih privatizacijskih procesa u samostalnoj Hrvatskoj.
Privatizacija HT – Hrvatskih telekomunikacija omogućila je sudjelovanje više od 350 tisuća građana u vlasništvu i rezultatima ove kompanije.
Na taj je način, uz uspjeh u javnoj ponudi INA-e, stvorena i snažna osnovica malih dioničara u Hrvatskoj.
Sanacijom brodogradilišta »Viktor Lenac« i spašavanjem 650 radnih mjesta omogućen je daljnji razvoj najvećega remontnog brodogradilišta u Hrvatskoj, a novi vlasnici postale su hrvatske tvrtke Uljanik i Tankerska plovidba koje i na taj način osnažuju svoju poziciju na svjetskome tržištu.
Privatizirani su i veliki gubitaši, kao što su Željezara Split, Valjaonica cijevi Sisak i TLM te je taj složeni proces proveden bez socijalnih nemira ili prosvjeda.
Izrađen je prijedlog nacionalnoga programa restrukturiranja hrvatske brodogradnje zajedno sa individualnim planovima sanacije i restrukturiranja za pojedina brodogradilišta.
Izrađen je i Prijedlog restrukturiranja industrije čelika u RH.
Provedena je prodaja sedam posto dionica INA-e zaposlenima i prijašnjim zaposlenicima pod povoljnijim uvjetima.
U NOVOM MANDATU
Hrvatski fond za privatizaciju preoblikovat ćemo u instituciju za upravljanje ukupnom državnom imovinom sa svrhom povećanja vrijednosti i kvalitete državne imovine na siguran, transparentan i kontroliran način uz primjenu najviše razine stručnosti
Osnovat ćemo investicijske fondove u koje ćemo u skladu sa Zakonom o investicijskim fondovima prenijeti državne udjele u poduzećima i nekretninama radi njihovog uvrštenja na Zagrebačku burzu putem inicijalne javne ponude svim hrvatskim građanima
Nećemo privatizirati vodne resurse
Nećemo prodavati zemljište u državnom vlasništvu
Ubrzat ćemo proces privatizacije svih poduzeća u državnome vlasništvu koja posluju u konkurentnim granama radi stvaranja novih i bolje plaćenih radnih mjesta
Nastavit ćemo koristiti prodaju na burzi putem inicijalne javne ponude kao temeljni način privatizacije svih poduzeća čiji rezultati poslovanja to omogućuju
Koristit ćemo sekundarnu prodaju na burzi za udjele koje država ima u poduzećima koja su već izlistana na burzi
Dovršit ćemo restrukturiranje hrvatske brodogradnje radi njezine modernizacije i povećanja konkurentske sposobnosti i ponovno pozicionirati hrvatsku industriju brodova na mjesto koje joj u europskim i svjetskim razmjerima pripada
Sedam posto dionica HT-a prodat ćemo radnicima pod povoljnijim uvjetima
Novom strategijom industrijskog razvoja i razvojnim programima pojedinih industrijskih sektora ojačat ćemo industrijsku proizvodnju i povećati izvoz hrvatskih proizvoda
Više od 25 posto ukupnih ulaganja državnoga proračuna u istraživanje i razvoj usmjerit ćemo u potpore industriji za istraživanje i razvoj.
U tu ćemo svrhu pri Ministarstvu gospodarstva osnovati Odjel za nove tehnologije, istraživanje i razvoj
Jačanje konkurentnosti
Konkurentno gospodarstvo temeljni je instrument kontinuiranog povećanja životnoga standarda svih naših građana jer omogućuje stvaranje više novih radnih mjesta i više bolje plaćenih radnih mjesta.
Konkurentno je gospodarstvo najsnažniji jamac djelotvornoga članstva Republike Hrvatske u Europskoj uniji jer je konkurentnost temelj ravnopravnog sudjelovanja na zajedničkom tržištu.
Biti konkurentan znači proizvoditi više od drugih, bolje ili jeftinije od drugih ili proizvoditi ono što drugi nemaju.
Politika novoga razvojnog skoka znači jačanje konkurentnosti našega gospodarstva, njegove privlačnosti za ulaganja stranih i domaćih investitora, sposobnosti u stvaranju novih radnih mjesta, novih proizvoda i osvajanju novih tržišta.
Ostvarit ćemo to usklađenom gospodarskom politikom usmjerenom na daljnje jačanje poduzetničkih uvjeta, jačanje institucija, snižavanje troškova poslovanja i širenje obrazovnih aktivnosti za veću konkurentnost.
Rezultati koje smo postigli u prošlom mandatu i prijedlozi za buduće mandatno razdoblje omogućit će svrstavanje Hrvatske među 30 najkonkurentnijih gospodarstava u svijetu.
Hrvatska je samo u 2006. svoje mjesto na svjetskoj ljestvici konkurentnosti poboljšala za 13 mjesta.
Hrvatska je druga u svijetu po reformama, prema anketi Svjetske banke »Doing business«.
Jasna perspektiva članstva u EU i NATO savezu isto kao i novi CEFTA ugovor o slobodnoj trgovini jačaju uvjete za ravnopravan i učinkovit nastup hrvatskih tvrtki na regionalnim i drugim tržištima.
Osnivanjem i radom HITRO.hr servisa sve postupke za osnivanje poduzeća moguće je obaviti na jednome mjestu,
a vrijeme potrebno za osnivanje poduzeća skraćeno je na pet dana,
dok je obrt moguće osnovati za dva dana.
Pojednostavnjenje zakonodavstva putem projekta HITROrez smanjuje troškove poslovanja za više od 900 milijuna kuna.
Osnivanjem HANFA-e i inicijalnom ponudom INA-e i HT-a na Zagrebačkoj burzi osnažena je uloga tržišta kapitala u financiranju poduzeća.
Kadrovski je osposobljena i počela je funkcionirati Agencija za poticanje izvoza i ulaganja, koja u ovome trenutku vodi 40-ak projekata.
Više od 50 posto javnih usluga (kao što je plaćanje PDV-a, prijava radnika za mirovinsko osiguranje, uvid u katastar i zemljišne knjige) dostupno je za građane i poduzetnike putem Interneta.
Broj je neriješenih predmeta na sudovima prepolovljen,
a broj neriješenih zemljišnoknjižnih predmeta smanjen 60 posto.
Prosječan je broj dana za uknjižbu vlasništva smanjen s 900 na prosječno 63 dana,
dok uknjižba na 15 sudova traje manje od 15 dana.
Sufinancirano je osnivanje 26 klastera radi povećanja konkurentnosti i izvoza.
Povećana je dostupnost obrazovanja za veću konkurentnost osnivanjem pet novih veleučilišta (Šibenik, Slavonski Brod, Gospić, Vukovar, Knin), visoke škole u Virovitici i jednog sveučilišta (Pula).
Donošenjem Strategije obrazovanja odraslih i Zakona o obrazovanju odraslih te osnivanjem agencije za obrazovanje odraslih stvoreni su uvjeti za brzo prilagođavanje i proširivanje znanja i vještina radnika u skladu sa zahtjevima suvremenih proizvodnih uvjeta.
Realizacijom infrastrukturnih projekata u prometu osiguran je brži i jeftiniji pristup tržištima.
U NOVOM MANDATU
Dosljedno ćemo provesti pojednostavnjenje svih propisa radi smanjivanja troškova poslovanja
Uvest ćemo obvezu procjene učinka na konkurentnost pri donošenju novih zakona i propisa
Dalje ćemo proširivati mogućnost obavljanja javnih usluga, plaćanja poreza, dobivanja dozvola putem Interneta radi dosezanja europskoga prosjeka u razvoju e-Javne uprave
Nastavit ćemo jačanje gospodarske diplomacije i njezino stavljanje u funkciju servisa za hrvatska poduzeća u svrhu povećanja izvoza
Skratit ćemo trajanje sudskih postupaka povećanjem procesne discipline
Prosječno vrijeme uknjižbe vlasništva u zemljišnim knjigama smanjit ćemo na nekoliko dana
Jačat ćemo razvoj tržišta kapitala i mogućnosti financiranja poduzeća na tržištu kapitala,
zbog čega nećemo uvoditi porez na kapitalnu dobit
Osigurat ćemo više raspoloživih financijskih sredstava za financiranje poduzetničkih projekata uklanjanjem proračunskog manjka i potrebe za zaduživanjem države
Ukidanjem obveze plaćanja zdravstvenog doprinosa tijekom prve godine zaposlenja mladih radnika smanjit će se poslodavcima troškovi zapošljavanja mladih ljudi
Uvođenjem mogućnosti zapošljavanja umirovljenika omogućit ćemo zadovoljavanje potreba za znanjima i vještinama kojih nedostaje na tržištu rada
Osigurat ćemo uvjete za brzi rast broja visokoobrazovanih osoba dovršetkom izgradnje sveučilišnih kampusa u Rijeci, Osijeku, Zagrebu i Splitu
Broj osoba uključenih u programe cjeloživotnog obrazovanja povećat ćemo sa sadašnjih 2,1 posto radno sposobnih osoba na 8 posto radno sposobnoga stanovništva i na taj se način približiti europskomu prosjeku
Uvest ćemo sustav cjelovitog sufinanciranja inovacijskih projekata
Sufinancirat ćemo izgradnju poduzetničkih zona i ostvariti 400 poduzetničkih zona u funkciji
Nastavit ćemo sa sufinanciranjem poduzetničkih projekata pod povoljnim uvjetima
Projektima izgradnje prometne infrastrukture kao što su pruga Rijeka – Zagreb – Botovo, dovršetak izgradnje mreže autocesta, modernizacija luka i državnih cesta osigurat ćemo uvjete za daljnje smanjivanje troškova poslovanja i bolji pristup tržištu
