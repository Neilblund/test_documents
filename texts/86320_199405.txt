Szociáldemokrata
A MAGYARORSZÁGI SZOCIÁLDEMOKRATA PÁRT (MSZDP) VÁLASZTÁSI PROGRAMJA
Emberközpontú gazdasági modernizáció
MAI VILÁGUNK ÉS A SZOCIÁLDEMOKRATÁK
Mai világunk a nagy változások és nagy remények ellentmondásos világa.
Egyre mélyül a szakadék a világ fejlett és elmaradott országai és térségei között.
Sok múlik a népek akaratán, hogy képesek-e enyhíteni az ellentmondásokat, felzárkózni a fejlettebb régiókhoz, képesek-e saját maguk alakítani jövőjüket, vállalják-e a szolidaritást.
Mély ellentmondás feszül a világfejlődés két ellentétes irányú tendenciája között: egyrészt a nemzetközi gazdasági, politikai kapcsolatok kiszélesedtek,
másrészt a szuperhatalmi katonai-politikai szembenállás megszűnése a nemzeti-etnikai önállóság iránti igények felerősödését eredményezték, amelyek új feszültségek forrásaivá váltak.
A szociáldemokraták olyan világot akarnak, ahol végre nem az erőszak és a fegyverek döntik el a népek egymáshoz való viszonyát és a világban elfoglalt helyét.
A modern nyugat-európai szociáldemokrata pártok tényként veszik tudomásul a gazdaságban a piaci szellemet és a magántulajdont,
a kultúrában és az ideológiában a pluralizmust,
a politikában a liberális alapelveket,
de velük szemben érvényesítik az esélyek egyenlőségének elvét,
a társadalmi igazságosságra való törekvést
és a szolidaritást.
A polgári értékrend teljességét, a polgár, a paraszt és a munkás nevében a szociáldemokrata Willy Brandt mondta ki: a szociális és szabadságjogok összetartoznak, együttesen alkotják az emberi jogokat.
A nemzetközi szociáldemokrácia kezdeményezése az elmúlt évtizedben a gazdaságot és a természetet összebékítő, tartósan fenntartható fejlődés biztosítására való törekvés,
továbbá a világ-gazdaság fejlett és leszakadó régióknak szétszakadásával fenyegető Észak-Dél probléma megoldásának szorgalmazása.
A Magyarországi Szociáldemokrata Párt mindezeket magáénak érezve a múltat - nemzeti hagyományaink ápolása, tiszteletben tartása mellett -
alapvetően és végképp meghaladva emberközpontú társadalmi
és gazdasági modernizációt kíván megvalósítani hazánkban.
A MAGYARORSZÁGI SZOCIÁLDEMOKRÁCIA RÉSZESE TÖRTÉNELMÜNKNEK
A Magyarországi Szociáldemokrata Párt 103 éves történelme során mindig a demokrácia
és a társadalmi modernizáció szellemében tevékenykedett.
Természetes szövetségeseivel, a szakszervezetekkel együtt képviselte a munkások érdekeit a Monarchiában, a Horthy-korszakban és a második világháború utáni demokratikus átalakulás folyamatában 1948-ig.
A századfordulón támogatta a földmunkások élet-és munkakörülményeinek javítására irányuló harcát.
1945-ben határozottan követelte a nagybirtokrendszer felszámolását.
A szociáldemokraták döntő többségükben a szociáldemokrata és a kommunista párt 1948-as egyesítését erőszakos akciónak tekintették és soha sem vették tudomásul.
A Rákosi-diktatúra megpróbáltatásai közepette is talpon maradt az emigrációba kényszerített párt, amely Kéthly Anna vezetésével az 1956-os forradalom egyik vezető ereje volt.
Az 1989-es fordulat újból lehetővé tette az MSZDP legális tevékenységét.
Hibás politikai lépései, belső megosztottsága miatt azonban évekig képtelen volt átütő politikai sikerre.
Az 1993 októberében megújult és egységes Magyarországi Szociáldemokrata Párt azonban olyan hiteles szociáldemokrata erő Magyarországon, mely képes megjeleníteni a magyar társadalom többségének szociális érzékenységét.
I. EMBERKÖZPONTÚSÁG: SZOCIÁLDEMOKRATA ALAPÉRTÉKEK
A szociáldemokrácia a politikai életben a tudományosan felismert igazságot, a demokráciát és a humanizmust látta „ökölnek",
a leninizmus viszont az öklöt fogta fel igazságként.
A vitát a történelem eldöntötte.
A szociáldemokrácia szellemi erejének évszázados mérlege az IGAZI BALOLDALISÁG: tehát egyre több demokrácia és humanizmus,
állandó harc minden ember emberi méltóságáért.
Az MSZDP egyesítő kongresszusán, 1993 októberében elfogadott programja az emberközpontú társadalmi-gazdasági modernizációt tűzi ki humanista célul.
A szociáldemokraták környezetet, a gazdaságfejlődését és a társadalom kulturális rendszerét összefüggő egységben képzelik el.
Az MSZDP által szorgalmazott társadalmi-gazdasági modernizáció az évtizedek alatt kikristályosodott szociáldemokrata alapértékeken, a szabadságon,
az igazságosságon,
a szolidaritáson
és a békén nyugszik.
1. HUMANISTA CÉLJAINK: EGÉSZSÉGÜGY, KÖRNYEZET, MŰVELŐDÉS
A gazdaság mindenkori növekedésének legfontosabb erőforrása a szellemi tőke, az ember.
Ezért tűz ki humanista célokat az MSZDP, melyek megvalósításához ragaszkodik az élet valamennyi területén.
Már nagyon sokszor kiszámították és bebizonyították, hogy a tudás és a kor kihívásainak megfelelő szakképzettség, műveltség nélkül nem lehet jelentős fejlődést elérni.
Hiába a legszebb gazdasági célkitűzés, ha nincsenek megfelelő tudással és erkölcsi érzékkel bíró állampolgárok, akik azt megvalósítják.
Ezért fontos feladat a kiművelt emberfők számának a növelése,
a közoktatás
és a közművelődés fejlesztése,
a nemzeti hagyományok
és egyetemes emberi értékek felhasználása a tudás és az erkölcs egyetemessé tételéhez.
A művelődés
és az egészségügy az a két terület, amelyek fejlesztésére jelentős anyagi erőforrásokat kell fordítani.
Egészségügy: Magyarország lakossága, egészségi állapota fokozatosan romlik.
Pedig tudjuk: csak egészséges emberekkel lehet egészséges társadalmat építeni.
Ezért a párt vallja, hogy az első cél a lakosság egészségi állapotának javítása,
születéskor várható átlagos élettartamának meghosszabbítása,
a magyarság fogyásának megállítása.
Ennek érdekében az MSZDP emberközpontú, párt és politikamentes egészségügyi ellátást követel minden állampolgár számára.
Kezdeményezi, hogy az állam szankciók erejével szorítsa vissza a kémiai, fizikai, biológiai és szellemi egészségkárosító tényezőket.
Olyan egészségügyi ellátást kívánnak a szociáldemokraták, melyben a minőséget nem az egészségügyi dolgozók túlmunkája
és nem a lakosság által kifizetett hálapénzek biztosítják.
Az egészségügyi szakemberek munkáját teljes egészében a biztosító fizesse meg,
munkaidejükben csak a betegek panaszaival kelljen foglalkozniuk, ne megélhetési gondokkal.
A kötelező, ingyenes egészségügyi szolgáltatási kört a lakosság számára egyértelműen kell meghatározni és garantálni kell, anyagi helyzetétől függetlenül.
Az egészségkárosodottakat átfogóan érintő ellátási rendszert,
a rehabilitáció során a teljes orvosi, pszichés és szociális rehabilitációt akarjuk megvalósítani.
A beteg és kezelőorvosa jogosult legyen megválasztani a szakorvost vagy kórházat, amelyre a gyógyítást bízza.
A mérhetetlen adminisztráció helyett gyors, pontos, védett információs rendszert akarunk.
Az egészségügyi gazdálkodás kialakításában a szociáldemokraták nagy szerepet szánnak a nyilvánosságnak,
a független orvosszakmai, szakdolgozói és beteg-érdekvédelmi szervezeteknek,
valamint a szakszervezeteknek.
Az egészségügy létkérdése, a gyakorlatias képzés, ennek megszervezésére nagy hangsúlyt helyez az MSZDP.
Környezet: Az emberi egészség megőrzésével összefüggő cél az emberi környezet védelme, a levegő, a talaj, a víz, a természeti, a lakóhelyi és a munkahelyi környezet javítása, az infrastruktúrának környezetkímélő tervezése.
Az emberiség ésszerű és megvalósítható megoldásokat keres a környezet védelmére, mert látja, hogy a természet veszélyesen megsérült ahhoz, hogy az ember számára biztonságos otthon lehessen.
A Magyarországi Szociáldemokrata Párt kikerülhetetlennek tartja, hogy a világot átfogó megoldási kísérletekhez kapcsolódva hozzáfogjunk Magyarországon a regionális, természeti környezetünk újjászületését segítő programok teljesítéséhez.
A környezetbarát fejlődésre való áttérésünk összehangolást igényel a világban végbemenő folyamatokkal.
A fejlett ipari országok csak akkor fogadnak el partnerként bennünket, ha gazdaságunk környezetkímélő módon működik.
Ennek jótékony hatása lesz nemzetgazdaságunk növekedésére,
hiszen a környezetbarát termékek magasabb szakmai és műszaki színvonalat képviselnek,
emberi munkaigényük hozzájárul a munkanélküliség csökkentéséhez.
Művelődés: A gazdasági fejlődés, a minden polgár számára biztosítható gazdagodás előfeltétele a műveltség, a tudás biztosítása.
Magyarországon különösen igaz ez a tény, mivel az ország gazdasági erőforrásai végesek,
de földrajzi helyzete kifejezetten ösztönzi azt, hogy kelet-közép-európai kulturális és infrastrukturális központként, a kelet-nyugati, az észak-déli párbeszéd magától értetődő centrumaként működjön.
Ennek műveltségi előfeltételeit a korszerű oktatás, felsőoktatás megteremtésével,
a tudományos kutatás működési feltételeinek biztosításával kell megteremteni.
Ezért a szociáldemokraták azt követelik, hogy az állam a közpénzeknek az eddigieknél jobb ráfordításával teremtsen olyan kulturális környezetet, amelyben mind a településeken, a megyékben, mind pedig országosan érvényesítheti a magyar állampolgár a művelődéshez való jogát.
Az MSZDP új törvényi garanciák megalkotását igényli e követelmények teljesítéséhez.
2. A BIZTONSÁG
Fontos feladat az állampolgárok biztonságának megteremtése, amely számos elemből áll:
a határok védelméből,
az élet- és vagyonbiztonságból,
a gazdasági biztonságból
és a politikai biztonságból - azaz abból, hogy a politikai változtatások ne érintsék az állampolgárok életvitelét és tisztes megélhetését.
A biztonság rendkívül fontos az MSZDP számára.
A határokon folyó háború, a bűnözés - és különösen a szervezett bűnözés - terjedése, a korrupció, az elszegényedés és az állástalanság réme, a politikai bosszúállás lehetősége azt a hitet keltette az emberek többségében, hogy a szabadság elnyerése a biztonság elvesztésével jár,
és a többség arra a téves következtetésre jut, hogy biztonsága még szabadságánál is fontosabb.
Az MSZDP szeretné meggyőzni az állampolgárokat: biztonságukat csakis egy szabad, demokratikus állam szavatolhatja,
és a szociáldemokraták célja egy erős,
ugyanakkor demokratikus eszméktől áthatott
és törvényesen működő államapparátus kialakítása.
Az MSZDP szükségesnek tartja a politikamentes rendőrség megteremtését.
El kell érni, hogy a rendőrség tevékenységét kizárólag a jogszabályok alapján minden egyéb befolyás nélkül végezhesse.
A szociáldemokraták ezért szorgalmazzák a rendőrségi törvény és a rendőrség jogosítványait szabályozó alacsonyabb rendű jogszabályok rendszerének mielőbbi megalkotását.
Az MSZDP szorgalmazza, hogy a kormány alakítsa ki bűnmegelőzési koncepcióját,
ennek megalkotása során pontosan jelölje meg - előzetes egyeztetés alapján - azokat a társadalmi és állami szervezeteket, melyeknek azt feladatává teszi.
A szociáldemokraták nem értenek egyet azzal az elképzeléssel, amely a bűnmegelőzést kizárólag a rendőrség feladatának tartja.
3. GAZDASÁGI ALAPÉRTÉKEINK
Az MSZDP azt igényli, hogy magyar nemzetgazdaság szerkezet-átalakítása elsősorban a változó körülményekhez való alkalmazkodási képességet növelje.
A szerkezetváltást exportorientált, vállalkozásbarát, a tudomány hasznosítását segítő, a technológiát korszerűsítő folyamatokkal, alapvetően közvetítő eszközökkel, tehát a gazdasági erőtér adórendszere és pénzügyi szabályozása segítségével kell kikényszeríteni.
A szerkezetváltási- és fejlesztési céloknak társadalmi nyilvánosságot kell adni
és biztosítani kell az érdekvédelmi szervezetek részvételét a folyamatokban.
Az erőteljesen támogatott gazdasági szerkezetváltást ki kell egészítse az ehhez kapcsolódó emberi erőforrásnak oktatással, képzéssel történő korszerűsítése.
Az adott gazdaságfejlesztési célok elérésében a műszaki fejlesztési, a piaci és a pénzügyi folyamatok kölcsönösen összefüggő rendszert alkotnak, ezért a vonatkozó cél-, feltétel- és eszközrendszer időbeli harmonizálása a makro-gazdaságpolitika feladata.
A makro-gazdaságpolitika kialakításánál nemzetgazdaságunk komparatív előnyeit kell körültekintően kihasználnunk.
Az MSZDP programja nemzeti összefogást sürget a magyar gazdaság hagyományos adottságokra épülő nemzeti értékeinek megőrzése, fenntartása érdekében.
Az MSZDP gazdaságpolitikája támogatni kívánja a jó piaci helyzetben lévő, a gazdasági adottságoknak leginkább megfelelő szakmakultúrák térhódítását.
Így többek között az iparban, az élelmiszergazdaságban és a mezőgazdaságban a biotechnológia fejlődését,
az építőipart és az építőanyag-ipart,
a hazai orvostudományra támaszkodó gyógyszeripart,
orvosi műszerek, egészségügyi rendszerek gyártásának fejlesztését,
a járműipart és a kapcsolódó beszállító ágazatokat a szerkezetianyag-kultúra fejlődését,
melynek eredménye a késztermékek egységére eső kisebb anyag- és energiafelhasználás, a termékek használati értékének és információtartalmának növekedése.
A gazdaság fellendítésének lényeges eszköze a környezeti ellátottság,
a távközlés
és a közlekedés fejlesztése,
mert ez az előfeltétele az adott terület nemzetközi versenyképességének.
A kormányzatnak a műszaki fejlesztés fő irányainak meghatározásával, a nemzetgazdaság infrastruktúrájának (közlekedés, vasút, közút, energetika, távközlés, informatika) fejlesztésével
- esetenként központi programokkal, átfogó koncessziós politikával, adókedvezményekkel, a fejlesztésben központi forrásokkal való részvétellel - erőteljesen formálnia kell a gazdaság szerkezetét.
Az MSZDP szorgalmazza hazánk kedvező geográfiai fekvésének és természeti adottságainak, gyógyvízkészleteink, hőforrásaink kihasználását,
az ezekre és kulturális értékeink vonzására épülő idegenforgalom fejlesztését.
Az MSZDP a közeljövő legfontosabb feladatának a gazdasági visszaesés megállítását,
majd a szerkezetátalakítással együtt történő fejlődés újraindítását,
az ehhez tartozó növekedés feltételeinek megteremtését tartja,
a környezet és a gazdaság mindenkori összhangjával.
Csak a gazdasági fellendülés szoríthatja le a munkanélküliséget,
és fékezheti meg az inflációt.
A vállalkozások jobb feltételrendszerével kell közvetett eszközökkel a kedvezőtlen folyamatok kijavítását biztosítani,
javulnia kell a profitkilátásoknak,
és csökkennie kell a valós hitelkamatlábnak.
Ehhez aktív állami szerepvállalásra van szükség.
Alapvető cél a vállalatok, a vállalkozások fejlődése.
Ezért az MSZDP gazdaságpolitikai programja támogatja a vállalkozókat segítő hitelkonstrukciókat,
a beruházásokat ösztönző adópolitikát,
a kamatlábak csökkentését,
egyidejűleg szükségesnek tartja a külföldi működő-tőke beáramlását segítő adókedvezményeket,
a megfelelő jogi-közigazgatási környezetet.
Az MSZDP feltételezi az állam olyan magatartását a gazdaságban, amelyben az állam törekszik a szabályozott és ellenőrzött privatizáció segítségével az állami tulajdon hányadának csökkentésére,
és erőteljes lépéseket tesz a költségvetési kiadásoknak a nemzeti jövedelemhez viszonyított arányának mérséklésére,
továbbá a megtakarításokat a fejlesztési források területére tereli át,
és jogi eszközök érvényesítésével vet gátat a mértéktelen és nem e célokat szolgáló „gazdagodás"-nak.
Az MSZDP támogatja a külföldi tőke beáramlását,
de ehhez olyan gazdasági feltételeket kíván teremteni, amely a profitot további befektetésre ösztönzi.
A bankok és adósaik együttes hitel-konszolidációját szorgalmazza alapvetően az MSZDP,
műszaki fejlesztéssel összekapcsoltan,
de a korszerűsítés és nem az állami eszközökkel való elvtelen megmentés céljával.
Nem szorgalmaz mesterségesen élénkített belföldi keresletet,
nem ellenzi,
de nem tartja mindenhatónak a monetáris szigort,
azonban szükségesnek és lehetségesnek tartja a növekedési feltételek megteremtését.
A feltételek megteremtéséhez szorgalmazza az államháztartás önkorlátozását.
Az adócsökkentésből és megtakarításból származó összegeket fejlesztésre, beruházásra kell átcsoportosítani
és a fejlesztéseknek döntően a szerkezetváltást kell felgyorsítaniuk.
4. A TISZTES EMBERI MEGÉLHETÉS
Célunk a tisztes megélhetés,
és ezen belül a szociális biztonság feltételeinek megteremtése.
Ide tartoznak: a munkanélküliség csökkentése,
a kötelező iskolák
és a művelődési alaptevékenységek igénybevételének ingyenessége,
a megelőzés és az egészségügyi alapellátás biztosítása,
az első álláshoz
és az első lakáshoz jutás.
Az említett célok megvalósításához kell kialakítani azt a gazdasági struktúrát, amely elismeri a piacgazdaságot,
de biztosítani kívánja - csekélyebb mértékben ugyan - az állami tulajdont, mint a piacgazdaságot szabályozó és kilengéseit korlátozó eszközt.
A munkavállalóknak a szociáldemokraták olyan béreket követelnek, amelyek versenyképesek az európai bérekkel,
és garantálják a megélhetés, a tisztes gazdagodás feltételeit minden szakértelemmel, eredményesen dolgozó magyar munkavállaló számára.
5. AZ EMBERI MUNKA MINŐSÉGÉNEK JELENTŐSÉGE
Az MSZDP a minőség áttörését szeretné megvalósítani
és minden alkotó, dolgozó ember számára megszervezni azt a lehetőséget, hogy a saját területén a lehető legjobb hatékonysággal működhessen.
Ma ugyanis csak nagyon kevesen gondolnak arra, hogy a rosszul elvégzett munka milyen negatív hatással van az egész ország fejlődésére.
A rosszul végzett munka eltávolít azoktól a nagy gazdasági integrációktól is, amelyekhez Magyarország éppen csatlakozni szeretne.
Egy olyan ország esetében, amelynek fejlődése elképzelhetetlen a világgazdaságoz való kapcsolódás nélkül, nem elég megszüntetni az integráció politikai akadályait,
gazdasági és társadalmi vonatkozásban is fel kell készülni a kihívásokra.
A gazdaság és a társadalom szerkezeti átalakítása során - összhangban az oktatással, a kultúrával - kiemelt figyelmet kell fordítani arra, hogy a modern gazdaságnak modern munkaerőre van szüksége.
6. SZELLEMI TŐKE
A szociáldemokratáknak széles értelemben kell érvényt szerezniük a szellemi tőke valós értékének,
ki kell kényszeríteni az emberi erőforrásba történő beruházás gazdasági hatékonyságának általános elfogadását.
Szorgalmazni kell, hogy a gazdaságba beáramló működő tőke a magyar tudást és tehetséget, szakmakultúrát keresse,
a termelési kultúra továbbfejlesztését, általában a műszaki fejlesztést,
a piacépítést tűzze ki célul,
és ne a bérmunkásság - az olcsó munkaerő megtalálása - érdekében áramoljon be.
Az ország gazdaságának működésében a fő rendező elv a hatékonyság legyen.
A szociáldemokraták a kínálati piac és a verseny kialakításával élettelibb demokráciát igyekszenek megteremteni a gazdaságban is,
melyben mindenki javára bontakozik ki az egyéni szabadság és a kezdeményezés lehetősége.
Szorgalmazzuk az olyan típusú felhalmozást, mint az általános műveltség emelkedése,
a nevelés és oktatás,
a tudományos kutatás,
a menedzseri tevékenység bővítése,
az idegen nyelvek elsajátítása,
a fogyasztás szerkezetének átalakulása,
az egészségügyi megelőzés és gyógyítás,
környezetvédelem és környezetgazdálkodás, vízgazdálkodás és szennyvízkezelés,
telefónia,
közlekedés,
különösen nagy tudományos kutatás igényű szellemi munkán nyugvó feldolgozóipari tevekénység.
Az. MSZDP szorgalmazza a műszaki fejlődéshez szükséges oktatás, képzés, továbbképzés mielőbbi beindítását,
a kutatás és az oktatás összhangját,
az európai szabványokhoz, minőségügyi, tanúsítási és műszaki szabályozási rendszerekhez való alkalmazkodást.
A sokoldalú, magas színvonalú képzéssel kialakuló sokszínű és sokoldalú munkaerő-állomány nemzetgazdaságunk legjelentősebb komparatív előnyévé válhat,
és jelentősen növelheti nemzetközi versenyképességünket.
Az erre alapozó magas tudomány és korszerű technológia tartalmú rugalmas termelés és szolgáltatás előnyei kihasználhatók a sokoldalú igényeket hordozó fejlett piacokon, ezen belül is Európában.
II. GAZDASÁGI SZERKEZETÁTALAKÍTÁS, PRIVATIZÁCIÓ, A FEJLŐDÉS FELTÉTELEI
A következő kormányoknak elemeznie kell, hogy mi fog történni a világ és Magyarország gazdaságában,
s ehhez mérten kell alakítani az emberi erőforrás fejlesztését is.
Ebben a sikeres országok sohasem hagyatkoztak csupán a piaci mechanizmusokra.
Termelési kultúrájukat mindig úgy alakították, hogy az minél inkább összhangban legyen társadalmi és gazdasági rendszerük természetével.
A második világháború után Japán például sokkal erőteljesebb modernizációt tudott végrehajtani, mint más országok.
Fontos, hogy a gazdaságpolitika révén alakuló gazdasági erőtér a nemzetgazdaság szempontjából valóban fontos beruházásokra, munkahelyteremtésre ösztönözze a vállalatokat, vállalkozókat.
Ezzel a gazdasági erőtérrel kapcsolatos elvárás a hitelek valós kamatlábainak és a vállalkozások várható profitrátáinak a közelítése.
A fejlesztéseknél kiemelt fontosságú információs rendszerünk korszerűsítése,
az ehhez szükséges modern technikai színvonal biztosítása.
Nagyon nagy hiba lenne, ha változatlan szerkezetű gazdaság kezdene el növekedni.
A fellendülés csak egy új gazdasági erőtérben, új környezetminőséget megcélozva képzelhető el.
Kiemelt szerepet kell kapnia a szolgáltatásoknak,
az oktatás
és a kultúra fejlesztésének,
valamint az informatika háttériparának.
A vállalatok jó része eladósodott, tartozásukat a bankokkal szemben rendezni kell megfelelő műszaki fejlesztéssel, adósságaik bizonyos hányadának elengedésével, átütemezésével és egyéb gazdaságpolitikai intézkedésekkel.
Az életképes vállalatok anyagi erejét kell növelni, talpraállítani őket,
s ily módon elérni azt, hogy bosszú távon a saját erejükből oldják meg anyagi gondjaikat.
Akármilyen oldalról is közelítve a gazdaság problémájához, végül a vállalkozások és a vállalkozási kedv erősítésének problémájához lyukadunk ki.
A gazdaságpolitikának tehát vállalkozásbarátnak,
a kormány gazdaságpolitikájának pedig kiszámíthatónak kell lennie.
A vállalkozónak a bőrén is éreznie kell, hogy a társadalom elvárásainak megfelelően cselekszik-e vagy sem.
Például a környezetbarát gazdaságfejlesztéssel összhangban minden vállalkozással, vállalattal meg kell fizettetni a környezet rombolását,
de adókedvezményt kell adni annak, amelyik környezetkímélő technológiai fejlesztésbe kezd.
S ha egy vállalat a saját dolgozóinak a továbbképzéséről gondoskodik, akkor ebben anyagilag is támogatni kell.
Az MSZDP olyan gazdálkodási, adózási, foglalkoztatási törvények és szabályzók, megállapodások megalkotását szorgalmazza, amelyek ösztönzik a vállalkozókat, a munkáltatókat a munkahelyteremtésre,
a stabil foglalkoztatási és bérviszonyok kialakítására.
Az MSZDP szükségesnek tartja a privatizáció folytatását,
de igényli a nagyobb dolgozói részvételi jogot,
az üzemi tanácsok vétójogát, különösen a műszaki fejlesztéssel és piacépítéssel összefüggésben.
1. MEZŐGAZDASÁG
A legsürgősebb tennivalók az agrárszféra területén vannak.
Az MSZDP szerint regionális programokkal kell segíteni a falusi környezet fejlődését: azt, hogy a mezőgazdasági termelő végre újra vetéssel és aratással, állattartással, erdők telepítésével foglalkozhasson.
A tulajdonviszonyok mielőbbi tisztázása után a kialakult tőkehiány csökkentése érdekében kell lépéseket tenni,
s ezzel együtt a gazdaságdiplomácia eszközével a keleti piaci pozíciókat kell újraépíteni.
Ugyanakkor a szociáldemokraták minden törvényes eszközzel megakadályozzák a nagybirtokrendszer újbóli kialakítását,
s azt, hogy a mezőgazdasági munkásból bárki újból cselédet, zsellért, napszámost faraghasson.
Az ország komparatív előnyeit mindenképpen ki kell használni,
mert senkinek sem jó, ha az agrárgazdaság hosszú távon válságágazat marad.
A mezőgazdaság várható és remélt fellendülése új piacot jelenthet az iparnak is, hiszen egészen más gépek kellenek a farmergazdaságokba, mint a termelőszövetkezetekbe.
Az államnak mindenképpen be kell avatkoznia és garantálnia kell bizonyos termékmennyiség átvételét
és ezek árát is.
Át kell gondolni az importengedélyezést és a piacvédelmet, hiszen az import nem mindig jár együtt a minőség növekedésével.
Gyakorlati tapasztalat, hogy nagyon sok olyan külföldi élelmiszer is megjelenik a boltok piacain, amelyek nem hoznak minőségi javulást a választékban.
A mezőgazdaság fejlesztése azért is kulcskérdés, mert ezen keresztül a munkanélküliséggel kapcsolatos feszültségek is oldhatók.
Az agrárszféra a nemzetközi integráció vonatkozásában is jelentős szerepet játszhat, hiszen élelmiszeripari termékért ma is lehet keleten energiahordozókat vásárolni.
Korábban is az így vásárolt olajból előállított petrolkémiai termékek exportjából cserébe a legkorszerűbb termelési technológiát is megvásárolhatták nyugaton az agrárszférában érdekelt vállalatok.
A nyugati import pedig „meghozta", lehetővé tette a nyugati exportot is.
A mezőgazdaság fejlesztése ilyen vonatkozásban is fontos, hiszen csak meg kell nézni, hány magyar és nyugati magánvállalkozó él a keleti kereskedelemből.
2. A NEMZETI JÖVEDELEM MEGOSZTÁSA, ADÓPOLITIKA
Mindenképpen változtatni kell azon, hogy a három fő nemzeti jövedelemtulajdonos, az államháztartás, a gazdaság és lakosság közötti elosztásban rendre az első jusson előnyökhöz.
Ezzel szemben az egészséges az lenne, ha egy jól működő gazdaság alakulna ki, amelynek fejlődésében hisz a lakosság, s ezért megtakarításait befekteti a gazdaságba.
Ha a gazdaság szereplői és a lakosság anyagi szempontból is erős, akkor meg tudják fizetni az államháztartás kiegyensúlyozott működéséhez szükséges adókat.
Az adóztatás legyen decentralizált:
a lakóhelyen beszedett adókból adják össze és utalják át az önkormányzatok a központi részt,
tehát ne a központi leosztás legyen mindenben a meghatározó.
Az adómérték szintjének megállapításába legyen beszámítható a személyi jövedelemadó, az ÁFA és a helyi adók okozta teher is.
Legyen alacsonyabb a személyi jövedelemadó mértéke,
de váljon teljes körűvé
és szigorúan ellenőrzötté annak befizetése.
A szociáldemokraták esélyegyenlőséget és jövedelemarányos teherviselést akarnak elérni az adózásban, ehhez kívánnak jogi, közbiztonsági és gazdasági feltételeket megteremteni.
•3. HITELPIAC
A hitelintézetek rendszerének a hitelpiac igényei szerinti önálló szabályozására van szüksége a gazdaságnak.
Az általános kereskedelmi bankoknak együtt kell élniük a sajátos igényekkel.
Az MNB alapkamattól elindulva általános és külön szabályok rendszerével kell a finanszírozandó szféra jellemzőihez illeszteni a hitelezési tevékenységet (kereskedelmi hitel, agrárhitel, ingatlanhitel).
4. A MODERN ÁLLAM FELADATAI
Az MSZDP új állami, önkormányzati feladatokat és hatásköröket rögzítő törvényeket,
körültekintő gondossággal megalkotott új államháztartási törvényt követel.
Meg akarja szüntetni a felesleges és pazarló párhuzamosságokat,
az állami túlköltekezést a központi igazgatásban
és a feladatok ellátásához arányosan kialakított állami, önkormányzati köztisztviselői, költségvetési intézményekben dolgozó közalkalmazotti kart kíván foglalkoztatni.
A költségvetési befizetésekből az államnak az alábbi feladatokat kell finanszíroznia, ellátnia: a. ingyenes és általánosan kötelező közoktatást,
szakoktatást
b. egészségügyi ellátást,
a társadalombiztosítás vagyonának létrehozását
c. a foglalkoztatás jogi garanciáinak biztosítását,
a munkavállalói jogok érvényesülését,
a munkanélküliséget kezelő intézményrendszer működését,
az átképzést, képzést, továbbképzést
d. a nyugellátás költségvetési kiegészítését és a rászorultsági alapon, állampolgári jogon működő szociális ellátást
e. a kultúra helyi, megyei, regionális, országos intézményeinek működtetését,
a művészetek és művészeti intézmények támogatását,
a pártatlan közszolgálati tájékoztatás biztosítását
f. az emberi és társadalmi környezet védelmét biztosító szolgálatok működtetését
g. a felsőoktatás és a tudomány közintézményeinek működtetését,
a kutatások támogatását
h. a közrend és közbiztonság működtetését az állampolgári jogok érvényesítése céljából
i. parlamentáris demokrácia rendszerének működtetését,
a központi és helyi igazgatási feladatok ellátását,
a törvényesség védelmét,
az állampolgári szolgáltatások biztosítását
j. hazánk nemzetközi kapcsolatai, kötelezettségei teljesítését.
5. FOGLALKOZTATÁSPOLITIKA: MUNKAHELYTEREMTÉS, A MUNKANÉLKÜLISÉG MÉRSÉKLÉSE
A termelés modernizációja és a beruházások élénkülése egyaránt pozitívan hathat a munkahelyteremtésre.
A szociáldemokraták tudják, hogy egy üzemet csak akkor kell bezárni, amikor a folyó kiadásokat a folyó árbevétel nem fedezi.
Magyarországon azonban sok esetben nem veszik figyelembe azt, hogy milyen járulékos költségei lesznek annak, ha bezárnak egy vállalatot.
Az MSZDP javasolja, hogy vizsgáljuk meg azt a lehetőséget is: nem jobb-e, ha az elbocsátandó dolgozók munkanélküli segélyének megfelelő összeggel modernizálják az adott termelő üzemet, s ezért nem kerül sor az elbocsátásra.
Az MSZDP követeli az új foglalkoztatási törvény megalkotását,
s azt, hogy az önhibáján kívül munkanélkülivé váltak olyan összegű munkanélküli járadékban részesüljenek, amely nem kényszeríti őket korábban megteremtett életszínvonaluk azonnali feladására,
de egyben azt is ösztönzi, hogy intenzíven keressék az elhelyezkedés lehetőségeit.
Átképzési, képzési és továbbképzési lehetőséget kell teremteni a munkanélkülivé váltaknak.
Állami alapok segítsék a munkanélküliség elleni küzdelmet,
melyek felhasználásában részt kell venniük a munkavállalókat, a munkanélkülieket, az önkormányzatokat, a munkáltatókat és a kormányzatot képviselő szervezeteknek.
6. SZAKSZERVEZETEK, ÉRDEKEGYEZTETÉS
Az MSZDP a szervezett munkavállalók számára a jelenleginél több törvényes érdekképviseleti, érdekérvényesítési jogot kíván biztosítani mind a munkahelyeken, mind az önkormányzatok, a kormányzat szintjén.
Az MSZDP vissza akarja adni a munkavállalóknak jogaikat a munkahelyeken és a munkáltatókkal, önkormányzatokkal, kormányzattal vívott küzdelmekben.
A szociáldemokraták azt követelik, hogy ezek a jogok az érdektagoltságoknak megfelelően érvényesüljenek a költségvetési szférában (ahol a kormány és az önkormányzatok a tényleges munkáltatók), ahol ennek megfelelően elsősorban törvények adnak garanciákat,
a közellátási szférában (ahol a kormány, az önkormányzatok és a tőkések egyaránt munkáltatók) s a törvények mellett megállapodások is kellenek a munkavállalóknak,
és a piaci szférában, ahol a tőkés, a munkáltató és a munkavállaló megállapodásai a meghatározóak.
A szociáldemokraták elsősorban a kétoldalú béralku eredményeként létrejött munkajövedelmeket szorgalmazzák,
alapvetően a munkabéke és a megállapodások hívei.
Az MSZDP éppen ezért új Munka Törvénykönyve, Közalkalmazotti és Közszolgálati törvény megalkotását követeli,
mert a jelenlegi törvényi keretek az elérni kívánt célokat nem szolgálják.
A szociáldemokrácia és a szakszervezetek értékrendjének azonosságai, azonos irányultságú törekvései feltételezik a politikai egymásra utaltságukat, érdektartó cselekvési programjaik belső összhangját és érvényre juttatását.
Ennek érdekében az MSZDP a muszkavállalók többségét képviselő szervezeteknek és a munkáltatóknak olyan országos, ágazati, megyei, települési és munkahelyi érdekegyeztető tanácsokat akar megalkotni, ahol érdemi módon egyeztethetik ügyeiket,
s az ott született megállapodásaikat garanciális szabályok védik.
7. ADÓSSÁG
A gazdasági és társadalmi modernizációs tervekben az MSZDP gondol az ország külső adósságának kezelésére is.
Az MSZDP, mint parlamenti párt a világ szociáldemokrata pártjának nemzetközi szövetségén a Szocialista Internacionálén belül a külső adósságállomány rendezésének problémáját mindenképpen fel fogja vetni.
Több ország példája is mutatja, hogy a múltban történtek adósságkönnyítések és átütemezések, illetve a hitelezők engedtek is el összegeket.
Be kell látni, hogy Magyarországnak ekkora adósságteherrel nem lehet a gazdasági és társadalmi modernizációt megoldani.
A fő hitelezőkkel tehát hitelkonstrukcióval, adósság-tőke cserével, adósságleíratással és más úton új megállapodásokra kell törekedni, melyek a kamatfizetéseket hazai befektetésekké alakítsák át, s megakadályozzák az erőforrások kiáramlását.
8. SZOCIÁLPOLITIKA
A szociáldemokraták nem a gazdaság, hanem a szegénység ellen küzdenek.
A szegények gondjának megoldásában jelentős szerepe van a szociálpolitikának,
mert Magyarországon nem szüntethető meg egy csapásra a szegénység.
Az MSZDP olyan szociálpolitikát követel, amely a társadalmi esélyegyenlőség elve alapján rendszert teremt a munka szerinti elosztástól független társadalmi hátrányok mérséklésére.
A szociálpolitika nem törekedhet a gazdaság lényegének megváltoztatására,
de arra igen, hogy ez a lényeg ne tegye a gazdaságot emberellenessé.
A szociális problémák csökkentéséhez, megelőzéséhez a gazdaság- és szociálpolitika egyenrangú kezelése halaszthatatlan.
Ezért az MSZDP olyan szociálpolitikát követel, amely a környezetbarát, szociális és demokratikus piacgazdaság működési feltételeit szélesen értelmezett társadalmi, gazdasági, szociálpolitikai összefüggésrendszerben alakítja ki és jogi eszközökkel kívánja megerősíteni.
A szociális biztonság egyik meghatározó eleme az általános és kötelező járulékfizetésen alapuló társadalombiztosítás, amely a biztosítási és szolidaritási elv együttes érvényesítésén keresztül, állami garanciavállalással működik.
Az önálló Nyugdíj- és Egészségbiztosítási Pénztárak anyagi, működési biztonsága érdekében szükségszerűnek tartjuk a pénztárak forgalomképes vagyonhoz juttatását,
a járuléktartozások behajtását,
a privatizációs bevételek megfelelő részének átirányítását.
9. A CSALÁD, NŐK, IFJÚSÁG
A szociáldemokraták azt akarják elérni, hogy érezzük jól magunkat Magyarországon.
Ez csak akkor lehetséges, ha a társadalom legfontosabb közössége, a család ehhez megfelelő feltételekkel rendelkezik.
Az MSZDP a család társadalmi szerepét, jelentőségét felismerve támogatja, hogy hazánkban mind a szociálpolitika, mind az adózás rendjének változása tegye kedvezményezetté a magyar családokat!
A nők jogát az alkalmazásban és az előléptetésben való egyenlő bánásmódra alapvető jogként fogadja el és érvényesíti az MSZDP.
Követeli, hogy intézkedések sorozata szülessen azzal a céllal, hogy megváltoztassák a munka egyenlőtlen megosztását a nők és a férfiak között,
megvalósítsák az egyenlő értékű munkáért egyenlő bérezés elvét nemre való tekintet nélkül,
a meg nem engedett munka és alkalmazás bizonytalan formáinak kiküszöbölését,
garantálva a munkához való társadalmi jogot.
Az MSZDP szorgalmazza a magas színvonalú gyermekintézmények megteremtését,
a meglévők továbbfejlesztését,
az ifjúság nevelési és szórakozási fórumainak létrehozását,
a diáksport támogatását,
s önálló kapcsolatrendszert épít ki azon intézményekkel, társadalmi szervezetekkel, melyek a veszélyeztetett korosztályok, így az ifjúság védelmével, gondozásával,
a szenvedélybetegségek megelőzésével foglalkoznak.
10. NYUGDÍJASOK
Az MSZDP kiemelten képviseli a nyugdíjasok és időskorúak érdekeit,
s ebben régi hagyományait kívánja folytatni.
Képviseli és érvényesíti, hogy a nyugdíj nem a gondoskodó állam szociális adománya, hanem járulékfizetéssel szerzett visszavonhatatlan jog.
Ezért is szükséges a szociálpolitika és nyugdíjpolitika szétválasztása, önálló kereteinek a meghatározása.
A szociáldemokraták követelik, hogy törvényi garanciák szülessenek a nyugdíjak értékállóságának megőrzésére,
a nyugdíjasok elszegényedésének megakadályozására.
Ezt a nyugdíjrendszer megreformálásával is biztosítani kell,
amit nemcsak pénzügyi, de szervezeti okok is szükségessé tesznek.
A nyugdíjrendszer átalakítása csak a járulékfizetők és nyugdíjasok részvételével, egyetértésével történhet meg.
A női nyugdíjkorhatár felemelése is csak jó előkészítéssel, a foglalkoztatáspolitikai célok és az érintettek szellemi, fizikai állapotának figyelembevételével, az átmenet, rugalmasság és választhatóság mint feltétel megteremtésével valósítható meg, addig nem.
A szociáldemokraták támogatják a háromlépcsős nyugdíjrendszer bevezetését,
s egy új elvek szerint építkező, kiszámítható biztosítási rendszer, egészségbiztosítási és nyugdíjtörvény alkotását kezdeményezik.
Meg kell szüntetni azt a megalázó állapotot, hogy a nyugdíjra sokan mint kegydíjra tekintenek.
A nyugdíjrendszert úgy kell kialakítani, hogy mindenki tisztában legyen azzal, hogy előtakarékossági számláján aktív dolgozó korában mekkora összeget takarított meg nyugdíjas éveire.
A nyugdíjbiztosítót mihamarabb vagyonnal kell ellátni,
és lehetővé kel tenni, hogy minél nagyobb vagyont halmozhasson fel.
A modern piacgazdaságok legnagyobb intézményes befektetői a nyugdíjalapok, s szerepük óriási a tőkepiac kiegyensúlyozott működtetésében.
11. AZ ÁLLAM ÉS AZ EGYHÁZ
Az MSZDP az állam és az egyház szerepének következetes szétválasztásával a teljes lelkiismereti és vallási szabadság elvét képviseli.
Egyrészt elveti a világnézeti kényszer bármely formáját,
másrészt védi a véleménynyilvánítás szabadságát a nyilvánosság minden fórumán.
Tiszteletben tartja az egyházak és vallási közösségek megbízatását és önállóságát, nevelői és karitatív tevékenységét.
Minden egyén számára biztosítandó a vallás akadálytalan és szabad gyakorlása, és azon egyházhoz tartozása, amelyet saját akaratából választ.
A vallásosság megléte vagy meg nem léte az egyén érvényesülésénél, társadalmi, gazdasági, politikai, állami megítélésénél előny vagy hátrány nem lehet.
A magyar szociáldemokrácia elfogadja a különböző vallások értékeit, és fontosnak tartja azokat,
de nem tekinti az egyedüli és kizárólagos igazság letéteményeseinek az egyházakat.
12. OKTATÁS, KULTÚRA, MŰVÉSZET ÉS TUDOMÁNY
Az MSZDP a társadalmi igazságosság, a demokrácia és az esélyek egyenlőségének értékeit képviseli,
ezért alapvető jelentőséget tulajdonít a kulturális érdekek és értékek érvényesítésének,
a kultúrák szabad áramlásának.
Az MSZDP szerint a tanuláshoz,
a művelődéshez, a kulturális értékek birtoklásához való jog állampolgári alapjoga minden magyar polgárnak,
ezért olyan nevelési-oktatási-kulturális intézmény-rendszert kell az államnak és az önkormányzatoknak fenntartani és működtetni, amelyek e jog gyakorlását minden településen garantálják.
Ez az MSZDP szerint nem követel olyan erőfeszítést, amelyet a magyar költségvetés ne tudna elviselni.
Oktatás: A szociáldemokraták a jó oktatáspolitikát tartják a legjobb gazdaságpolitikának.
Az MSZDP a közoktatás és felsőoktatás fejlesztésének társadalmilag igazságosabb és hatékonyabb útját,
a teljes értékű középiskolai képzés kiterjesztését
és az erre alapozott felsőoktatás megvalósítását kezdeményezi.
Az oktatáspolitika középpontjában az iskolázás kiterjesztésével összefüggő feladatok állnak, melyek központi értékei az esélyegyenlőség
és a tanszabadság.
Ezen elvekkel állnak összefüggésben az MSZDP tervei az iskolaszerkezet fejlesztésével, az oktatás tartalmi szabályozásával, a Nemzeti Alaptantervvel, a vizsgarendszerrel, az oktatás-irányítással, s az oktatási intézmények szakmai önállóságával kapcsolatosan.
Ezért szükséges a közoktatási, a szakoktatási és a felnőttoktatási törvények azonnali átdolgozása, melyet az MSZDP az új kormány első feladatai között tart számon.
Az állam felelőssége a finanszírozás tekintetében a közoktatás egészére kiterjed,
az ellátandó feladatokhoz köteles garantált pénzügyi forrásokat rendelni,
az oktatásban dolgozókat közalkalmazottként foglalkoztatni.
A nem állami és nem önkormányzati iskolák költségvetési finanszírozásának a szektorsemleges normatív támogatás elvére kell épülnie.
Az MSZDP sürgeti a szakképzés válságának megoldását, szerkezeti és tartalmi átalakítását.
Az állam feladata a gyakorlati képzési helyek biztosítása, akár a képzőhelyeket biztosító vállalkozások támogatása útján is.
Kultúra: Az MSZDP a kulturális közintézményrendszer (könyvtárak, művelődési otthonok, múzeumok, levéltárak) és tevékenységek számára együtt kíván működési feltételeket biztosítani,
mivel az állampolgárok számára ezek teszik lehetővé a kulturális hagyományok ápolását és gyarapítását, a kultúra közvetítését és új kulturális értékek létrehozását,
egyenlő esélyeket teremtve a hozzájutásra, részvételre, cselekvésre,
civil szerveződéseik önfejlődésére.
A szociáldemokraták tudják, hogy az állampolgárok döntő többsége nem képes finanszírozni ezen szükségletei kiteljesítését,
ezért az MSZDP alapvetően állami és önkormányzati költségvetésből akarja működtetni a magyar kulturális intézményrendszert.
Az MSZDP az új kormány és parlament első feladatai között kulturális (könyvtári, levéltári, művelődési otthoni és múzeumi) törvények megalkotását szorgalmazza e célból,
melyek rögzítik, hogy az államnak és az önkormányzatoknak kötelezettségük működtetni a kulturális alapintézményeket helyi, városi, megyei (regionális) szinteken: könyvtárakat, művelődési intézményeket kell fenntartaniuk,
közalkalmazottként foglalkoztatott szakemberekkel.
Működtetniük kell a megyei közművelődési, levéltári, múzeumi, könyvtári hálózatot, országosan pedig ezek szakmai központjait és nemzeti intézményeit,
képzett szakemberek közalkalmazotti foglalkoztatásával.
Az MSZDP módosítani kívánja a Nemzeti Kulturális Alapról szóló törvényt,
hogy az NKA jusson számottevő bevételekhez,
de szűnjön meg a kultúra önadóztatása.
Az alapok, közalapítványok és non-profit szervezetek élére demokratikusan, állami és politikai közbeavatkozás nélkül, szakmai alapon létrejött döntéshozó kuratóriumok állítását kezdeményezi,
s el kívánja érni, hogy a kuratóriumoknak a kulturális folyamatokkal, szereplőkkel legyen közvetlen kapcsolatuk, ne pedig a politikai-ideológiai-államigazgatási centrumokkal, illetve azok vezetőivel.
Művészet: Az MSZDP szükségesnek és nélkülözhetetlennek tartja a művészeti intézmények (színházak, képtárak, zenekarok, táncegyüttesek képző- és film-művészeti műhelyek) országos regionális és megyei szintű fenntartását, működtetését,
és azt, hogy a művészetek korlátozásmentességének szabadságának garanciái létrejöjjenek.
Ennek érdekében az MSZDP a művészeti alapok és közalapítványok, az állam által létrehozott magánalapítványok felülvizsgálatát,
a politikai és hatalmi akaratok elleni hatékony fellépését tartja szükségesek.
Tudomány: Az MSZDP a legmesszebb menőkig tiszteletben tartja a tudományok autonómiáját,
és a tudományos kutatás feladatainak ellátását, intézményrendszerének működtetését alapvetően az állami feladatok közé sorolja.
Támogatjuk az MTA önkormányzati szerepét és intézményműködtetési feladatait erősítő akadémiai törvény megalkotását.
Közszolgálati rádiózás és televíziózás: A közszolgálati rádiók és televíziók (helyi és országos hálózatok) üzemeltetésénél az MSZDP meghatározónak tartja törvény normáinak garantálását annak érdekében, hogy egyetlen párt, aktuális kormány, hatalmi szervezet se sajátítsa ki azokat önös céljai és érdekei érvényesítésére,
s azokon belül a szakmai és minőségi követelmények teljesítése,
az állampolgárok tájékoztatása szórakoztatása váljon meghatározóvá.
III. POLITIKAI RENDSZER
Az MSZDP azon az állásponton van, hogy a napjainkban kialakult, erőteljes többségi parlamentáris rendszerrel szemben a konszenzusos parlamenti rendszerre kell áttérni Magyarországon.
Az „erős kormányzat, erős ellenzék" elv érvényesülésével a konszenzuskeresés kényszere is valósággá válhat, ha a választók is egyetértenek majd a szociáldemokrata gondolattal.
Az MSZDP mindenkor fellép a kormányzat olyan hatalomkoncentráló törekvéseivel szemben, amelyek a többségi elv túlfeszítésére utalnak.
A parlamenti és nem parlamenti pártoknak, más politikai erőnek meg kell egyezniük a liberális és demokratikus politikai minimum követelményeiben.
A politikai minimum betartása alapfeltétele annak, hogy még a legélesebb pártküzdelmek is demokratikus keretek között történjenek.
A parlamentáris demokrácia erősítése érdekében az MSZDP fontosnak tartja azt is, hogy a választópolgárok közvetlenül válasszák meg a köztársasági elnököt,
növelje szerepét alkotmányos garanciákkal alátámasztott önálló feladat- és hatáskörrel.
Az MSZDP kezdeményezi, hogy a társadalmilag kiemelkedően fontos kérdések eldöntésére a parlament vezesse be a népszavazás intézményét.
1. AZ ÖNKORMÁNYZAT: A HELYI KÖZÖSSÉG AUTONÓMIÁJA
A választópolgárok önkormányzásához fűződő alapjogait biztosítani kell mindenütt, ahol az autonómia szakmai területén vagy egyéb szempontok alapján ésszerű.
Ezzel megerősödhetnek az önszerveződések, a civil társadalom,
s eredményessé válhat a helyi közhatalom működése.
A helyi közhatalom gyakorlását a települési (közösség, városi, megyei) önkormányzatok számára kell feladatként megjelölni.
Az önkormányzati működés során érvényre kell juttatni a térségi szemlélet,
s a rég esedékes komplex értelmezéssel és érdekekkel alátámasztottan kell érvényesíteni a térségfejlesztés változatos formáit.
Értékelhető várospolitikai programokra van szükség,
az egyes térségeknek sajátos fejlesztési stratégiát kell kidolgozniuk, a térrel való tervszerű gazdálkodással, a természeti és az épített környezet egészének gazdasági értékét növelve.
Az önkormányzatok működésével, fejlesztési elképzeléseivel összefüggésben szaporítani kell a helyi népszavazások, referendumok megtartását.
A települések életét alapvetően befolyásoló döntések meghozatalakor érdemi közmeghallgatásokat kell szervezni,
működtetni kell a helyi lakossági fórumok rendszerét,
a helyi nyilvánosság bevonásával átláthatóvá és ellenőrizhetővé kell tenni a képviselők és az önkormányzat tevékenységét.
Decentralizált adórendszert bevezetve, a lakóhelyen kell beszedni az adókat.
Ebből kell átutalni a központi részt, csökkentve a központi újraelosztás mértékét.
Olyan cél és címzett támogatási rendszer kialakítása indokolt, amely lehetővé teszi az önhibájukon kívül elmaradott térségek, települések kiegyenlített kisegítő fejlesztését.
Olyan pótlólagos forrásokat, működő tőkét kell bevonni, amelyben a nemzetközi tőke egyes települések speciális adottságaihoz kapcsolódva jelenik meg,
s az önkormányzatok fejlesztési koncepciója - összekapcsolódva a vállalkozói körrel - a fejlesztéshez magántőkét von be.
Az önkormányzatoknak törekedniük kell a munkakultúra a szakképzettség, a közművelődés, a nyelvtudás fejlesztésére.
Megfelelő szakmai szervezettel kell meghatározó tényezőként megjelenniük az ingatlanpiacon.
Az Európai Önkormányzati Charta alapelveivel összhangban a közvetlen választás elvét kell érvényesíteni, az önkormányzatok megalkotásában,
a kiválasztásnál azonban figyelembe kell venni, hogy egy-egy önkormányzati hivatal irányítása ellásson menedzseri feladatot is.
Mindezek megvalósításához az MSZDP új önkormányzati törvény megalkotását követeli.
2. NEMZETI ÉS ETNIKAI KISEBBSÉGEK, A CIGÁNYSÁG HELYZETE
Az MSZDP a nemzeti és etnikai kisebbségek számára az alkotmányban biztosított jogok teljes megadását követeli, függetlenül attól, hogy a kisebbség az államban milyen területi elhelyezkedésben él.
A szociáldemokraták követelik, hogy törvényi garanciák biztosítsák számukra az önkormányzati és képviseleti jogokat,
az anyanyelvi és etnikai kultúra szabad használatát,
az etnikai hagyományok ápolását,
s ennek érdekében követelik a választójogi törvény módosítását.
Az MSZDP kidolgozott tervvel segít a többszörösen hátrányos helyzetű, nagy létszámú, etnokulturálisan tagolt cigány kisebbség felzárkóztatásában,
a cigány értelmiség képzésében,
a cigány közművelődés továbbfejlesztésében.
Az oktatás megszervezésekor figyelembe kell venni a cigányság kulturális karakterét, anyanyelvi alapjait.
Szakmai képzésük és továbbképzésük megszervezésében a szociáldemokraták tekintetbe kívánják venni szakmai hagyományaikat, azokat a sajátosságaikat, melyek bizonyos szakmákat és hivatásokat a cigánysághoz kötnek,
s fel kívánja készíteni őket azokra a munkavállalói szerepekre, amelyek a modernizáció során rájuk is várhatnak.
Az MSZDP szorgalmazza, hogy a megfelelően felkészített romák számára munkahelyeket teremtsen az állam, az önkormányzatok s a vállalkozók azon rétege, amely a cigány kulturális és munkahagyományokra építi tevékenységét.
3. KÜLGAZDASÁGI KAPCSOLATAINK
A kormánynak a vállalkozásbarát, gazdaságpolitika kialakítását a gazdaságdiplomácia eszközeivel is segítenie kell.
A szociáldemokraták szerint a gazdasági érdekeket mindenképpen a politikai szlogenek elé kell helyezni,
és Közép-Kelet-Európa gazdaságdiplomáciáját az úgynevezett nagypolitika szintjére kel emelni.
A piaci mechanizmusokon keresztül mindenképpen az integrációt kell előnyben részesíteni,
már csak azért is, mert a közép-kelet-európai országcsoport összehangolt munkájával könnyebben tud eleget tenni az Európai Közösség szigorú követelményeinek.
Az energiaiparban már történt előrelépés, hiszen Csehország, Szlovákia, Lengyelország és Magyarország már megkötötte a villamosipari integrációs egyezményt.
Magyarország természeti adottságai révén is kulcsszerepet játszhat a kelet-nyugati kereskedelemben.
Hosszú távon is igaz lesz az, hogy Keletről Nyugat felé energia és nyersanyag fog áramolni, míg visszafelé technológia, tudás és tőke érkezik.
A transzferszerep tehát Magyarországra vár.
Emellett nagy lehetőségeket rejt magában Kelet-Európa, mint piac is.
Kelet felé könnyebb építkezni, mint a nagyon kemény minőségi és egyéb követelményeket támasztó Nyugat irányába.
Magyarország külkereskedelmi szerkezetéből adódóan nem mondhat le a távol-keleti piacokról és az ebbe a régióba tartozó országokkal való kapcsolattartásról sem.
A magyar szellemi tőkének ugyanis még olyan országokban is van piaca, mint Japán és Dél-Korea.
Pontos azonban, hogy az integrációt nemcsak tisztán a piaci kapcsolatok jellemezzék, hanem azok a korszerű elemek is, amelyek a fejlett világban már mindenütt léteznek: így például a közös vámszabadterületek és gazdasági övezetek is.
Mindez azért is fontos, mert hiába deklarálja két ország politikai szinten a gazdasági együttműködést akkor, ha határaikon egy kamionnak három napot kell várnia az átlépésre.
4. KÜLPOLITIKA, BIZTONSÁGPOLITIKA
A nyolcvanas évek utolsó éveiben Magyarország méreteinél nagyobb, és objektív adottságainál jelentősebb nemzetközi szerepre tett szert.
A Varsói Szerződés fokozatos szétesésével nyílt verseny alakult ki a Nyugattal való kapcsolattartásban a térség államai között, ezért előnyünket csak realista, nyugatkomfort magatartással tarthatjuk fenn,
amely annál is inkább fontos, mert az ország helyzete jelentős mértékben függ a nemzetkörnyezet megítélésétől.
A hosszú távú érvényesítésre igényt tartó külpolitikai koncepciónak a prioritások meghatározására kell épülnie.
Az MSZDP külpolitikája az adott helyzet gondos elemzésén, a feltárt realitásokon, az össznemzeti érdekek figyelembe vételén, az államok közötti kapcsolatokat szabályozó normák tiszteletben tartásán
Legfőbb biztonsági garancia a szomszédos országokkal való rendezett, jó kapcsolat,
ezért a hirtelen bekövetkező és gyakran megjósolhatatlan változások rendkívüli alkalmazkodási képességet követelnek a magyar külpolitikától.
A magyar külpolitika hosszú távú prioritása a nyugati értékközösségbe való betagozódás,
s ugyanakkor az, hogy az orosz vezetéssel pragmatikus, a gazdasági együttműködésnek elsőbbséget adó kapcsolatok alakuljanak ki.
A közép-európai államok sok tekintetben hasonló problémái gyakorlatias, mindenekelőtt gazdasági együttműködést tesznek szükségessé.
A magyar kisebbség életkörülményeinek javítása kevéssé látványos gyakorlati lépések sorozatával az államközi kapcsolatok rendszerébe illeszkedve történhet.
Hozzá kell járulni az adott államok kormányával együttműködve iskolák és egyházi intézmények létesítéséhez és fenntartásához,
a nemzetiségi lakosság képzésében résztvevő tanárok oktatásához,
könyvtárak létesítésével az anyanyelvi kultúra megőrzéséhez.
Ehhez a törekvéshez az MSZDP igyekszik megnyerni a szomszédos országokban ható szociáldemokrata erőket,
és felújítani az MSZDP évtizedekkel ezelőtti javaslatát a dunamenti népek együttműködésére.
Az MSZDP lemond bárminemű területi igényről, bármely szomszéd irányában
és kész azt kétoldalú szerződésekkel kodifikálni.
Ezzel a készséggel megnyitja az utat a függőben levő alapszerződések megkötésére.
Ennek során garantálandó a határon túl élő magyar kisebbségek jogai.
A fejlett országokkal való kétoldalú kapcsolataink során nemzetközi tevékenységünk egyensúlyozottságát kell rendező elvnek tekinteni.
Az MSZDP a kölcsönös előnyök és érdekek tiszteletben tartásán alapuló együttműködést szorgalmazva, meghatározó jelentőségűnek tartja az összeurópai intézményrendszerekhez való tartozást.
Az európai integrációba való bekapcsolódás jelentős és folyamatos változást jelent az ország gazdasági, politikai és biztonságpolitikai vonatkozásában egyaránt.
Mint minden csatlakozó országnak, hazánknak is le kell mondania szuverenitása egy részéről, ezért az MSZDP ragaszkodik ahhoz, hogy az előnyök és feltételek, valamint következmények széles körű társadalmi megismertetése után, a tagság ügyében népszavazás mondja ki a végső szót.
Az MSZDP a szociáldemokrata hagyományoknak megfelelően különösen érzékenyen figyel arra, hogy az emberi- és szabadságjogok ne szenvedjenek sérelmet.
Az állami és nem állami keretek között gazdaságilag és politikailag ezer szállal kötődünk a fejlett ipari országokhoz.
Mára már az integrációhoz fűződő viszonyunk, szomszédsági politikánk és az emberi jogok helyzete a szomszédos országokban mind-mind biztonsági tényezőként értékelődik.
Továbbra is hangsúlyozni kell a NATO-ba történő teljes körű integrálódási szándékunkat.
Az MSZDP követni kívánja számos demokratikus ország gyakorlatát, hogy a végső döntés előtt népszavazás döntsön a NATO-tagság kérdésében.
Mára már egyértelművé vált, hogy léteznek a környezetünkben olyan fenyegetések, amelyek nélkülözhetetlenné teszik a katonai erővel való elhárítás képességének megteremtését,
elkerülhetetlen a haderő-reform és a haditechnika fokozatos korszerűsítése,
melynek során a védelmi jelleg erősítésének kell elsőbbséget élveznie.
A szomszédsági politika fontos eleme a humanitárius biztonság, amely olyan bevándorlási és menekültügyi politikát jelent, amely a szigorodó nyugat-európai szabályozás ellenére sem eredményezi a menekültek társadalmi feszültségeket keltő feltorlódását.
Magyarország nemzetközi kapcsolatrendszerében fontos az olyan dinamikus ütemben fejlődő országokkal való kapcsolatépítés, mint a „kis tigrisek" (Tajvan, Dél-Korea, Szingapúr, Hong-Kong), továbbá Kína, Malaysia, Ausztrália, az Észak-Amerikai Közös Piac, a Latin-Amerikai Szabadkereskedelmi Társulás az Ázsiai és Csendes-óceáni Gazda-sági Közösség.
V. AZ MSZDP VÁLASZTÁSI ESÉLYEI
Az MSZDP olyan társadalmi-gazdasági erő és mozgástér kialakításának kíván részesévé válni, amelyben megszűnik a társadalom - jórészt a tulajdonviszonyok változására visszavezethető - szétszakadása egy gyorsan gazdagodó szűk rétegre és egy csökkenő életszínvonalú, bérből, fizetésből, nyugdíjból élő tömegre.
Ezen - politikai, gazdasági és szociális jellegű - célkitűzés megvalósításában az MSZDP együtt kíván működni az ország minden demokratikus társadalmi-gazdasági-politikai erejével.
Ezért az MSZDP nyitott a közös programpontok alapján minden demokratikus, szélsőséges nézetektől mentes elveket valló párttal való kapcsolattartásra.
Az MSZDP örömmel látja, hogy egyre több párt vall magáénak szociáldemokrata értékeket.
Biztos, hogy ma sokkal több ember gondolkodik szociáldemokrata értékek alapján, mint ahányan ezt a párttagságukkal deklarálják.
Az MSZDP szavazótábora potenciálisan nagy,
de valószínűsíthető, hogy még nem mindenkit sikerült az MSZDP mellé állítani azok közül, akik egyetértenek a célokkal.
Meggyőződésünk, hogy az elkövetkezendő egy vagy két kormányzati ciklusban elsősorban olyan pártok kormányoznak majd, amelyek szociáldemokrata értékeket is képviselnek.
Ezért vagyunk biztosak abban, hogy az MSZDP választási programja és képviselőjelöltjei kedvező megítélést kapnak a választóktól, s az egyesült, Király Zoltán által vezetett MSZDP az 1994. évi választásokat követően ismét parlamenti párt lesz.
A programbizottság elnöke: dr Kapolyi László akadémikus
