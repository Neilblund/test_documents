Izborni program Saveza vojvođanskih Mađara, Demokratske stranke vojvođanskih Mađara i Stranke mađarskog jedinstva za period 2016-2020. „SVM TAČKA POVERENJA“ Dosledno. Autonomno. Odgovorno. Izborni program Saveza vojvođanskih Mađara, Demokratske stranke vojvođanskih Mađara i Stranke mađarskog jedinstva za period 2016-2020.
Otvaranjem pregovaračkih poglavlja Republika Srbija će u periodu 2016-2020. nastaviti usklađivanje svih segmenata života sa pravilima, vrednostima i normama Evropske unije.
U procesu pristupanja EU ustavna revizija će predstavljati važan deo institucionalnih i političkih reformi.
Sa EU ćemo se usklađivati i prateći Strategiju Evropa 2020 – strategiju pametnog, održivog i inkluzivnog rasta.
Izazov koji stoji pred svima nama je: kako da pametnom politikom zadržimo talentovane, stručne, kreativne ljude koji će kreirati društvo znanja, inovacija i novih tehnologija.
Nema sumnje i da ćemo posledice globalnih ekonomskih, političkih, tehnoloških i socijalnih promena osetiti u svakodnevnom životu.
Više od dve decenije Savez vojvođanskih Mađara je posvećen zaštiti interesa pripadnika mađarske zajednice
i jačanju autonomne Vojvodine u decentralizovanoj Srbiji.
SVM izlazi na izbornu scenu 2016. godine sa iskustvom da se suština odgovorne politike sažima u jednoj reči: doslednost.
SVM će ostati dosledno posvećen 1. izgradnji institucija pravne države i vladavine prava;
2. zalaganju za donošenje Zakona o finansiranju i izmene Zakona o nadležnostima AP Vojvodine;
3. promociji, zaštiti, unapređenju i poštovanju temeljnih ljudskih i manjinskih prava,
kao i prava socijalno ranjivih grupa;
4. podsticanju ekonomskog rasta i zapošljavanja,
osnaživanju porodičnih poljoprivrednih gazdinstava
i malih i srednjih preduzeća
i 5. stvaranju uslova za život u sigurnom i bezbednom okruženju.
SVM je dosledna, autonomna i odgovorna stranka.
SVM je TAČKA POVERENJA, svesna da ništa nije moguće bez ljudi.
I da ništa nije trajno bez institucija.
Da nema dostojanstva bez ekonomske nezavisnosti
i da je samo bezbedan građanin – slobodan građanin.
I. Razvojni ekonomski podsticaji
Višegodišnja priprema i zalaganje SVM-a da obezbedi dodatna sredstva i programe koji će pomoći da se unapredi ekonomska infrastruktura,
razvoj turističkih potencijala,
osnaživanje poljoprivrednih gazdinstava
i uslovi poslovanja mikro, malih i srednjih preduzeća je urodilo plodom
i krajem prošle godine Vlada Mađarske je podržala ostvarivanje Strategije teritorijalnog i ekonomskog razvoja vojvođanskih mađarskih zajednica.
U naredne tri godine 2016-2018. na konkursima, 160 miliona evra podsticaja će se podeliti u srazmeri 40% od ukupne sume kao nepovratna sredstva, a 60% kroz povoljne kredite.
Zahvaljujući sredstvima ekonomske pomoći osnažiće se konkurentnost preduzetnika i njihova tržišna pozicija,
//a stvaranjem novih radnih mesta otvoriće se i perspektiva ostanka.
Evropska unija prepoznaje društveni i ekonomski značaj mikro, malih i srednjih preduzeća i podstiče njihov razvoj kroz posebne programe i fondove, posebno uvažavajući činjenicu da zapošljavaju značajan deo radne snage.
U Srbiji kategorija mikro, malih i srednjih preduzeća zauzima najveći udeo u registru privrednih subjekata i predstavlja okosnicu rasta i ekonomskog razvoja, a samo u Vojvodini posluje oko 240 stranih kompanija koje zapošljavaju gotovo 70.000 radnika.
Uvažavajući doprinos mikro, malih i srednjih preduzeća i prepoznajući ih kao garanta ekonomske sigurnosti građana, SVM će nastaviti da inicira i podržava programe koji će olakšati njihovo poslovanje i jačati konkurentnu poziciju na tržištu.
SVM će posebnu pažnju posvetiti stvaranju podsticajnog poslovnog ambijenta za domaće i strane investitore,
raditi na promociji inovacija i uvođenju novih tehnologija, a u cilju povećanja zaposlenosti.
U periodu 2016-2020. SVM će nastaviti da se zalaže za izdvajanje značajnih sredstava iz budžeta RS, kao i budžeta AP Vojvodine za lokalne infrastrukturne projekte
i izgradnju industrijskih zona u AP Vojvodini,
kao što smo se izborili da se u budžetu RS za 2016. godinu obezbede sredstva i nakon 3 godine nastavi gradnja Y-kraka od autoputa Horgoš-Beograd do graničnog prelaza Kelebija u okviru završetka izgradnje Koridora 10-severni krak,
ali i sredstva za nastavak rekonstrukcije zgrade Narodnog pozorišta u Subotici.
Nastavićemo da se zalažemo, da se prilikom određivanja područja i granica upravnih okruga, kao i razvojnih oblasti vodi računa o prostornoj, saobraćajnoj, privrednoj ili drugoj povezanosti,
kao što smo učinili i usvojenim amandmanom na Predlog Zakona o privrednim komorama, kojim je SVM omogućio obrazovanje regionalnih privrednih komora i za područja više opština, čije teritorije pripadaju različitim upravnim okruzima.
Angažovaćemo se da se u okviru programa IPA prekogranične saradnje: Srbija-Mađarska za period 2014-2020 izradi projektna dokumentacija za deo pruge od Subotice do Baje.
Založićemo se da se u saradnji Vlade Republike Srbije i Vlade Mađarske obezbede sredstva za izgradnju pruge Baja-Subotica-Segedin, koja će uz železnički koridor Beograd-Budimpešta povezati ne samo vojvođanske opštine sa Mađarskom, već i Srbiju sa evropskim saobraćajnim mrežama.
Izgradnja železničke infrastrukture će predstavljati snažan podsticaj za privredni napredak opština na severu Vojvodine,
omogućiti razvoj kulturnog i zdravstvenog turizma,
olakšati komunikaciju i mobilnost stanovništva sa obe strane granice.
I na republičkom i na nivou lokalnih samouprava ćemo sve učiniti da se održi železnički saobraćaj na regionalnim i lokalnim prugama.
Pri ocenjivanju funkcionisanja ovih železničkih linija ekonomičnost ne može biti jedini kriterijum.
Zahvaljujući angažovanju SVM-a otvorena su dva nova drumska granična prelaza.
Radi nesmetanog protoka ljudi i robe, založićemo se za otvaranje novih, kao i za produženje radnog vremena postojećih, koji su trenutno otvoreni od 7-19 časova.
Trudićemo se, da uključimo potiske opštine u projekte prekogranične saradnje kako bi se iskoristio status reke Tise kao međunarodnog plovnog puta, i zajedničkim planiranjem stvorili uslovi da ove opštine unaprede vodoprivrednu i saobraćajnu infrastukturu,
poboljšaju standarde zaštite životne sredine,
ali i prihoduju od dobiti u trgovini, prometa putnika i robe i turizma.
SVM će podržati da se u okviru vrlo dobre saradnje Vlade Republike Srbije i Vlade Mađarske, pokrene inicijativa da se pruga Baja-Subotica-Segedin, kao i reka Tisa uvrste u sistem Transevropske mreže transportnih mreža, što je preduslov za učešće u evropskim fondovima za finansiranje ovakvih strateških projekata.
II. Politika održive poljoprivredne proizvodnje i zaštite životne sredine
SVM će učiniti sve kako bi poljoprivrednim proizvođačima bile dostupne informacije o uslovima i mogućnostima za konkurisanje za EU fondove podrške poljoprivrednicima (IPARD).
Zahvaljujući ostvarivanju Strategije teritorijalnog i ekonomskog razvoja vojvođanskih mađarskih zajednica već je u prvom pozivu, kroz šest kreditnih oblasti pružena šansa poljoprivrednicima da dođu do bespovratnih sredstava za kupovinu traktora, PVC folije, stoke za uzgoj, pčela, mreža za protivgradnu zaštitu, poljoprivrednih mašina i priključne mehanizacije, sistema za navodnjavanje i sadnju plantaža.
Prvi konkursni poziv (rok za prijavu: 1-31. marta) finansijski nosi svega 2% sredstava od ukupne sume, a uz poljoprivrednike u prvom pozivu mogu konkurisati i mladi parovi za kupovinu seoskih kuća,
kao i preduzetnici za unapređenje poslovanja malih i mikro preduzeća.
Tokom 2016., 2017. i 2018. godine raspisaće se još nekoliko konkursa.
Rukovodeći se načelima zajedničke evropske poljoprivredne politike uspeli smo da u postupku izmena i dopuna Zakona o poljoprivrednom zemljištu amandmani SVM-a budu prihvaćeni, i postigli da: 1. poljoprivredno zemljište može kupiti fizičko lice, koje ima najmanje 5 godina prebivalište u lokalnoj samoupravi, gde se nalazi parcela, odnosno ima najmanje 3 godine registrovano poljoprivredno gazdinstvo;
2. da poljoprivrednici koji žive u pograničnim naseljima mogu da kupe i ono poljoprivredno zemljište u državnoj svojini koje se nalazi na udaljenosti manjoj od 10 km od državne granice, uz saglasnost Vlade;
3. u proceduri uzimanja u zakup zemljišta može da učestvuje poljoprivredni proizvođač, koji najmanje 3 godine živi u konkretnoj lokalnoj samoupravi;
4. za zakup najviše 30% državnog zemljišta po pravu prvenstva zakupa će uspešno moći da konkuriše više domaćih ili stranih pravnih lica (zadruga, preduzeće)
odnosno, može se ponuditi i zemljište, koje više godina nije bilo izdato u zakup, za koje nije bilo zainteresovanih.
Iz postupka prodaje državnog poljoprivrednog zemljišta biće izuzeto zemljište koje je predmet restitucije.
SVM je i dalje stava da je neophodno utvrditi skup restriktivnih uslova (godine prebivališta i bavljenja poljoprivredom) koji se moraju kumulativno zadovoljiti, ako se želi kupiti poljoprivredno zemljište nakon 1. septembra 2017. godine.
Zalažemo se za izmene odredbi Zakona o penzijskom i invalidskom osiguranju:
SVM je inicirao formiranje radne grupe (koju čine predstavnici četiri ministarstva Vlade) u cilju rešavanja problema plaćanja doprinosa za penzijsko-invalidsko osiguranje poljoprivrednika, srazmerno površini koju gazdinstvo obrađuje i visini prihoda.
Zbog nagomilanih dugova, SVM je predložio otpis kamata i reprogram glavnog duga.
Zalagaćemo se da pravo na naknadu prihoda po osnovu rođenja i nege deteta imaju nosioci (majka/otac), kao i član/članica porodičnog poljoprivrednog gazdinstva.
Na predlog SVM-a su pripremljene izmene Zakona o bezbednosti saobraćaja, kojim bi se isključila obaveza registracije priključnih poljoprivrednih mašina koje fabrički ne mogu ispuniti uslove registracije.
Uspešno rešen problem registracije polovnih poljoprivrednih mašina, koje su zahvaljujući angažovanju SVM-a poljoprivrednici mogli da registruju do kraja prošle godine i bez prvog računa o kupovini, je garancija da ćemo se i po pitanju registracije priključne poljoprivredne mehanizacije rukovoditi najboljim interesima poljoprivrednika.
Na inicijativu SVM-a Ministarsto poljoprivrede je izradilo Nacrt pravilnika o malim proizvođačima kao subjektima u poslovanju hranom životinjskog i biljnog porekla, kojim će se omogućiti malim poljoprivrednim proizvođačima da u skladu sa Zakonom o bezbednosti hrane proizvode, prerađuju i plasiraju svoje proizvode.
Ne možemo govoriti o boljim, zdravijim uslovima života građana, o ekonomskom razvoju i unapređenju poljoprivredne proizvodnje bez usaglašavanja sa propisima EU koji normiraju standarde kvaliteta životne sredine, što će predstavljati jednu od oblasti angažovanja SVM-a.
III. Politički koncept AP Vojvodine i promene Ustava Republike Srbije
Akcioni plan za pregovaranje poglavlja 23 „Pravosuđe i osnovna prava“ predviđa promenu Ustava Republike Srbije do kraja 2017. godine.
U procesu ustavne revizije SVM će se zalagati da se u pravni sistem Republike Srbije uvede kategorija ustavnog zakona, koji se donosi kvalifikovanom većinom.
SVM će se zalagati da zakoni koji regulišu pitanja nadležnosti i finansiranja Autonomne pokrajine Vojvodine, imaju status ustavnog zakona.
SVM će se zalagati da se Ustavom garantuje veći broj izvornih nadležnosti
i da se precizno utvrde izvori finansiranja AP Vojvodine.
Ostajemo dosledni u zalaganjima da se donesu izmene Zakona o utvrđivanju nadležnosti AP Vojvodine,
kao i Zakon o finansiranju AP Vojvodine,
koji predstavlja jedan od preduslova za nastavak realizacije infrastrukturnih i drugih razvojnih projekata vojvođanskih opština i gradova.
U postupku izmena Zakona o lokalnoj samoupravi, SVM će se zalagati za preciznije uređivanje pravnog statusa mesnih zajednica (regulisanje nadležnosti, kriterijumi za dodelu sredstava, nadzorni mehanizmi)
kako bi se omogućilo što većem broju građana da se uključe u proces donošenja odluka koje se tiču unapređenja kvaliteta svakodnevnog života njihove lokalne zajednice.
IV. Evropa regija i prekogranične saradnje
SVM je posvećen unapređenju i promociji evroatlantskih integracija Srbije.
Kao jedina politička stranka iz Srbije koja je pridruženi član grupacije Evropska narodna partija, trudimo se da interese Srbije, mađarske zajednice i Autonomne pokrajine Vojvodine prezentujemo, kao i da za njih lobiramo pred svim relevantnim evropskim institucijama, donosiocima ključnih političkih odluka i uticajnim političkim forumima.
Zalagaćemo se da evropske regionalne politike prevedemo u našu svakodnevnicu, budući da se više od 70% propisa EU odnosi na regulisanje života na regionalnom i lokalnom nivou i da su evropski regioni i gradovi uključeni u upravljanje ili trošenje više od 75% budžeta EU.
Opštine i gradovi su dobili mogućnost da aktivnije učestvuju u programima prekogranične saradnje zahvaljujući višegodišnjim zalaganjima SVM-a da Narodna skupština potvrdi „Madridsku konvenciju“.
Angažovaćemo se da što veći broj opština i gradova učestvuje u projektima Evropskog partnerstva za teritorijalnu saradnju (EGTC)
i iskoristi šansu da zaključivanjem sporazuma o prekograničnoj saradnji uspostavi dobrosusedske, ekonomske i kulturne kontakte, a u cilju unapređenja regionalnog razvoja,
transporta,
turizma,
zaštite životne sredine,
kulture
i uzajamne pomoći u vanrednim situacijama.
V. Prava pripadnika nacionalnih manjina: kako prevesti zakone u život
U procesu pristupanja Srbije EU posebnu pažnju ćemo posvetiti implementaciji “Manjinskog akcionog plana” pripremljenog shodno smernicama Akcionog plana za pregovaranje poglavlja 23 “Pravosuđe i osnovna prava”.
Usvajanjem „Manjinskog akcionog plana“ koji je rezultat zajedničkog rada predstavnika nacionalnih manjina, Pokrajinske i Vlade Republike Srbije, učinjen je važan pomak u institucionalnoj zaštiti prava pripadnika nacionalnih manjina.
Ciljevi „Manjinskog akcionog plana“ koji pokrivaju ključne oblasti ostvarivanja prava pripadnika nacionalnih manjina i posebno, njihova realizacija u raznim oblastima života i rada, predstavljaju istovremeno i merila preko kojih će se pratiti i ocenjivati napredak Srbije u procesu pristupanja EU.
Sledstveno, u svetlu očekivanih izmena Ustava, implementacije Akcionog plana za pregovaranje poglavlja 23, kao i „Manjinskog akcionog plana“ pred sazivom Narodne skupštine 2016-2020. naći će se veliki broj zakona koji će regulisati oblast ostvarivanja, unapređenja, zaštite i promocije prava pripadnika nacionalnih manjina.
SVM se zalaže da zakoni kojima se uređuje uživanje individualnih i kolektivnih prava pripadnika nacionalnih manjina imaju status ustavnog zakona.
SVM se zalaže da Ustav Republike Srbije preciznije reguliše položaj nacionalnih saveta nacionalnih manjina u pravnom i političkom sistemu, odnos nacionalnih saveta i drugih organa vlasti, nadležnosti i finansiranje nacionalnih saveta
kao i da, u skladu sa obrazloženjem Odluke Ustavnog suda zakonodavac preformuliše određene odredbe Zakona o nacionalnim savetima nacionalnih manjina, kako bi se omogućilo ostvarivanje manjinske samouprave bez smanjivanja dostignutih standarda.
Dvodecenijsko zalaganje SVM-a za povećanje broja pripadnika nacionalnih manjina u javnom sektoru u cilju ostvarivanja srazmerne zastupljenosti je donelo rezultate:
SVM je podnetim i usvojenim amandmanima na predloge Zakona o zaposlenima u autonomnim pokrajinama i jedinicama lokalne samouprave, Zakona o registru zaposlenih i izabranih lica kod korisnika javnih sredstava, Zakona o javnom beležništvu, Zakona o načinu određivanja maksimalnog broja zaposlenih u javnom sektoru i Zakona o policiji obezbedio da se prilikom zapošljavanja vodi računa o nacionalnom sastavu stanovništva,
odgovarajućoj zastupljenosti pripadnika nacionalnih manjina
i poznavanju jezika i pisma u službenoj upotrebi.
Usvojen je amandman SVM-a kojim je regulisana obaveza za celokupan javni sektor (na republičkom, pokrajinskom i lokalnom nivou) da se vodi evidencija o nacionalnoj pripadnosti i jeziku stečenog obrazovanja zaposlenih.
Uspeli smo, da se po prvi put zakonom predvidi davanje prvenstva jednako kvalifikovanim kandidatima pripadnicima nacionalnih manjina, kao važan preduslov ostvarivanja pune ravnopravnosti između pripadnika nacionalne manjine i građana koji pripadaju većini.
Insistiramo na poštovanju prava pripadnika nacionalnih manjina na jednak pristup obrazovanju,
što je između ostalog potvrđeno i donošenjem Pokrajinske skupštinske odluke o polaganju prijemnog ispita na jezicima nacionalnih manjina, kojom je utvrđeno pravo kandidata na polaganje prijemnog ispita na jezicima manjina koji su u službenoj upotrebi, prilikom upisa na fakultete i više škole čiji je osnivač AP Vojvodina.
Posvetićemo posebnu pažnju onom delu „Manjinskog akcionog plana“ koji se bavi rešavanjem statusa obrazovnih ustanova koje su od posebnog značaja za manjinske zajednice, a u kojima se nastava pretežno izvodi na srpskom jeziku.
Zalagaćemo se za uvođenje nove metodologije učenja srpskog kao nematernjeg jezika sa ciljem da pripadnici nacionalnih manjina na adekvatnom nivou nauče jezik većinskog naroda.
Poznavanje jezika većine predstavlja i dodatnu prednost na konkursima za zapošljavanje, utiče na izbor profesije i dalju karijeru odgovarajućoj zastupljenosti pripadnika nacionalnih manjina
i otvara mogućnost pripadnicima nacionalnih manjina da budu u većoj meri uključeni u proces donošenja odluka u lokalnoj zajednici.
Zajedničkim zalaganjem Pokrajinske vlade, Vlade Mađarske i Subotičke biskupije Rimokatoličke crkve krajem prošle godine otvoren je Studentski dom „Evropa” za studente Univerziteta u Novom Sadu koji su osnovno ili srednje obrazovanje stekli na mađarskom jeziku, kao i srpske studente iz Mađarske.
Vojvođanski Mađari i Srbi iz Mađarske će zahvaljujući uslovima stanovanja i studiranja koje pruža Studentski dom „Evropa“ kreirati u Vojvodini društvo znanja, inovacija i novih tehnologija, ostajući u svom zavičaju kao uvaženi stručnjaci, od koristi svojoj zajednici.
VI. Politike socijalne podrške, solidarnosti i zdravstvene zaštite
Od osnivanja, u protekle 22 godine SVM se zalaže za uvođenje modela socijalne sigurnosti koji se temelji na principu individualne, porodične, društvene i institucionalne solidarnosti, principu koji mora biti ugrađen u sve zakone.
Nastavićemo da razvijamo, u saradnji sa nevladinim i verskim organizacijama, započeti program pomoći starim osobama, staračkim domaćinstvima i socijalno ugroženim porodicama koje žive na selu, salašima i periferijama gradova.
Angažovaćemo se, da se iz fondova EU i sredstvima iz budžeta lokalnih samouprava nastavi pružanje pomoći (ishrane, kućne nege, zdravstvene zaštite) osobama koje postojeći socijalni sistem ne prepoznaje.
Nastavićemo sa zalaganjem da se obezbede različiti modeli pomoći, bilo kroz novčanu podršku, subvencije ili usluge, a kako bismo smanjili i ublažili rizike siromaštva.
Nastavićemo sa zalaganjem da se podigne nivo i kvalitet usluga u vojvođanskim domovima zdravlja i bolnicama,
kao i da usluge osnovne dijagnostike budu dostupne u svim javnim bolnicama.
Zalagaćemo se, kao i u prethodne dve godine, da se za što veći broj vojvođanskih domova zdravlja obezbede ambulantna kola, kao i savremena dijagnostička i terapijska oprema.
SVM će se zalagati da se u budžetu Republike Srbije u oblasti socijalne zaštite predvide sredstva za sufinansiranje aktivnosti drugih subjekata u socijalnoj zaštiti (udruženja, preduzetnici, privredna društva i drugi oblici organizovanja).
Na inicijativu SVM-a Vlada je uredbom uvela obavezu učešća radno sposobnih korisnika novčane socijalne pomoći u programima društveno korisnih javnih radova.
Uredbom je učinjen prvi korak u nastojanju da se uskrati mogućnost višestrukim povratnicima u vršenju krivičnih dela da primaju socijalnu pomoć, što ćemo ostvariti iniciranjem izmena Zakona o socijalnoj zaštiti.
VII. Žrtve imaju pravo na dostojanstvo, na istinu, pravdu i obeštećenje
Kao rezultat zalaganja SVM-a, Vlada Republike Srbije je 30. oktobra 2014. godine donela Rešenje o ukidanju kolektivne odgovornosti pripadnika mađarske nacionalnosti sa područja Čuruga, Žablja i Mošorina, koji su nakon II svetskog rata bili proglašeni ratnim zločincima primenom principa kolektivne odgovornosti.
SVM će i ubuduće pratiti pokrenute postupke rehabilitacije, rukovodeći se političkom i moralnom obavezom da žrtve zaslužuju pravdu i istinu.
Zalagaćemo se da novi saziv Narodne skupštine što pre donese izmene Zakona o restituciji kojim će se obezbediti mogućnost povraćaja imovine putem zamene za postojeće poljoprivredno, šumsko i građevinsko zemljište.
Tražićemo da se povraćaj imovine crkvama i verskim zajednicama završi što pre.
VIII. Ljudska bezbednost
Insistiranjem na poštovanju ustavne odredbe o odgovarajućoj zastupljenosti pripadnika nacionalnih manjina i na sprovođenju politikâ ravnopravnosti i merâ pozitivne diskriminacije, SVM je podnetim i usvojenim amandmanima na predloge Zakona o policiji, Zakona o javnom tužilaštvu, Zakona o javnom beležništvu i Zakona o izvršenju i obezbeđenju omogućio da se poveća broj pripadnika nacionalnih manjina u policiji i pravosuđu.
SVM je inicirao izmenu odredbi Krivičnog zakonika i Zakona o javnom redu i miru, kako bi se stvorila zakonska mogućnost da se počinioci krađa gone po službenoj dužnosti u okviru prekršajnog postupka i kada vrednost ukradene stvari ne prelazi 5 hiljada dinara.
SVM je inicirao izmene Zakona o komunalnoj policiji kako bi se i u opštinama omogućilo obrazovanje komunalne policije.
Zalagaćemo se da se u narednoj reviziji mreže sudova i javnih tužilaštava prilikom određivanja njihovih sedišta i područja vodi računa o jednakoj zaštiti prava građana, geografskoj udaljenosti i broju stanovnika.
IX. Migrantska kriza
SVM je stava da migrantska kriza predstavlja jedan od najvećih izazova za Evropsku uniju u njenoj istoriji i da je stoga neophodno definisati zajedničku evropsku politiku i pronaći jedinstveno evropsko rešenje.
Ovo je pitanje koje zahteva ozbiljan i koordiniran stav svih članica EU.
Za SVM je neprihvatljivo i odlučno se protivimo vraćanju migranata koji su tranzitirali preko naše teritorije, a nisu dobili azil u EU, jer Srbija za to nema ni materijalnih, ni ljudskih kapaciteta.
Razvoj događaja u poslednjih nekoliko meseci je potvrdio da državna politika ide u onom pravcu koji je od samog početka migrantske krize u Narodnoj skupštini zastupao jedino SVM.
Dosledni smo u stavu da je potrebno pre svih, zaštiti građane Srbije i njihovu imovinu.
Zahtevamo da Srbija spreči ilegalne migracije,
odlučno se sukobi sa krijumčarenjem ljudi, kao vidom organizovanog kriminala
i ne osniva prihvatne centre za migrante u lokalnim samoupravama gde pripadnici nacionalnih manjina žive, jer je po Ustavu RS zabranjeno preduzimanje mera koje bi prouzrokovale veštačko menjanje nacionalnog sastava stanovništva.
Srbija nije spremna za prihvat migranata, budući da bi osobama kojima garantuje azil morala da organizuje smeštaj, pristup tržištu rada i druga prava.
SVM je stava da je potrebno da Srbija učestvuje u razgovorima na svim nivoima kako bi pomogla u kreiranju regionalnih mehanizama za upravljanje migrantskom krizom.
Izborni program SVM-a za period 2016-2020. predstavlja izveštaj o ostvarenim rezultatima, ali i predlog kako rešiti listu budućih zadataka.
U svakom problemu vidimo čoveka sa imenom i prezimenom, porodičnom i profesionalnom istorijom.
Naša je obaveza da životne izazove prevedemo u Zakon, kako bi institucije garantovale predvidivu, sigurnu i bezbednu svakodnevnicu.
Uz podršku građana, SVM će u naredne četiri godine biti u prilici da nastavi da: učestvuje u postupku promene Ustava Republike Srbije;
utiče na donošenje zakona koji će obezbediti odgovarajuću zastupljenost pripadnika nacionalnih manjina u javnoj upravi, na republičkom, pokrajinskom i lokalnom nivou;
da učestvuje u donošenju zakona koji će definisati nadležnosti i finansiranje AP Vojvodine;
kreira sistem podsticaja malim i srednjim preduzećima,
štiti interese poljoprivrednika i članova njihovog domaćinstva;
inicira rešenja kojima će se garantovati izgradnja sigurnog i bezbednog demokratskog okruženja za sve;
da utiče na donošenje zakona kojima će se garantovati zaštita svih socijalno ranjivih grupa.
