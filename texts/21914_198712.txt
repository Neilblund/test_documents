Vlaams Blok. Programma parlementsverkiezingen 1987.  Het Vlaams Blok strijdt voor de onafhankelijke Vlaamse staat. Meer dan 150 jaar Vlaamse Beweging moet nu haar voltooiing vinden in wat het vanzelfsprekend doel is van elke nationale strijd: volledige en onbeperkte onafhankelijkheid. Hiermee plaatst het Vlaams Blok zich in de traditie van de consequenten, van de meest rechtlijnigen uit de generaties die ons voorgingen. Wat men vroeger eiste "eigen lot in eigen land", "weg moet de voogden", "zelfbestuur'", vertalen wij kort en krachtig met: "onafhankelijkheid"! Alle staatshervormingen leren ons dat halve oplossingen, of ze nu decentralisatie, federalisme, confederalisme of hoe ook heten, niets wijzigen aan de fundamentele onrechtvaardigheid: de Belgische staat, gebouwd op het geduld en de toegeeflijkheid van de Vlaamse meerderheid, en op de miljardendiefstallen, het imperialisme van de Waalse minderheid. Zolang dit België bestaat, zal elke conflictsituatie uitdraaien op "geven en toegeven" vanwege de Vlamingen, zelfs van de zogenaamde flaminganten, steeds gevolgd door nieuwe Waalse eisen. Wanneer wij die miljardendiefstallen eens en voorgoed willen stoppen. Wanneer wij gedaan willen maken met de niet-aflatende stroom van geld en middelen, vanuit Vlaanderen naar Wallonië via wie weet welke staatsinstellingen en parastatalen. Wanneer wij aan Happart en andere potsierlijke conflicten een eind willen stellen. Wanneer wij een einde willen stellen aan gebiedsroof en verfransing. Wanneer wij voor 6.000.000 Vlamingen hetzelfde willen bekomen wat enkele tienduizenden op de Fidji-eilanden reeds hebben. Wanneer wij voor onze kinderen een veilige toekomst willen opbouwen, waarbij zij in eigen land de beste kansen tot ontplooiing krijgen. Dan staan we achter de eis: onafhankelijkheid nu! Alleen onafhankelijkheid laat aan onze gemeenschap de mogelijkheid zich naar eigen aard ten volle te ontplooien, soeverein te beslissen met wie en waarover onderhandeld wordt. Alleen in een onafhankelijk Vlaanderen kan onze Vlaamse hoofdstad Brussel uitgroeien tot een volwaardige Europese hoofdstad. Alleen een onafhankelijk Vlaanderen kan toenadering zoeken tot Nederland, om als een Nederlandse gemeenschap van 20.000.000 mensen straks een volwaardige plaats in een eenwordend Europa in te nemen. Alleen onafhankelijkheid stelt Vlaanderen in staat, verlost van de communautaire twisten, als moderne natie de problemen van de 21ste eeuw aan te vatten. Daarom eist het Vlaams Blok nu:  -   geen halve doch volledige grondwetsherziening.  -   goedkeuring van ons wetsvoorstel tot afschaffing van de faciliteiten     in Vlaanderen, en tot beperking van Brussel tot de 19 gemeenten.  -   goedkeuring van onze wetsvoorstellen, die de wederrechtelijk     ontnomen gebieden in en rond Moeskroen, Komen, Edingen, de     Jekervallei en Overmaas aan Vlaanderen teruggeven.  -   goedkeuring van onze wetsvoorstellen ter aanvulling van het     Septemberdecreet op het gebruik van vreemde talen: nog steeds worden     talrijke Vlamingen in eigen land in vreemde talen bevolen!  -   onmiddellijke splitsing van alle ministeries.  -   maximale uitbreiding van bevoegdheid en financiële middelen der     Vlaamse Executieve.  -   onmiddellijke toepassing van de 60/40-verhouding Vlamingen/ Walen     zowel op het vlak van de financies als op dat van de benoemingen,     ook bij de samenstelling van de regering.  -   stopzetten van het stelsel van 2 maten en 2 gewichten in de     rechtspraak.  -   oprichting van een officieel orgaan dat een zo ruim mogelijke steun     biedt aan de Vlamingen in Frans-Vlaanderen en Wallonië.  -   van nu af, en op alle terreinen: heroveringspolitiek en tegelijk:     geen verdere toegevingen meer! Op weg naar Vlaamse onafhankelijkheid     kan van enige toegeving aan Wallonië geen spraak meer zijn.  Het Vlaams Blok strijdt voor een veilig Vlaanderen. Vlaamse onafhankelijkheid bereikt men niet alleen door een grondige wijziging van de staatsstructuur. Welke betekenis zou een onafhankelijk Vlaanderen hebben in een onvrij Europa? Welke zin heeft een bevrijding uit Belgisch kolonialisme, om straks onder het imperialisme van Oost of West te verstikken? Generaties Vlaamse strijders hebben niet het beste van zichzelf gegeven, opdat Vlaanderen straks tot zoveelste Amerikaans protectoraat zou verkommeren, of tot zoveelste eiland in de Goelagarchipel veroordeeld worden. Wij willen de externe veiligheid van onze volksgemeenschap ook en zeker voor de komende generaties waarborgen. Daarom pleit het Vlaams Blok voor een sterk, weerbaar Europa gebouwd op basis, niet van de vaak onnatuurlijke staten, maar op grond van de volksgemeenschappen. Dit Europa moet sterk genoeg zijn om zijn onafhankelijkheid, politiek, cultureel en economisch te handhaven én te verdedigen, zowel ten opzichte van de Sovjet-Unie of van de Verenigde Staten van Amerika, als t.o.v. om het even welke andere bedreiging. Tegenover het Amerikaanse imperialisme, hoe verleidelijk en onopvallend het ons wordt ingelepeld ook, dienen wij onze Europese eigenheid, onze eeuwenoude tradities krachtig te beklemtonen. Intussen moet Europa het objectief noodzakelijke bondgenootschap met de Verenigde Staten handhaven, totdat de nagestreefde Europese eenheid werkelijkheid geworden is. Tegenover het Sovjettotalitarisme is iedere vorm van capitulatie, eenzijdige ontwapening of schaapachtig pacifisme, een stap in de richting van een Europees machtsvacuüm, waardoor de Russische bedreiging alleen maar kan toenemen. Daarom staan we achter de leus: vreedzaam maar weerbaar! Veiligheid in Europa, veiligheid voor Vlaanderen, maar ook: veiligheid in Vlaanderen! Het toenemen van de onveiligheid op straat, in de handelszaak, in eigen huis vaak, bekommert ons. De misdaad neemt toe. In steeds meer wijken van onze grote en middelgrote steden is het beslist af te raden, zich in de duisternis op straat te wagen. Voor wie een handelszaak uitbaat, of in een bankkantoor werkt, is de bedreiging overvallen te worden, een dagelijkse realiteit. Het Vlaams Blok verwerpt de theorie als zouden misdadigers "slachtoffers van de samenleving" zijn die men zacht moet behandelen. Dit terwijl niemand zich bekommert om hun slachtoffers. Dag na dag stelt men vast dat ons politieapparaat verouderd is, onvoldoende gemotiveerd, slecht gecoördineerd, maar wie doet er wat aan? Daarom eist het Vlaams Blok nu: Op het vlak van de buitenlandse veiligheid:  -   een op Europees niveau gecoördineerde, ernstige inspanning op gebied     van de landsverdediging. Vlaanderen moet als afzonderlijke entiteit     deel uitmaken van een Europees leger.  -   zolang Europa niet in staat is, voor zijn eigen verdediging te     zorgen, nakomen van onze NAVO-verplichtingen.  -   alle ontwapening moet evenwichtig, gelijktijdig en gecontroleerd     geschieden.  -   strenger optreden tegen agenten van buitenlandse mogendheden die     hier hetzij als spionnen, hetzij als demoraliseringsagenten onze     veiligheid rechtstreeks of onrechtstreeks bedreigen.  -   ruime voorlichtingscampagne tegen manipulatie en desinformatie.  -   uitbouw van onze economische en culturele banden met de Republiek     van Zuid-Afrika. Op het vlak van de veiligheid van individu en     gezin:  -   maatregelen om de veiligheid in steden en gemeenten te verhogen.  -   maatregelen om de veiligheid van handelsondernemingen, banken e.d.     te waarborgen.  -   strengere bestraffing van de misdaad.  -   snellere en betere hulpverlening aan de slachtoffers van     misdadigheid.  -   modernisering, coördinering en versterking van onze politie- en     rijkswachtkorpsen.  -   goedkeuring van het wetsvoorstel Dillen, dat lessen in     verdedigingszin in het onderwijs invoert.  Het Vlaams Blok strijdt voor een realistische oplossing van het gastarbeidersprobleem. Het Vlaams Blok is in Vlaanderen de enige politieke partij, die de moed heeft een gezonde, tegelijk realistische en menselijke, oplossing voor het gastarbeidsvraagstuk voor te stellen. Een land met een half miljoen werklozen heeft geen behoefte aan buitenlandse arbeidskrachten. Bovendien zou de integratie van grote getallen gastarbeiders op Vlaamse bodem straks een ander volk doen ontstaan: een volk van ontwortelden, thuislozen. Onze bekommernis gaat ook in de richting van de vreemde arbeiders zélf: in een tijd dat men zo graag praat over vervreemding, leefmilieu en mensenrechten, zou men toch niet mogen aanvaarden dat honderdduizenden Noord-Afrikanen, Turken, Afrikanen en wat al meer, losgerukt worden én blijven uit eigen land, klimaat, religie, zeden en gewoonten. In ieders belang moet een klimaat worden geschapen dat het de gastarbeiders mogelijk maakt, terug te keren naar hun land, om er de hier opgedane ervaring en kennis in dienst te stellen van hun eigen volk. De oude Vlaamse slagzin "werk in eigen streek" gold én geldt inderdaad voor de Vlamingen zelf, maar ook en zeker voor de talloze vreemde inwijkelingen. Op termijn moet de overgrote meerderheid der niet-Europese gastarbeiders terugkeren naar hun land. Daarom eist het Vlaams Blok nu:  -   onmiddellijke goedkeuring van het wetsvoorstel Dillen dat de     vrijwillige terugkeer van de gastarbeiders bevordert. De, onder druk     van onze voorstellen gemaakte, regeringsmaatregelen zijn     onvoldoende!  -   strikte toepassing van de bestaande wetgeving inzake immigratiestop.  -   terugsturen van alle vreemdelingen die hier onwettig verblijven naar     hun land van herkomst, samen met hun gezinsleden.  -   onmiddellijke uitwijzing van alle vreemdelingen die zich hier aan     criminaliteit te buiten gaan.  -   verplichte terugkeer van alle langdurig werkloze vreemdelingen, in     overleg met hun land van herkomst.  -   strenge bestraffing voor wie illegaal gastarbeiders tewerkstelt.  -   onderwijs aan gastarbeiderskinderen dient verstrekt in hun taal,     godsdienst en cultuur, om aldus hun snelle en volwaardige terugkeer     naar hun land van herkomst mogelijk te maken.  -   inrichten van een voorlichtingscampagne onder vreemdelingen, om hen     in te lichten over de mogelijkheden tot terugkeer.  -   geen stemrecht voor vreemdelingen, ook niet op gemeentelijk vlak.  -   grondige herziening van onze ontwikkelingshulp: zij dient gericht te     worden op de thuislanden van de hier aanwezige gastarbeiders.     Ontwikkelingshulp mag niet gebeuren door financiële ondersteuning,     maar in de vorm van realistische, aan de streek aangepaste     projecten.  -   gezinshereniging moet gebeuren in het land van herkomst, niet hier.  -   er moet worden gestreefd naar een internationale afkeuring van het     beginsel gastarbeid, als zijnde in strijd met de mensenrechten.  -   er moet werk gemaakt worden van een politiek tot ondersteunde     terugkeer van de niet-Europese gastarbeiders naar hun land, met als     eindresultaat de terugkeer van de overgrote meerderheid van hen naar     hun vaderland.  -   herziening, sanering en verstrakking van het statuut van politieke     vluchteling: onder geen beding toekenning van dit statuut aan     economische vluchtelingen.  Het Vlaams Blok strijdt voor een Vlaanderen met meer fatsoen: Wij beleven een tijd dat élke waarde afgebroken wordt. Niet alleen wat tijdsgebonden en dus veranderlijk is, neen: alles wordt ondermijnd. Vanzelfsprekende, van generatie op generatie overgeleverde waarden worden op de helling gezet; oude zekerheden vervangen door nieuwe onzekerheden. Gezag, eerbied voor het ouderschap, voor het gezin, het lijken voor vele opiniemakers belachelijke begrippen. Eerbied voor het ongeboren leven, bescherming van het jonge leven, ook deze begrippen worden uitgehold. Naast de abortuspredikers zien we alweer andere nieuwlichters, die de pedofilie vergoelijken, ja zelfs aanprijzen. Wij van het Vlaams Blok staan voor herstel van orde, fatsoen en van alle waarden die de kwaliteit van het leven dragen en verbeteren. Door zo te handelen zijn we beslist niet "ouderwets", prediken we geen terugkeer naar "duistere" Middeleeuwen, integendeel : wij timmeren aan de weg naar een betere, dit is zelfbewuste, voorname, gezonde toekomst voor de generaties die na ons komen. Uiteraard keren we ons niet enkel tegen abstracte begrippen, of tegen theorieën verkondigd door een handvol zonderlingen. Corruptie, decadentie, machtsmisbruik, zeker indien ze gepleegd worden door zogenaamde vooraanstaanden, zullen door ons onverbiddelijk aangeklaagd worden. Daarom eist het Vlaams Blok nu:  -   goedkeuring van het Vlaams Blok wetsvoorstel dat de vrije     verspreiding van gruwel- en pornofilms aan banden legt.  -   goedkeuring van de wetsvoorstellen Annemans: actieve     drugbestrijding, ongenadige bestraffing van de drughandelaars,     betere opvang voor verslaafden, meer drugklinieken, grotere     inspanningen ter voorlichting van het vooral jonge publiek.  -   volstrekt verbod op activiteit van groepen die elke moraal bewust     ondermijnen, bijvoorbeeld die welke pedofilie aanvaardbaar willen     maken.  -   strengere bestraffing van corruptie in politiek, economie en sport.     De straf moet zwaarder zijn naarmate de schuldige meer macht heeft.  -   strenge bestraffing van politici, ambtenaren en alle individuen of     groepen die misbruik maken van hun positie om gemeenschapsgelden te     vervreemden en hun persoonlijk of groepsbezit te vergroten.  -   behoud en toepassing van de abortuswetgeving in haar huidige vorm.  -   opruiming van de Sinterklaaspolitiek voor wie geen hulp nodig heeft,     betere steunverlening aan werkelijk behoeftigen.  -   actieve morele en financiële steun aan het gezin en aan het grote     gezin.  -   maatregelen ter bescherming van individu en gezin tegen te     opdringerige diensten, firma's en personen.  -   ondersteunen van alle initiatieven die onze Europese eigenwaarde     versterken en de uitstraling van onze Europese culturele waarden     bevorderen.  Het Vlaams Blok strijdt voor een Vlaanderen met een goed onderwijs. De laatste jaren hebben wij moeten vaststellen dat het onderwijs te lijden had onder verschillende aanvallen. Er heeft een linkse machtsgreep op het onderwijs, het Vrije zowel als het Officiële, plaatsgevonden met kwalijke gevolgen op meer dan één gebied. In de eerste plaats is er ook hier de politisering en syndicalisering van de benoemingen. Op het gebied van de inhoud, van de kwaliteit en van de resultaten van het onderwijs was en blijft de ontwikkeling noodlottig. In plaats van een aansporing tot prestatie door gezonde wedijver kwam vervlakking en nivellering naar beneden. Er ontstond een chaos beoordelingswijzen, de ene al halfzachter dan de andere, de ene al toegeeflijker dan de andere, de ene al permissiever dan de andere. Het gehalte van heel wat vakken en richtingen kan de vergelijking met vroeger noch met het buitenland doorstaan. Sommige vakken werden bewust misbruikt om te indoctrineren en "leerstof" op te dringen, waarvoor deze vakken nooit in het leven geroepen werden. Zo werd bijvoorbeeld het vak geschiedenis in tal van leerinstellingen volledig of nagenoeg volledig misvormd om de zin voor historie totaal te laar te laten gaan. Verder is de (nog steeds niet ten einde gekomen) wildgroei in het experimenteren nadelig uitgevallen. In dit verband moet hier nog de aandacht gevestigd worden op de verdienstelijke strijd van IPOC voor het behoud van type 2 in het Vrij Onderwijs. Het hoeft dus geen betoog dat een en ander de waarde en de vergelijkbaarheid van afgeleverde getuigschriften en diploma's ten zeerste in het gedrang brengt. Het ergste daarbij is dat in de eerste plaats de kinderen zelf de slachtoffers van dit alles zijn. Derhalve moeten dringend maatregelen genomen worden, negatief en positief, om de bestaande wantoestanden te verhelpen. Met het oog op de toekomst moet ook beter werk gemaakt worden van een meer op elkaar afgestemd worden van het onderwijs in Vlaanderen en Nederland, waarbij uiteraard het gehalte doorslaggevend moet blijven. Daarom eist het Vlaams Blok nu:  -   volledige Vlaamse bevoegdheid over onderwijs in Vlaanderen.  -   gelijkwaardigheid van de 2 grote onderwijsnetten.  -   herstel van de kwaliteit van het onderwijs.  -   onderwijs gericht op persoonlijkheidsvorming door het af te stemmen     op prestatie en gezonde wedijver.  -   heroriëntering van het onderwijs: minder permissiviteit, meer     gemotiveerde zin voor orde en hiërarchie.  -   hanteren van een door de overheid opgelegde eenheidsnorm voor de     beoordeling van de leerlingen (deliberaties) en voor het opleggen     van herexamens, vakantietaken en studiecontracten.  -   verplichting tot publicatie van slaagpercentages in hogere studies     door de scholen van het A.S.O. (doorstroming) die op om het even     welke wijze publiciteit maken.  -   enkel mogelijkheid tot onderwijzen in vakken die men ook effectief     bij de hogere studies volgde en waarvoor men een aggregaat behaalde.  -   strikte scheiding tussen technisch, beroeps- en algemeen onderwijs     van het type doorstroming.  -   waarborg van het behoud van het type 2.  -   invoering van terminologische onderwijseenheid in Nederland en     Vlaanderen om uitwisseling, overschakeling of samenwerking te     vergemakkelijken (om te beginnen op het gebied van handboeken en     diplomabenamingen).  Het Vlaams Blok strijdt voor solidariteit. Het Vlaams Blok als solidaristische partij wenst geen bevoordeling van om het even welk individu, om het even welke groep, om het even welk beroep of stand. Het ligt echter voor de hand dat scheefgegroeide toestanden waardoor personen, groepen of standen benadeeld of achteruitgesteld worden moeten recht getrokken worden. Daarom vestigt het Vlaams Blok de aandacht op het prangende probleem van de werkloosheid, inzonderheid de jeugdwerkloosheid, dat spijtig genoeg overgeleverd wordt aan kleine politieke berekening. Evengoed moeten middenstand en landbouw opnieuw aangemoedigd en beschermd worden. Hetzelfde geldt voor de vrije beroepen. Tenslotte moet de solidariteit van de sterken met de zwakkeren uitmonden in maatregelen ter bescherming van gepensioneerden en van gehandicapten en van alle door het lot getroffen behoeftigen. Daarom eist het Vlaams Blok nu:  -   er moet eindelijk echt werk gemaakt worden van een doeltreffende     tewerkstellingspolitiek.  -   aanmoediging van de vrije onderneming, concrete maatregelen ten     gunste van beginnende kleine ondernemers.  -   eindelijk een stel ingrijpende en doeltreffende maatregelen ten     voordele van middenstanders en zelfstandigen.  -   maatregelen ter bescherming van het gezinsinkomen, goedkeuring van     het wetsvoorstel Dillen dat bij aanwerving voorrang wil geven aan     gezinshoofden, en hen bij collectieve afdanking vuil sparen.  -   bescherming van onze ondernemingen tegen pogingen tot opslorping     door buitenlandse multinationals.  -   krachtige ondersteuning van onze Vlaamse spitstechnologie.  -   beschermende maatregelen voor land- en tuinbouw.  -   herwaardering van het thuiswerk in het gezin.  -   goed gecoördineerde steunverlening aan de gehandicapten en échte     behoeftigen.  -   gelijkschakeling van alle pensioenen en verhoging van de     minimumpensioenen.  -   beteugeling van het sociale profitariaat door uitschakeling van alle     immorele misbruiken bij ziekteverzekering en werkloosheid:     bestrijding van het zwartwerk.  -   beteugeling van het economische profitariaat door een aangehouden     strijd tegen de fiscale fraude en tegen de kapitaalvlucht naar het     buitenland.  Het Vlaams Blok strijdt voor een rechtvaardig staatsbestel. Een Vlaamse staat is, zoals elke andere echt onafhankelijke staat, slechts leefbaar, als hij de soevereiniteit van het staatsgezag effectief kan uitoefenen. Het staatsgezag dient dan ook hersteld, en totaal onafhankelijk te zijn van welke drukkingsgroep ook. Een soevereine staat is maar leefbaar als hij een nauwgezette, op alle terreinen een controleerbare en gecontroleerde staatshuishouding voert, waarbij elke uitgave op haar opportuniteit en doelmatigheid beoordeeld wordt. Een staat is maar leefbaar als hij tegenover de staatsburgers geloofwaardig is, als het politiek bedrijf echt gewaardeerd wordt. Een staat is maar rechtvaardig (en dus voor ons aanvaardbaar) als hij zich voortdurend inspant om aan elke staatsburger te bieden wat deze toekomt, niets méér, niets minder. Daarom eist het Vlaams Blok nu:  -   goedkeuring van het wetsvoorstel Dillen op de toekenning van     rechtspersoonlijkheid aan vakorganisaties.  -   verbod van politiek "dienstbetoon", dat veelal ontaardt in     onbeschaamde vriendjespolitiek. Een goed georganiseerde staat zorgt     zelf voor informatie en zo nodig individuele bijstand aan alle     staatsburgers.  -   verbod van alle politieke cumul.  -   definitief afstappen van elk politiek criterium. Bekwaamheid alleen     geldt voor benoeming of bevordering.  -   uitbreiding van de bevoegdheid van het Rekenhof, onmiddellijke en     verregaande bezuinigingen in alle sectoren van staat, provincie en     gemeente.  -   afschaffing van de kiesplicht. Invoering van het kiesrecht.  -   beperking van aantal ministeries en ministeriële kabinetten.  -   geen voortijdige ontbinding van het parlement.  -   herziening en strenge beknotting van de subsidiepolitiek.  -   controle op de objectiviteit van de voorlichting door radio en     televisie.  -   de bescherming van het leefmilieu vormt voor ons een onverbrekelijk     bestanddeel van de economische politiek. Een redelijk en gezond     beleid moet de industriële ontwikkeling optimaal bevorderen, er     tegelijk op wakend dat lucht, bodem en water niet verder aangetast,     maar terug gezond gemaakt worden.  -   invoering van het ombudsmanprincipe.  -   bescherming van de burger tegen administratieve pesterijen en     eindeloze paperasserijen.  -   algehele en onvoorwaardelijke amnestie voor de door de repressie na     de Tweede Wereldoorlog getroffenen.  Verantwoordelijk voor uitgave en opstel: Karel Dillen, Colmastraat 3, 2100 Deurne.  Wij leven in een tijd van een bedrieglijke opdringerigheid van bepaalde verkiezingsthemata. Hoe belangrijk ook het financieel-economisch herstelbeleid en vooral een grondwetsherziening waarvan wie nadenkt reeds nu voorspelt dat ze op een nieuwe Vlaamse nederlaag zal uitlopen, mogen ons niet uit het oog doen verliezen dat heel wat meer op het spel staat zoals beide vorige sprekers reeds onderstreept hebben. Eigen volk eerst betekent voor het Vlaams Blok dat wij het volk stellen boven allerlei belangengroepen zoals de politieke partijen zelf, syndicaten en ziekenkassen. Eigen volk eerst betekent de solidariteit van het ganse volk, de strijd voor een rechtvaardig staatsbestel. Het betekent de strijd tegen alle profitariaat. U vindt in de persmap het volledige programma. Ik wens hier in vogelvlucht slechts even de aandacht te vestigen op enkele punten zoals:  -   het aanmoedigen van het gezin en het grote gezin.  -   het aanmoedigen van middenstand en zelfstandige beroepen.  -   steun aan gehandicapten en échte behoeftigen.  -   uitschakelen van alle politieke cumul.  -   benoemingen en bevorderingen alleen op grond van bekwaamheid en niet     meer aan de hand van partij- of vakbondskaarten.  -   uitschakelen van het politiek dienstbetoon dat alleen maar     vriendjespolitiek op het oog heeft.  Heel even zou ik het belang willen aanstrepen van de zo noodzakelijke en dringende herwaardering van het onderwijs. Nog vers in het geheugen ligt de IPOC-manifestatie welke daarop de aandacht vestigde. Even ook wil ik als voorzitter van de enige Vlaams-nationale partij er de aandacht op vestigen dat wij de eis van algehele en onvoorwaardelijke amnestie voor de door de repressie na de Tweede Wereldoorlog getroffenen blijven stellen. Ten slotte is het niet vermetel doch integendeel noodzakelijk erop te wijzen dat deze verkiezingen ook abortusverkiezingen zijn. Het Vlaams Blok is de enige partij die terzake het behoud en de toepassing van de bestaande wetgeving eist. Karel Dillen voorzitter Vlaams Blok.  Ons radicaal nationalisme en onze houding inzake de aangekondigde grondwetsherziening. Ook deze keer zal het Vlaams Blok de enige vertolker zijn van de radicale Vlaamse onafhankelijkheidsidee. Deze kijk op de Vlaams-Waalse verhoudingen wordt bij uitstek naar aanleiding van deze verkiezingen actueel en noodzakelijk. Hoezeer de andere partijen zich ook uitputten, zij slagen er niet in te doen vergeten dat deze verkiezingen Happart-verkiezingen zijn. Zij pogen de bevolking te doen geloven dat het deze keer nu eens werkelijk over herstelbeleid gaat, over belastingverlaging gaat. Zij beloven door te zetten, de toekomst met houvast te zullen leiden, erop vooruit te gaan, nu hard aan te pakken. Maar niemand in Vlaanderen geeft aan deze verkiezingen het perspectief dat ze zouden moeten kunnen hebben. Niemand zegt de kiezer dat hij deze keer met ja of met neen kan antwoorden op een duidelijke vraag moet Vlaanderen verder compromissen blijven sluiten met de overzijde van de kloof die deze staat verdeelt? Als Walen op hun standpunt blijven, en hun radicalisme vurig aanwakkeren, moet daar dan geen Vlaams radicalisme tegenover staan? Als de Retour à Liège zijn plaats krijgt in heel Franstalig politiek België op lijsten van oppositie en meerderheid, dan is een duidelijk Vlaams antwoord meer dan ooit noodzakelijk. Dat duidelijk Vlaams antwoord heet bij deze verkiezingen Vlaams Blok. Het Vlaams Blok stelt vast dat men wil overgaan tot een grondwetsherziening die dan bij voorkeur ruim moet zijn, alomvattend en fundamenteel. Voor het Vlaams Blok is een Belgische grondwetsherziening echter steeds een vlucht voor de conflicten. Men vlucht in een gesprek omdat men weet dat het conflict onoplosbaar is. Dit gesprek leidt vrijwel steeds tot toegevingen van de sterkere (Vlaanderen) die meent zich deze toegevingen te kunnen en te moeten permitteren ten overstaan van een zich arrogant  opstellende afperser (Wallonië). Een verhouding waarin de grootste roeper wint. Het Vlaams Blok stelt voor niet meer te vluchten voor het conflict. In een perspectief dat Vlaamse onafhankelijkheid heet, kan Vlaanderen niet meer worden afgedreigd met het einde van de samenwerking. Indien Vlaanderen voldoende en duidelijk de onafhankelijkheidsidee steunt (door een stem voor het Vlaams Blok) wordt de Waalse strategie, die zich nu ontwikkelt, voldoende duidelijk beantwoord. Alleen een forse vooruitgang van het Vlaams Blok, alleen een massale aangroei van Vlaams nationale radicale stemmen voor het Vlaams Blok, zal als Vlaams verwittigingsteken worden geïnterpreteerd. Niet het aantal zetels dat in staat is mee te werken aan de Belgische cosmetische grondwetsoperaties zal beslissend zijn, doch veeleer de stevigheid waarmee Vlaanderen de Waalse afdreigingen zal (durven) beantwoorden. Het Vlaams Blok diende in de loop van dit jaar een voorstel van verklaring tot volledige herziening van de Belgische grondwet in, daarmee symbolisch vooropstellend dat alleen een herziening van het Belgische feit zelf een waardige oplossing toelaat van het probleem "2 volkeren in 1 staat, bijeengebracht en tegenover elkaar". Ipso facto verwerpt het Vlaams Blok de plannen tot gedeeltelijk herschrijven van de grondwet. Waarom handelen en onderhandelen over rechten die ons zuiver en zonder koopsom zouden moeten toekomen? Waarom in wankele en voor Vlaanderen dure compromissen een béter middel zien ter verwezenlijking van onze Vlaamse belangen, dan in het zuiver zelf bepalen van het eigen lot? Waarom een omweg als een betere weg voorstellen, wanneer er een rechte weg naar het doel is? Er is bovendien, naast het principiële, het historische argument tegen de Belgische grondwetsherzieningen. Welke baten hebben zij Vlaanderen tot op heden gebracht? De Belgische staat heeft de grondwetsherzieningen steeds gebruikt om de volkstegenstellingen te ontmijnen en ze af te leiden naar wezenlijk Belgische gemeenschaps- en gewestverlengstukken. De grondwetsherzieningen waren het Belgische antwoord op de groei en de opkomst van de Vlaams macht en van de Vlaamse meerderheid in deze staat. Het Vlaams Blok verwerpt dit antwoord en eist ongebreidelde Vlaamse macht. Het Vlaams Blok geeft stem aan wat ooit Vlaamse arrogantie moet worden. Een arrogantie die we in Europa zullen kunnen gebruiken en zullen nodig hebben zonder dat ondertussen onze grootste  energie besteed moet worden aan het compenseren van overheidsbestellingen en het sluiten van akkoorden over taalkennis in gemeentes waar franstaligen zich nog steeds niet hebben aangepast. Waar de andere partijen de aandacht afleiden van dit essentiële probleem, zet het Vlaams Blok er integendeel het spotlicht op. Zeker nu het failliet van de grondwettelijke oplossingen geleid heeft tot het failliet van een regering (gevallen over de onmogelijkheid om een Vlaams detail door te drukken), is het ogenblik daar voor een Vlaams radicalisme. Wij keren ons als radicaal Vlaams Nationalisten tegen het verdere doorvoeren van Belgische oplossingen voor het Belgisch probleem. Gerolf Annemans.
