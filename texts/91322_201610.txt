MI, OSNIVAČI...
Vjerujući u zajednicu slobodnih građana
i društvo predvođeno odgovornim, etičkim i prosvijećenim pojedincima,
spremni smo da se posvetimo dobrobiti Crne Gore
i idejama humanog,
demokratskog
i solidarnog društva;
Odlučno podržavajući proces usvajanja euroatlantskih vrijednosti
i istovremeno odani prijateljstvu i saradnji među državama i narodima;
Želeći da prekinemo praksu nesmjenjive vlasti i afirmišemo potrebu demokratskih promjena,
što je preduslov za slobodan razvoj
i opšti društveni napredak;
Ponosni na slobodarsku tradiciju, vjekovnu državnost i antifašističko nasljeđe Crne Gore;
Slijedeći ideje: pravedne države,
građanskog društva,
demokratske i sekularne zajednice,
vladavine prava,
zaštite individualnih i kolektivnih prava i prava manjina,
stvaralačke, tržišne i razvojne ekonomije,
odgovorne i racionalne države
i socijalno uravnoteženog,
pravednog društva;
Vodeći računa o napretku države na principima održivog razvoja,
zaštite životne sredine
i zelene ekonomije;
Svjesni činjenice da samo obrazovana, prosvijećena i ekonomski održiva zajednica može računati na razvoj i napredak;
Ne prihvatajući da imamo zaduženu i siromašnu zemlju,
osuđujući partitokratski politički sistem
i gušenje pravne države;
Odbacujući ekonomsku politiku koja je crnogorsko društvo svela na bogatu i privilegovanu ekstremnu manjinu, slabi i nesigurni srednji sloj i većinu koja se bori sa siromaštvom;
Spremni na saradnju, savezništvo i dijalog sa svim partijama, organizacijama civilnog društva, strukovnim udruženjima, sindikatima, socijalnim grupama i pojedincima koji su posvećeni stabilnosti i prosperitetu Crne Gore;
Znajući da su najbolji među nama oni koji su spremni da se nesebično posvete javnom interesu;
ODLUČILI SMO da osnujemo integralistički politički pokret slobodnih građana koji će biti posvećen budućnosti Crne Gore,
utemeljen na idejama građanskog društva,
pravne države,
socio-liberalnih vrijednosti,
održive i stvaralačke ekonomije.
U tom cilju objavljujemo
OSNIVAČKI MANIFEST
Naša istrajna i odlučna politika biće posvećena opštoj dobrobiti Crne Gore -
prosperitetu, stabilnosti i ekonomskom napretku.
Mi znamo da se kvalitet svake vlasti ne ogleda u političkoj retorici i obećanjima već u mjerljivom poboljšanju kvaliteta života i standarda građana.
Za nas vlast nije ono što ona misli o sebi, niti ono što drugi misle o njoj, već ono što u nasljeđe ostavlja sadašnjim i budućim generacijama.
Mi smo za politiku koja će se poznavati po tome što smo ZA nešto, a ne PROTIV nečega.
Zato ćemo se prije svega uporno i nedvosmisleno zalagati za tri temeljna cilja:
GRAĐANSKU DRŽAVU
Građanin je za nas nesporni nosilac političkog suvereniteta i ključni činilac humanog, demokratskog i slobodnog društva.
Međunarodno priznata i suverena država Crna Gora,
zasnovana na građanskoj demokratiji
i sekularnom društvu,
temelj je naše politike.
Naši programski ciljevi počivaju na punoj afirmaciji univerzalnih ljudskih i građanskih prava
i zaštiti individualnih i kolektivnih sloboda.
Protivimo se svim vrstama diskriminacije i
odlučno odbacujemo politiku koja bilo koga nasilnim ili bilo kojim drugim putem dovode u podređen ili ponižavajući položaj.
Ne prihvatamo mirenje sa bilo kojim ekstremističkim ideologijama i velikodržavnim idejama.
Privrženi smo zaštiti identiteta manjinskih naroda kao
i njihovoj političkoj afirmaciji putem principa afirmativne akcije.
DEMOKRATSKU SMJENU VLASTI
Snaga i politička zrelost jednog društva moraju počivati na izgrađivanju sposobnosti da se na demokratski i miran način mijenja vlast,
stoga je naš cilj demokratska smjena vlasti.
Negativno iskustvo uspostave postojeće vlasti nas uči da nasilne promjene ili državni prevrati vode društvo u populizam stranputicu.
Naš istorijski zadatak je vođenje politike koja će dovesti do demokratske i mirne promjene vlasti,
što će predstavljati ključnu prekretnicu za politički i društveni razvoj Crne Gore.
Svjesni da su izbori u Crnoj Gori opterećeni korupcijom,
nezrelom demokratijom i političkom neslobodom,
istrajaćemo u izgradnji političkog sistema u čijem središtu treba da bude slobodan građanin.
Naš cilj je izborna reforma koja će dugoročno omogućiti demokratske i poštene izbore i
programsku političku konkurenciju jer bez periodične smjene vlasti nema konsolidovane demokratije, niti slobodnog društva.
To ujedno podrazumijeva i transformaciju sadašnjeg političkog sistema i to u meritokratskom pravcu.
Profesionalni položaji u državi stoga moraju zavisiti od stečenog znanja i sposobnosti,  a ne od partijske pripadnosti.
EURO-ATLANTSKE VRIJEDNOSTI
Crna Gora treba da što prije postane članica Evropske unije.
Geostrateška pozicija Crne Gore kao racionalan i pragmatičan izbor upućuje na ulazak u NATO alijansu.
Insistiraćemo na realizaciji temeljitih društvenih promjena koje će omogućiti Crnoj Gori da putem transformacije političke klase i demokratske smjene vlasti naše društvo učini modernim, evropskim i prosperitetnim i samim tim zrelim za učlanjenje u Evropsku uniju.
Prihvatanje euroatlantskih vrijednosti u oblasti politike, prava, ekonomije, bezbjednosti, zaštite prostora i životne sredine predstavlja naše temeljno programsko određenje.
Založićemo se za strukturne reforme koje vode u pravcu konstituisanja profesionalnog i efikasnog odbrambenog i obavještajnog sistema državne vlasti,
kako bi Crna Gora postala uvažena članica NATO alijanse.
Vodićemo široki, argumentovani, društveni dijalog oko ove teme, sa ciljem punog informisanja građana, uvažavajuće sve one koji imaju legitimna promišljanja drugačija od navedenih.
Kao REFORMATORSKI GRAĐANSKI POKRET opredijeljeni smo za:
sistemske promjene na političkom, pravnom, ekonomskom i socijalnom planu;
rješavanje brojnih naslijeđenih i stečenih probleme u društvu i državi;
demokratsku i mirne smjenu sadašnje vlasti
Zato naši SISTEMSKI CILJEVI za koje smo uvjereni da su u interesu sadašnjih i budućih generacija obuhvataju sljedeća zalaganja:
ZA VLADAVINU PRAVA
Politika posvećena izgradnji funkcionalne pravne države predstavljaće naš programski prioritet.
Državni i lokalni organi vlasti su ispolitizovani i pod uticajem vladajućih stranaka
i u značajnoj mjeri su obilježeni nepotizmom, protekcionizmom, korupcijom i
profesionalnom nesposobnošću.
Zakonodavna vlast često donosi neustavne, neprimjenjive i konfuzne zakone.
Izvršna vlast nerijetko usvaja podzakonska akta i pojedinačne odluke koje predstavljaju primjer nezakonitog postupanja ili su dokaz protivrječne pravne politike.
Za nas su rezultati državnih organa u borbi protiv odomaćene korupcije i kriminala slabi i nedovoljni,
dok je eliminacija organizovanih kriminalnih grupa, često povezanih sa državnim i lokalnim vlastima, sporadična i neubjedljiva.
Formiranje efikasne, brojčano primjerene i profesionalne policije,
kompetentnog i samostalnog tužilaštva
i stručnog i nezavisnog sudstva predstavlja naš prioritetni državni cilj.
Političku klasu treba suočiti sa antikorupcijskim zakonom na osnovu koga bi se ispitivalo porijeklo imovine državnih i lokalnih funkcionera.
ZA OTVORENU I STVARALAČKU EKONOMIJU
Naš cilj je otvorena,
stvaralačka i na duži rok održiva ekonomija,
vođenje ekonomske politike posvećene razvoju
i preduzetništvu
i oslobođene od interesa sumnjivog kapitala,
stranačkih i beskrupuloznih motiva.
Mi želimo razvoj slobodnog preduzetništva,
podsticanje otvorenog,
debirokratizovanog i inovativnog ekonomskog sistema,
stvaralačku tržišnu privredu
i ekonomiju koja vodi računa o načelima humanog i solidarnog društva.
Mi težimo zajednici u kojoj će ekonomski nezavisan građanin biti temelj demokratske i odgovorne države.
Naš cilj je finansijski održiva država,
stvaranje sistema okrenutog razvoju malog i srednjeg biznisa
privlačnog za strane investitore
koji otvaraju nova radna mjesta.
Naša politika vratiće državi ulogu produktivnog i angažovanog aktera koji reaguje na tržišne i špekulativne deformacije
i ujedno je posvećena zaštiti prirode,
nacionalnih dobara
i infrastrukturnih resursa.
U tom pravcu, dugoročno ćemo biti posvećeni sprovođenju mjera:
Za otvorenu,
stvaralačku  i na duzi rok održivu ekonomiju.
Za državu nižeg i na duži rok održivog budžetskog deficita i javnog duga,
čije pokrivanje nije u funkciji potrošnje,već razvoja,
proizvodnje i stvaranja novostvorene vrednosti.
Za redukciju javne potrošnje,
ukidanje drzavnih garancija za privatne kompanije,
pogotovo radi finansiranja stetnih privatizacija, promasenih poslovnih poduhvata, parazitske poslovne i političke elite.
Za reprogramiranje visokog javnog duga,
vođenje politike na bazi kriterijuma iz Mastrihta
i izuzetno kreditno zaduživanje u cilju kapitalnih, ali brzih profitabilnih projekata;
Za razvojnu država posvećenu preduzetničkoj kulturi,
realnim i opreznim politikama,
postepenom i stabilnom napretku,
multigranskom, regionalno usklađenom i održivom razvoju –
što podrazumijeva stvaranje bogatstva putem implementacije koncepta održivog razvoja,
sistemskog podsticanja domaćeg preduzetništva
i razvitka socijalnog kapitala u oblastima koje su pod teretom trgovinskog deficita,
privlačenje inovativnih srednjih i malih stranih investitora
i regionalnu integraciju Crne Gore,
dugoročan razvoj preduzetničke i informatičke kulture u obrazovnom sistemu,
podsticanje biznisa i zapošljavanja kroz multigranski privredni razvoj (međunarodno integrisani naučno-istraživački projekti, proizvodna i uslužna industrija, turizam, pomorstvo, drvoprerada, organska agro-industrija, ekonomska valorizacija spomeničke kulture, nacionalni telekomunikacioni i privatni IT biznis, aktiviranje energetskih potencijala u harmoniji sa prirodnom sredinom, širenje saobraćajne mreže u korelaciji sa razvojem biznisa itd.);
Za favorizovanje konkurentne i stimulativne poreske politike
i opštih povoljnih uslova za razvoj kompanija i preduzetništva;
Za podsticanje politika privatnog-javnog partnerstva na svim društvenim nivoima (sa privatnim kompanijama, poslovnim udruženjima, nevladinim sektorom, dijasporom),
kao i favorizovanje državnog vlasništva nad javnim dobrima,infrastrukturnim resursima i prirodnim monopolima;
Za definisanje pravičnog i podsticajnog ekonomskog i radnog zakonodavstva
u cilju eliminacije sistemske korupcije,
ilegalnog zapošljavanja,
favorizacije i zaštite poštenog poslovanja i rada;
Za podsticanje zapošljavanja i socijalne stabilnosti mladih generacija putem stimulativnih državnih programa i to dominantno u privatnom sektoru.
ZA SOCIJALNO PRAVEDNO I URAVNOTEŽENO DRUŠTVO
Crnogorsko društvo je pretežno siromašno i istovremeno pod teretom klasnih i socijalnih razlika.
Preko dvije trećine domaćinstava u Crnoj Gori imaju novčane prihode koji su niži od potrošačke korpe.
Domaći nehumani, oligarhijski i klijentelistički kapitalizam pretvorio se u sistem za povlašćene i bogate,
dok je ostatak stanovništva podijeljen na tanki i nestabilni srednji sloj i pretežno osiromašene građane koji se bore sa nemaštinom i ekonomskim problemima
Ove činjenice nas obavezuju da gradimo politiku koja će dugoročno biti posvećena dominaciji srednje klase
i eliminaciji raširenog siromaštva.
Mjesečni prihodi ranjivih društvenih grupa (penzioneri, lica sa invaliditetom, lica sa socijalnom potrebom), moraju biti usklađeni sa načelima socijalno pravedne države.
Socijalna politika biće usmjerena na redukciju siromaštva primarno kroz preduzetničke projekte
i formiranje mreže domova za smještaj starih i socijalno nezbrinutih osoba.
ZA ŠTEDLJIVU, RACIONALNU I EFIKASNU VLAST
Državna administracija i lokalne zajednice su, politikom aktuelne vlasti postali skupi, neracionalni i finansijski neodrživi sistemi, ukoliko se temeljno ne reformišu.
Naša politika biće usmjerena prema reformi javne i lokalne uprave,
smanjenju broja zaposlenih u javnom sektoru,
redukciji državne administracije i nepotrebnih troškova Vlade i Parlamenta u cilju stvaranja funkcionalne, sposobne i efikasne vlasti.
Cilj nam je profesionalizacija i racionalizacija državnih institucija
i njihova stvarna nezavisnost,
umjesto fingirane kroz personalnu i političku kontrolu.
ZA ODRŽIVI RAZVOJ I REGIONALNU USKLAĐENOST
Ustavno definisana kao ekološka država Crna Gora ima sve prostorne i prirodne uslove da se razvija na principima održivog razvoja.
Prosperitet zasnovan na održivom razvoju,
zelenoj ekonomiji,
ekološkom prostornom planiranju i proizvodnji zdrave hrane mora postati strateška razvojna politika.
Država mora posvetiti posebnu pažnju eliminaciji regionalnih razlika
i ekonomskom razvoju sjevernog dijela naše zemlje.
Naš je zadatak da revitalizujemo i ekonomski oporavimo sjever Crne Gore
i omogućimo regionalnu usklađenost i kvalitetan život u svim dijelovima naše države.
Podsticanje investicija u lokalne zajednice u sjevernom dijelu Crne Gore,
njihovo saobraćajno i infrastrukturno umrežavanje
i stvaranje uslova za stabilno zapošljavanje i uspješan rad biće prioritet naše politike.
ZA DRUŠTVO RAVNORPRAVNIH GRAĐANA, NARODA, KULTURA I VJEROISPOVJESTI
Crna Gora je multietnička i multikonfesionalna državna zajednica i mi to smatramo njenom temeljnom društvenom prednošću
i stoga opredijeljeni smo za sekularnu državu
u kojoj slobodno žive ravnopravne nacije i vjeroispovjesti.
Zalažemo se za društvo u kojem će se svi individualni i kolektivni identiteti razvijati i poštovati.
Mi nemamo rezervnu državu i zato Crnu Goru smatramo domovinom svih njenih građana,
nezavisno od njihovih ličnih svojstava, nacionalne, vjerske ili kulturne pripadnosti.
Posebnu pažnju ćemo posvetiti i ravnopravnosti žena,
koje su nepravedno marginalizovane u našem društvu i nedovoljno zastupljene na važnim pozicijma,
te često diskriminisane prilikom zapošljavanja.
ZA OBRAZOVANO, PROSVIJEĆENO I ZDRAVO DRUŠTVO
Crnogorsko društvo, pod vođstvom naše odlučne reformatorske državne politike, mora doživjeti radikalan preobražaj.
Temeljita rekonstrukcija obrazovnog sistema u cilju reafirmacije učiteljskog zvanja
i stvaranja solidnog i obaveznog srednjoškolskog obrazovanja mora biti prvi krupan iskorak.
Visoko obrazovanje mora biti po dubini reformisano i to na način što će se izvršiti transformacija državnog univerziteta u ustanovu koja proizvodi autoritet, znanje, razvija primjenjive naučno-istraživačke projekte i nije podložna destruktivnoj komercijalizaciji.
Privatne visokoškolske ustanove treba inkorporirati u nacionalni obrazovni sistem putem restriktivnih i uvjerljivih akreditacija,
ali bez materijalne podrške od strane države.
Studiranje mora prestati da bude dio socijalne politike, već visoko obrazovanje mora prije svega imati za cilj stvaranje kvalitetnih domaćih intelektualnih i ekspertskih potencijala i u konačnom međunarodno konkurentnu društvenu elitu.
Kultura mora biti u središtu državne politike tako što će podstaći proces integracije kulturnih institucija i obrazovnog sistema.
Nužno je energično sprječavanje devastacije i uništenja crnogorske i multietničke kulturno-istorijske baštine
i arheoloških nalazišta koji svjedoče o istorijskim civilizacijama,
baš kao što je neophodno uvođenje državno-pravnog svojinskog režima u dijelu najznačajnijih kulturno-istorijskih resursa.
Javni zdravstveni sistem mora biti rekonstruisan na način koji će bez suvišne birokratizacije omogućiti efikasnu i kompetentnu zaštitu pacijenata,
kao i razvitak svih oblika zdravstvene zaštite koji su humani, isplativi i svrsishodni.
Zalagaćemo se za racionalan-finansijski održiv i kompetentan javni zdravstveni sistem, temeljnije afirmišući primarnu zdravstvenu zaštitu sa imanentnim programima prevencije bolesti, zdravstvenog vaspitanja, zaštite majke i djeteta...
Intenzivno ćemo raditi na modernizaciji obaveznog zdravstvenog osiguranja i ostalih vidova osiguranja i
time omogućiti široj zajednici najbolji mogući pristup zdravstvenim institucijama - javnim i privatnim.
Zdravstveni sistem treba da bude baziran na filozofiji preventivnog tretiranja zdravlja,
što na širem obrazovnom nivou uključuje koncept društvene afirmacije profesionalnog, amaterskog i rekreativnog sporta.
Afirmisaćemo kulturu napornog i poštenog rada, stalnog obrazovanja, inovativne i kreativne misli i prosvjetnog sistema koji će imati nacionalni ugled ali će moći da se mjeri i stiče povjerenje na međunarodnom obrazovnom tržištu.
ZA STRABILNI I OHRABRUJUĆU ZAJEDNICU
Veći dio aktuelne političke klase odgovoran je za destruktivne podjele koje pogađaju crnogorsko društvo poput:
socijalnog i klasnog raslojavanja koje se ogleda u siromašnoj većini,
ranjivom srednjem sloju i ultra-bogatoj manjini;
ekonomskog propadanja koje se naročito vidi u nesupješnim privatizacijama,
odsustvu industrije i zanatstva,
rastućem regionalnom raskoraku
i zaostajanju sjevernog dijela naše države;
političke diskriminacije i pravne nejednakosti što se pokazuje u svakodnevnoj stranačkoj, policijskoj i pravosudnoj praksi;
identitetskim manipulacijama što se reflektuje na demokratske, nacionalne i konfesionalne odnose, kao i konflikte u medijskoj i institucionalnoj sferi.
Ovi razlozi nas motivišu da se angažujemo u pravcu prevladavanja naslijeđenih i aktuelnih društvenih podjela,
prvenstveno otklanjanjem socio-ekonomskih, političkih i pravnih uzroka koji su do njih doveli,
ali i stalnim podsticanjem političkog i društvenog dijaloga.
Mi vjerujemo u našu budućnost u okrilju zajednice ujedinjenih evropskih država,
ali isto tako podržavamo ekonomsku i kulturnu reintegraciju, uspostavljanje dobrosusjedskih odnosa,
i moralni oporavak bivšeg jugoslovenskog i šireg balkanskog prostora.
Podržavamo politiku suočavanja sa prošlošću što uključuje i nezastarive sudske procese povodom krivičnih djela počinjenih tokom ratova na području bivše Jugoslavije.
Zalagaćemo se za donošenje zakona o nezastarijevanju djela iz oblasti ratnog profiterstva i privatizacionih procesa.
