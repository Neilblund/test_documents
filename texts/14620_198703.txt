TARTU HUOMISEN MAHDOLLISUUKSIIN  KOKOOMUS KUTSUU KAIKKI SUOMALAISET MUKAAN RAKENTAMAAN MAALLEMME TURVALLISTA TULEVAISUUTTA.  SEURAAVAN VAALIKAUDEN . AIKANA ON HALLITUKSEN JA EDUSKUNNAN LÖYDETTÄVÄ VASTAUKSET MONIIN KYSYMYKSIIN. YHTEISKUNNAN MUUTOKSET ASETTAVAT HAASTEITA ELÄMÄMME LAADULLE JA SISÄLLÖLLE. ONGELMAT ON RATKAISTAVA EIKÄ LYKÄTTÄVÄ TULEVAISUUTEEN.  SUUNTA TURVALLISEEN TULEVAISUUTEEN  Edessä olevat vaalit määrittelevät tulevaisuutemme suunnan. Kokoomus kutsuu kaikki rakentamaan turvallisempaa huomista. Tavoitteenamme on oikeudenmukainen hyvinvointivaltio, joka tukee ihmisen luovuutta, vapautta ja rauhaa.  Tarvitaan määrätietoista toimintaa, jonka olemme kiteyttäneet kolmeen perusvaatimukseen:  1. TYÖ ON TURVATTAVA  Rakennemuutoksen haasteet on voitettava. Yhteiskuntaa on kehitettävä työtä ja yrittämistä suosivaksi. Nuorten työnsaantia on edistettävä, työelämän viihtyisyyttä ja työntekijöiden vaikutusmahdollisuuksia on parannettava. Työ on tehtävä mielekkääksi.  2. PERHETTÄ ON TUETTAVA  Kansakuntamme tulevaisuus on lapsissa. Siksi lapsiperheitä on tuettava asumisen, talouden ja päivähoidon osalta nykyistä enemmän. Emme silti tahdo unohtaa vanhuksiammekaan. Heille olemme velkaa turvatut vanhuuden päivät yhteydessä omaisiin ja lähimpiin.  3. TIETOA JA OSAAMISTA ON KEHITETTÄVÄ  Säilyttääksemme kilpailukykymme kansainvälisillä markkinoilla on meidän lisättävä voimavaroja koulutukseen, tutkimukseen ja tuotekehitykseen. Se on ainoa tapa turvata elintasomme ja elämänlaatumme tulevaisuudessa.  TARTU HUOMISEN MAHDOLLISUUKSIIN JO TÄNÄÄN!  ASUNNOSTA PERUSOIKEUS  Asunnon saaminen on onnenkauppaa ja kallista. Osa lähimmäisistämme asuu ala-arvoisissa olosuhteissa ja lähes 20000 suomalaista on kokonaan ilman asuntoa.  Asuntopula voidaan poistaa.  Vuokra-asuntoja saadaan lisää alentamalla vuokratulojen verotusta ja tehostamalla julkista asuntotuotantoa.  Miksi näin ei ole tehty?  Suuri osa arava-asunnoista on jäänyt rakentamatta ja satojen miljoonien aravamäärärahat käyttämättä!  Kokoomus tahtoo poistaa aravatuotannon heikkoudet. Rakentamiseen kerätyt veromarkat on käytettävä asuntopulan helpottamiseen. Oman asunnon ostoa on tuettava alentamalla leimaveroja ja poistamalla korkovähennysten omavastuut. Olemattoman asuntotulon verotuksesta on luovuttava. Ensiasunnon hankkimista pitää helpottaa parantamalla asuntosäästöpalkkiojärjestelmää ja poistamalla ensiasunnon leimavero kokonaan.  Asuminen on perustarve. Siitä on tehtävä perusoikeus, Näin saadaan jokaiselle suomalaiselle asunto:  1. Vuosina 1988-91 rakennetaan valtion lainoittamana 16000 uutta vuokrayksiötä ja -kaksiota nykyisen 19000 vuotuisen arava-asunnon lisäksi. Valtion lainaosuutta lisätään pienasuntorakentamisen kalleutta vastaavasti.  2. Vuosien 1987-89 aikana vähintään viideksi vuodeksi vuokralle luovutetuista uusista ja ennen vuokraamattomista asunnoista myönnetään sadan prosentin määräaikainen vuokratulovähennys, joka päättyy vuonna 1993.  TYÖ ON TURVATTAVA - TÄNÄÄN JA HUOMENNA  TYÖLLISYYTTÄ El TURVATA PELKILLÄ PUHEILLA  Nykyhallituksen aikana työttömyysaste on noussut vaikka hallitus asetti työttömyyden alentamisen päätavoitteekseen. Hallitus on itse tunnustanut epäonnistuneensa.  Onko oikein, että työllistämistä verotetaan? Kun yritys hankkii koneen, se saa verovähennyksen. Kun palkkaa työntekijän, joutuu maksamaan huomattavia veroluonteismaksuja valtiolle. Työpaikkojen luomista ei tule verottaa vaan tukea.  YRITTÄJYYS LUO TYÖTÄ  Kansalaisten oikeus työhön on turvattava Työllisyyden perustana on ja on aina ollut yrittäjyys. Työvoimaveroja on alennettava. Yrittäjyyttä on tuettava helpottamalle yrityksen perustamista ja riskipääoman saantia. Yrityksille on myönnettävä koulutus-, tutkimus- ja tuotekehitysvaraus.  NUORTEN TYÖLLISYYS TURVATTAVA KOULUTUKSELLA  Lähes 18000 nuorta on vailla työ- ja opiskelupaikkaa. Koulutus on työllistämisen kulmakivi ja siksi jokaiselle nuorella on oltava peruskoulun jälkeen mahdollisuus jatkokoulutukseen. Työ ja ammattitaidoton nuori eivät kohtaa. Kokoomus vaatii apua nuorisotyöttömyyteen koulutuksen täydentämisellä, oppisopimus- ja yrittäjäkoulutusta parantamalla sekä kehittämällä kymppiluokkia käytäntöön suuntautuviksi.  MAATALOUSPOLITIIKKA OIKEUDENMUKAISEKSI  Maatalous on hyvinvointimme tukijalka. Säilyttääksemme maaseudun asuttuna on riittävällä tilakoolla luotava elinvoimaisia perheviljelmiä.  Kuluttaja ja maataloustuottaja ovat samassa veneessä. Vastakkain asettelu on unohdettava ja huomio kiinnitettävä jalostukseen ja markkinointiin.  Omavaraisuuden vuoksi on hyväksyttävä ajoittainen ylituotanto. Perusteeton ylituotanto sekä jalostus- ja myyntiketjun ylihinnoittelu on karsittava. On luotava järjestelmä, joka takaa kohtuulliset hinnat ja tuottajaväestön oikeudenmukaiset tulot.  Tavoitteiden saavuttamiseksi Kokoomus esittää seuraavaa:  - Nuorten viljelijöiden taloutta on helpotettava.  - Nuorille tuottajille on luotava edellytykset lisämaan ostoon.  - Tukipolitiikassa on otettava huomioon maan alueelliset erot.  - Vaihtoehtoisten ja liitännäiselinkeinojen kehitystä on edistettävä.  - Sosiaaliturva ja -palvelut on saatettava muuta väestöä vastaavalle tasolle.  - Tuotantosuunnaksi on hyväksyttävä myös metsätalous.  EDUSKUNTAVAALIEN ENNAKKOÄÄNESTYS KOTIMAASSA 25.2.-10.3. 1987  Jos olet muuttanut asuinkuntaa 1. 1. 1986 jälkeen, sinut on merkitty vanhan asuinpaikkasi äänestysalueen vaaliluetteloon.  Sinun on kätevintä äänestää ennakkoon postissa.  Sinun on valittava ehdokkaasi vaalipiristä, jonka alueella olevassa kunnassa sinut on henkikirjoitettu 1.1. 1986.  Ennakkoäänestysjärjestelmä on myös niitä varten jotka ovat estyneet käyttämästä äänioikeuttaan varsinaisena vaalipäivinä 15.-16.3. 1987.  Ennakkoäänestys tapahtuu ennakkoäänestyspakoissa, joita kotimaassa ovat asetuksella määrätyt postitoimipaikat. Äänestys tapahtuu jokaisena arkipäivänä postitoimipaikan normaalina aukioloaikana alkaen 25. 2. ja päättyen 10.3. 1987 klo 16.00.  Sairaaloissa ja muissa ennakkoäänestyspaikoissa määrätyissä laitoksissa äänestys tapahtuu maanantaina 9. tai tiistaina 10.3. 1987 sekä lisäksi yhtenä muuna vaalitoimikunnan määräämänä päivänä.  KOKOOMUS  TARTU HUOMISEN MAHDOLLISUUKSIIN  KESKEISET TAVOITTEET VAALIKAUDELLE 1987-91  HO ON TURVATTAVA  PERHETTÄ ON TUETTAVA  TIETOA JA OSAAMISTA ON KEHITETTÄVÄ  TEEMME TULEVAISUUDEN TURVAA  KOKOOMUS  EDUSKUNTAVAALIT 15. JA 16. MAALISKUUTA 1987 ENNAKKOÄÄNESTYS POSTITOIMISTOISSA 25.2.-10. 3. 1987  LAPSISSA ON TULEVAISUUS  Suomi tarvitsee lapsia. Lapsi tarvitsee kodin rakkautta. Kansakunnan kuihtuminen on pysäytettävä. Perheissä on tänään entistä vähemmän lapsia. Onko syynä nuorten parien huoli lastenhoidosta, työpaikasta, asunnosta - huomisesta? Yhteiskunta ei anna perheelle riittävää turvaa.  Kokoomus on perhepuolue. Lapsilisäjärjestelmä syntyi kokoomuslaisten aloitteesta. Viimeksi ajoimme läpi lastenhoitajan sosiaalikulujen verovähennyksen.  Paljon on vielä tehtävää. Jokaiselle lapselle on taattava päivähoito, perheille kohtuuhintaiset asunnot. Vanhemmille tulee tarjota valinnaisia lastenhoitomahdollisuuksia: joustava työaika, verohelpotukset, päivähoito, vanhempainpalkka.  Lapsiperheiden asiat kuntoon Suomen tulevaisuuden tähden.  Tämä on päivähoitopakettimme:  1. Valtion tukea kunnille päivähoitopaikkojen lisäämiseen.  2. Lasta hoitavalle vanhemmalle 2000 mk/kk.  3. Yksityisen päivähoidon kustannukset verovähennyskelpoiseksi 2000 mk/kk asti.  PUHDAS YMPÄRISTÖ ELÄMÄN PERUSTA  Sinulla on oikeus puhtaaseen luontoon, viihtyisään asuinympäristöön ja terveelliseen ravintoon. Taloudellinen kasvu luo hyvinvointia, mutta se tapahtuu oikein vain silloin, kun se ei vaaranna elämämme laatua.  Yhteiskunnan tulee ohjata tuotantovälineitä ja kuluttajia ympäristöä säästävään toimintaan. Asia on tänään päinvastoin: ympäristönsuojelusta verotetaan erikseen! Kun yritys hankkii uudet jätteenpuhdistuslaitteet se joutuu maksamaan niistä roimasti korkeampaa liikevaihtoveroa kuin tuotantolaitteista.  Elinympäristön turvaaminen vaatii tietoa, taitoa ja yhteistyötä. Ympäristötutkimusta on tuettava, luonnon pilaamisesta rangaistava. On luotava uusia suojelu- ja virkistysalueita. Rakentamisen on tapahduttava ympäristönäkökohdat huomioiden.  Suomen tulee taistella eturivissä kansainvälisen ympäristönsuojelunormien ja yhteistyön kehittämiseksi.  VEROTUS UUDISTETTAVA KOKONAAN  Verotuksen perusteet on luotava uudestaan. Tavoitteeksi on asetettava selkeys, yksinkertaisuus ja oikeudenmukaisuus. Verotuksen on oltava kannustavaa - ei masentavaa. Nykyiset epäkohdat mm. liian korkea marginaalivero ja yritysten verottaminen työllistämisestä.  Kokoomuksen ohjelmaan kuuluu verotuksen järkeistäminen seuraavilla tavoilla:  - verotus on uudistettava kokonaan.  - marginaaliveroa on alennettava.  - vähennysjärjestelmä on yksinkertaistettava.  - perintö- ja lahjaveroa on yksinkertaistettava.  - arvonlisä- ja yritysverouudistus on. saatettava päätökseen.  - pääomatulojen verotus on yhdenmukaistettava.  - ensiasunnon leimavero ja asuntotulovero on poistettava.  HALLINTO IHMISEN PALVELIJAKSI JULKISET PALVELUT JOUSTAVAMMAKSI  Kokoomus uskoo hyvinvointivaltioon ja yhteiskuntaan, joka pystyy turvaamaan terveys-, koulutus- ja sosiaalipalvelut. Näitä palveluja tuottamaan on voitava käyttää myös yksityisiä jos se parantaa tasoa, lisää valinnanvapautta ja säästää veromarkkoja.  Julkisia palveluita on kehitettävä ja niiden saatavuutta annettava. Jonottaminen, hitaus, paperisota ja vaikea virkakieli siirrettävä historiaan. Päätösvaltaa on siirrettävä alatasolle ja menettelyä yksinkertaistettava.  Yhteiskunnankin palvelut on tuotettava tehokkaasti ja kohtuukustannuksilla ihmisläheisyyttä unohtamatta. Palveluiden  hintaa ei saa nostaa, mutta palkkaus on oikeudenmukaistettava.
