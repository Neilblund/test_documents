Efikasno zdravstvo je potreba svih
Zdravstvena politika je jedan od najvažnijih dijelova socijalne politike svakog društva.
Trenutno stanje našeg zdravstva je takvo da su nezadovoljni i primaoci i davaoci usluga.
Nijedna oblast društvenog života nije tako opterećena ranijim sistemom kao zdravstvo.
Vrednovanje kvantiteta zdravstvenih usluga, a ne kvaliteta je nastavljeno i dalje.
Cilj reforme koju ćemo provesti je kvalitetnija, dostupnija, sigurnija i jeftinija zdravstvena usluga.
Promjene u zdravstvu moraju ići u dva pravca: promjene u sistemu zdravstvenog osiguranja,
promjene u sistemu zdravstvene zaštite.
Na nivou BiH je moguće i treba utvrditi osnovna načela zadravstvene politike, s tim da razrada i provođenje tih načela ostane u nadležnosti entiteta uz obavezno finansiranje na nivou entiteta.
Uvođenje privatnog i dodatnog osiguranja je neminovnost.
Osnovno osiguranje mora pokriti osnovni paket zdravstvene zaštite koji bi imali svi stanovnici Republike Srpske.
Obavezu izdvajanja osnovnog osiguranja će imati svi zaposleni.
Za one koji su u stanju socijalne potrebe (socijalni slučajevi, nezaposleni...) i posebne grupe stanovništa (nezaposleni, invalidi, porodice poginulih, borci...) troškove će snositi budžet RS.
Republika Srpska mora obezbijediti sredstva za sva prava koja propiše određenim grupama stanovništva.
Nema propisivanja prava za koja nisu obezbijeđena sredstva.
Raspodjela sredstava Fonda mora zavisiti od broja i kvaliteta zdravstvenih usluga, a postojeću stopu doprinosa nije potrebno mijenjati.
Zdravstvene ustanove moraju biti izložene konkurenciji i njihovo finansiranje ne smije biti paušalno.
Tražimo uvođenje dodatnog osiguranja kojim bi se omogućilo da oni koji imaju mogućnost dobiju komforniju uslugu kao i uslugu koja nije obuhvaćena osnovnim osiguranjem.
Stručna zdravstvena usluga pripada svima.
Kada je u pitanju reforma sistema zdravstvene zaštite, napravićemo takvu mrežu koja odgovara reformskim zahtjevima i potrebama Republike Srpske.
U tu mrežu obavezno mora biti uključen i privatni sektor, ravnopravno sa državnim organizacijama.
Osnovu mreže moraju činiti dva UKC-a u Banjaluci i Istočnom Sarajevu.
Sve ostale institucije sekundarnog i tercijarnog nivoa zdravstvene zaštite bi bili na određeni način naslonjeni na ova dva  klinička centra.
U primarnoj zdravstvnoj zaštiti potrebno je završiti započetu reformu uvođenjem porodičnog ljekara.
Omogućiti korisnicima usluga da biraju ljekara kod koga će se liječiti, raditi na mreži ambulanti primarne zdravstvene zaštite tako da pacijentima one budu što dostupnije.
Prije početka bilo kakvih organizacionih promjena u osiguranju i u sistemu zdravstvene zaštite, potrebno je harmonizovati informacione sisteme ova dva sistema kako bi i jedni i drugi u svakom momentu imali potrebne informacije.
Potrebno je što hitnije izvršiti standardizaciju zdravstvenih usluga i uvesti protokole liječenja na svim nivoima zdravstvene zaštite kako bi vrednovanje izvršenih usluga bilo jedinstveno.
Oblast proizvodnje i prometa lijekova, kao značajnog dijela zdravstvene zaštite, mora biti u funkciji reformisanog zdravstvenog sistema i podlijegati najstožijoj kontroli.
Evropa - kuća budućnosti
Partija demokratskog progresa je proevropska partija koja je u potpunosti okrenuta prema budućnosti Republike Srpske i BiH u Evropi i Evropskoj uniji kao krajnjem cilju.
Drugi o Evropi govore deklarativno, mi radimo na tome, ne samo politički nego i ekonomski, sprovodeći reforme i predlažući zakone koji su u skladu sa evropskim.
Najbolja potvrda evropske politike koju vodi PDP je saradnja sa partijama centra i desnog centra iz cijele Evrope koja je potvrđena kroz naše članstvo u Evropskoj narodnoj stranci.
Posebno se ističe izuzetna saradnja sa Konzervativnom partijom Velike Britanije, jednom od najstarijih evropskih partija.
PDP je stvorala, za vrijeme vođenja i učešća u vladama RS, stabilan okvir i dobre preduslove za započinjanje razgovora za ulazak BiH u Evropsku uniju.
Naš cilj je da postanemo dio Evrope, a da pri tom maksimalno zaštitimo ustavnu poziciju Republike Srpske unutar BiH.
Pregovore o Sporazumu o stabilizaciji i pridruživanju sa EU treba završiti do kraja ove godine.
Proces pregovora nosi sa sobom velike izazove za sve institucije BiH i oba entiteta kroz sagledavanje zakonske i podzakonske regulative koju je potrebno usvojiti.
U tom procesu smatramo važnim princip jednakopravnosti, gdje se tačno zna koja je uloga različitih nivoa vlasti u BiH: zajedničkih institucija, entiteta i opština.
U decentralizovanoj strukturi vlasti u BiH, određeni dio odgovornosti nose i lokalne zajednice.
One moraju dostići potreban nivo funkcionalnosti i organizovanosti po evropskim standardima.
Gdje god je to nužno i gdje god to predstavlja evropski standard za prijem u EU, podržaćemo i kreiranje jasnih nadležnosti državnih institucija.
BIH je i naša zemlja i naš je motiv da ona bude efikasna i da što prije uđe u EU.
Suprotstavićemo se svakom pokušaju zloupotrebe evropskog puta BiH za eliminaciju RS kao jednog od entiteta u BiH.
Decentralizacija je osnov gotovo svih evropskih država, pa nema razloga da tako ne bude i u BiH.
Zbog toga ne vidimo nijedan argument za smanjenje ustavne pozicije RS.
Smatramo da treba postojati bolja koordinacija i zajedničko djelovanje Savjeta ministara i vlada entiteta.
RS nije smetnja evropskom putu BiH, naprotiv, RS je, kao bolji i  kvalitetniji dio BiH, ranije i efikasnije počela da provodi evropske kriterije u mnogim oblastima.
Pregovori su poseban izazov za privredne subjekte, koji treba svoje poslovanje da usklade sa evropskim standardima.
Budućnost RS i BiH u EU zahtijeva prilagođavanje i obrazovnog sistema evropskim standardima.
To znači usmjeravanje ka specijalizovanim zvanjima i obrazovanje različitih profila stručnjaka.
Pred nama je period ogromnih izazova i PDP će nastaviti sa aktivnostima na približavanju RS i BiH Evropskoj uniji.
To iziskuje sistematičan rad na svim nivoima vlasti, ali i društva u cijelini.
PDP će jačati pozicije Republike Srpske, kao ekonomski stabilnog i za strane investitore privlačnog, dijela BiH.
Geografski i demografski Republika Srpska je odlično pozicionirana sa prirodnim resursima i privrednim potencijalima koji pružaju ogromne mogućnosti za dalji ekonomski rast i razvoj.
Evropski put RS I BiH, jednostavno, nema alternativu.
A, šta drugo, ako ne Evropa?
Sigurnost za penzionere
Ranijim reformama, koje je vodio PDP, zaustavljen je negativni trend u kretanju penzija.
U proteklih pet godina sve penzije su isplaćene na vrijeme, a prosječna penzija je porasla sa 80 krajem 2.000 te godine na 202 KM ovih dana.
To je zahtijevalo ogromne napore jer se u ovom periodu broj penzionera povećao sa 174 na 192 hiljade.
Pored toga, u ovom periodu isplaćeno je i oko 30 miliona KM starih obaveza naslijeđenih od ranije.
Prihodi u Penzioni fond RS su se gotovo udvostručili, a pojačana je i finansijska disciplina i zaustavljen trend olakog penzionisanja.
Ovo jesu značajni, ali nisu dovoljni rezultati.
I dalje su penzioneri najugroženija kategorija stanovništva u RS.
Procjenjuje se da će u naredne četiri godine broj penzionera nastaviti da raste i da će dostići 215 hiljada.
Ako se nešto ne učini odmah, desiće se potpuni slom penzionog fonda.
Zbog toga PDP priprema cjelovitu reformu koja će imati nekoliko aspekata:
1. Stalnim povećanjem broja zaposlenih i novim investicijama direktno poboljsati položaj penzionera.
2. PDP će se zalagati da se formiraju nedržavni penzioni fondovi kao finansijske institucije i pripremiće zakonsku regulativu u toj oblasti.
BiH i RS su među rijetkim zemljama u Evropi u kojima postoje samo državni penzioni fondovi.
Time pozicija penzionera mnogo više zavisi od trenutnog stanja u budžetu, nego od iznosa uplata koje su penzioneri davali tokom radnog vijeka, što nije pravedno.
Novi fondovi bi imali pozitivne efekte na mlađe zaposlene.
Položaj postojećih penzionera bi ostao težak, ako se ne bi preduzeli dodatni napori.
Stanje u postojećem fondu se može poboljšati samo na dva načina: povećanom zaposlenošću i većim prihodima u penzioni fond.
U cilju obezbjeđenja dodatnih sredstava u javni fond, PDP predlaže slijedeće: Od prodaje 10% kapitala koji pripada Fondu PIO u svim preduzećima ostvarićemo najmanje 25 miliona KM dodatnih sredstava u narednih pet godina.
Od privatizacije Telekoma Srpske izdvajaćemo najmanje 70 miliona KM u godišnje u narednih 10 godina.
Uvešćemo nove fondove osiguranja.
Ti fondovi će imati prilive a neće imati isplate sve dok prvi radnici ne odu u penziju, što bi moglo da potraje oko 20 godina.
U međuvremenu,  oni će ostvarivati zaradu pa bi se i iz njihove dobiti moglo izdvojiti svake godine u prosjeku barem 5 miliona KM za postojeći javni fond.
Dodatni prihodi u Fond se mogu obezbijediti i dodatnim sredstvima iz budžeta.
Uvođenjem PDV-a povećaće se budžetski prihodi.
Glavnina tih sredstava se treba iskoristiti za dvije namjene: dodatna sredstva u penzioni fond i dodatna sredstva za razvoj poljoprivrede i sela.
Tako bismo obezbijedili ne manje od 40 miliona KM godišnje dodatnih sredstava za rast standarda penzionera.
Dodatna sredstva od 141 milion KM odmah bi donijela rast penzija za više od 30%.
Nastavićemo da insistiramo da se penzije isplaćuju prema mjestu uplate doprinosa.
Procjenjuje se da bi u tim uslovima broj penzionera u RS pao za 20. 000 čime bi se penzije u RS mogle povećati za dodatnih oko 12%.
Stanje u kome FBiH, i pored presuda Doma za ljudska prava, ne prihvata оvе penzionere, se više ne može tolerisati.
STABILNO SELO
Poljoprivreda je značajna za BiH, a posebno za Republiku Srpsku jer ova oblast daje skoro trećinu društvenog proizvoda.
Procjenjuje se da trenutno oko 40% stanovništva RS najdirektnije zavisi od poljoprivrede.
U proteklom periodu PDP je ostvario određene pozitivne efekte.
- Politikom subvencija stimulisana je stočarska proizvodnja, otkup i naročito prerada mlijeka.
- Uvođenjem ureda za veterinarstvo i fitosanitarnu zaštitu stvoreni su preduslovi za izoz naših proizvoda na vanjska tržišta.
- Zakonski je određeno da se najmanje 4% budžeta izdvaja za poljoprivredu, što je značajno povećanje, ali još uvijek nije dovoljno.
- Privatizacijom ''Vitaminke'' i drugim investicijama došlo je do povećanja otkupa povrća.
Značajno su stimulisani novi zasadi u voćarstvu.
Uveden je model subvencija kamata za kredite u poljoprivredi i prehrambenoj industriji od 6 %, što značajno pojeftinjuje investicije
Ugovori o slobodnoj trgovini sa SCG i Hrvatskom su imali teške posljedice po ovu oblast.
Subvencije u ovim zemljama su daleko veće nego u BiH i naši proizvođači nisu konkurentni.
Problem će biti još veći nakon otvaranja našeg tržišta za proizvode iz EU, gdje su subvencije još više.
Zato je nužno uvođenje hitnih mjera.
1.Uvođenjem PDV očekuje se značajniji rast prihoda u budžet RS.
Smatramo da 40% dodatnih sredstava treba ići u fond za subvencije.
To će iamti izuzetno pozitivne efekte i pomoći da naša poljoprivreda izdrži pritisak jeftinijih proizvoda iz EU.
2. PDP insistira da se i na našem tržištu primjene evropski stadradi i time zaustavi nekontrolisan uvoz proizvoda sumnjivog kvaliteta.
Kao što mnoge zemlje traže potvrdu o kvalitetu za robe iz BiH i mi to moramo činiti za proizvode iz drugih zemalja.
3. Visoke carine nisu zaštita domaćih proizvođača, već, kako je to iskustvo pokazalo, izvor nelegalnog uvoza i sive ekonomije.
Jasno uređeno tržište, dovoljan nivo subvencija i poštovanje kvaliteta proizvoda predstavlja najbolju zaštitu domaće poljoprivrede.
4. Naši proizvodi ne mogu na vanjska tržišta, jer postojeće institucije u BiH još ne izdaju certifikate o kvalitetu.
Insistiraćemo na efikasnijem radu ovih institucija kako bi naši proizvodi odmah krenuli na tržište EU.
To se mora postići u pregovorima sa EU o stabilizaciji i pridruživanju.
5. Poljoprivredu ćemo podržati i kroz program investicija na selu.
Insistiraćemo da se iz Direkcije za puteve RS i iz budžeta opština više sredstava izdvaja za izgradnju lokalnih puteva.
Aktivnostima Direkcije za vode potrebno je poboljšati rad sistema za navodnjavanje, posebno u Semberiji.
Više posla
Stabilna ekonomija čini svako društvo stabilnim, i zato su se naše najsnažnije reforme, u posljednje četiri godine, upravo odvijale u oblastima:
- privatizacija banaka i preduzeća,
- reforma poreskog sistema,
- smanjene poreskih stopa,
- restrukturisanje unutrašnjeg duga,
- uvođenje stečaja,
- otvorenost privrede,
- stabilan novac i zanemarljiva inflacija,
- pojednostavljena procedura registracije.
Ove reforme su dale pozitivan efekat: rast društvenog proizvoda u RS nije bio manji od 5%, prosječna plata je porasla sa 276 KM u 2000. godini na 422 KM u 2004. godini, a u periodu 2003-2005. godine rasla je industrijska proizvodnja.
I dalje ćemo afirmisati tržišnu ekonomiju i ekonomske slobode.
Stvaraćemo ambijent prihvatljiv za strane i domaće investitore.
Što prije završiti privatizaciju svih strateških preduzeća osim elektroprivrede, koja treba ostati za ulaganja kada se stvori još povoljniji ambijent.
Dodatno zapošljavanje je moguće obezbijediti stimulacijama za razvoj malog i srednjeg preduzetništva.
Zaustaviti rast birokratije u RS i BiH.
Naš cilj je da učešće državnih rashoda sa sadašnjih 49% padne, u naredne četiri godine, na oko 43%.
Sporost pravosuđa u rješavanju privrednih sporova otežava ulaganja u ekonomiju.
Promijenićemo zakonsku regulativu, koja je štiti dužnike i one koji ne izvršavaju svoje ugovorne obaveze, i time povećati povjerenje investitora.
Tražićemo provođenje stečaja u preduzećima koja ne mogu izdržati tržišnu utakmicu.
Prihodi ostvareni stečajem idu prvenstveno za izvršenje obaveza prema radnicima.
Time bi se eliminisali nosioci gubitaka i stvorile pretpostavke za zdravu ekonomiju.
Pojedostavljenje carinskog i poreskog sistema.
Direktni porezi u RS su značajno niži od onih u FBiH.
Suprostavićemo se zahtijevima za njihovim povećanjem u ime harmonizacije.
Jedini porez koji bi mogao biti izuzetak je doprinos za penzioni fond.
Tražićemo da se u BiH uvede sistem PDV-a sa dvije različite stope.
Nakon prve godine iskustava i analize, od 2007, tražićemo sistem sa dvije stope PDV-a.
Vlada mora povećati investicija i time podstaći privrednu aktivnost.
U tom cilju smatramo bitnim izgradnju auto puta Banja Luka-Gradiška.
Uz to treba pripremiti uslove za početak rada na brzoj cesti Banja Luka – Doboj, kao i ući u ozbiljniju rekonstrukciju pravca Foča – Trebinje.
Izgradnja koridora 5c takođe ima našu podršku.
U ovom periodu mora početi i gasifikacija RS i BiH.
Postojanje Stambenog fonda RS, kao razultat privatizacije stanova, je pozitivno.
Veliki broj stambenih kredita iz Fonda pozitivno je uticao na investicije i otvaranje novih radnih mjesta u građevinarstvu.
Ove i druge mjere će dovesti do dodatnih investicija i rasta zaposlenosti.
PDP je 2000. godine obećao da će 40.000 ljudi naći posao.
Prema izvještaju Zavoda za zapošljavanje RS u periodu 2001-2004. godina posao je našlo više od 44. 000 ljudi.
Obećanje smo ispunili.
Predloženim mjerama ekonomske politike moguće je obezbijediti, u naredne četiri godine, zapošljavanje barem 50.000 onih koji čekaju posao.
Time bismo nastavili pozitivan trend ekonomskog razvoja i pružili razloge mladima da ostanu u RS i BiH.
