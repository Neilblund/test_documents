Keskustapuolueen vaaliohjelma  TÄLLAISTA SUOMEA HALUAMME RAKENTAA  Maaliskuun eduskuntavaaleissa ratkaistaan yhteiskuntamme perussuunta 1980-luvulle siirryttäessä.  Nyt on korkea aika arvioida uudelleen yhteisten asioittemme hoidon perusteita. Emme voi enää rakentaa elämäämme ja taloudenpitoamme ehtyville, uudistumattomille luonnonvaroille. Keskittämispolitiikka on osoittautunut kestämättömäksi niin ihmisyyden, luonnon kuin taloudenkin kannalta. Yksipuolisesti aineellisen elintason kohottaminen ei ole lisännyt elämämme tyytyväisyyttä.  Yhteiskuntaelämään tarvitaan terve suunta.  Keskustapuolueen mielestä yhteiskunta- ja talouspolitiikka täytyy rakentaa nykyistä tuntuvasti enemmän kotoisten mahdollisuuksien, eritoten uudistuvien energia- ja luonnonvarojen pohjalle. Työpaikkoja, valtaa ja vaurautta tulee hajautTAA maan eri osiin. Nyt on käytävä puolustamaan, lujittamaan ja laajentamaan suomalaista kansanvaltaa - keskittymistä, byrokratiaa ja harvainvaltaa vastaan. Kaikessa päätöksenteossa tulee edistää ihmisten ja eri alueiden välistä tasa-arvoisuutta. Ihmisen henkisen kasvun edellytyksiä tulee tukea.  Keskustapuolue on rakentanut ja rakentaa toimintansa turvalliselle suomalaisen perustalle. Tämän peruslinjan mukaisesti toimimme seuraavien tavoitteiden puolesta:  o työttömyyden poistaminen  o energiaomavaraisuuden lisääminen  o markan ostovoiman turvaaminen  o työn turvaaminen kotiseudulta  o peruselinkeinojen tulevaisuuden varmistaminen  o yrittämisen kannustaminen  o lasten ja perheen aseman parantaminen  o asumistasoerojen kaventaminen  o ylieläkkeiden leikkaaminen  o inhimillinen kasvu  o Paasikiven-Kekkosen linjan ulkopolitiikka  2. Työttömyys poistettava  Työllisyystilanteen parantaminen edellyttää oleellista muutosta talous- ja työllisyyspolitiikkaan. Työttömyys uhkaa muutoin jatkua sietämättömän korkealla tasolla.  Keskustapuolueen mielestä työllisyyttä tulee parantaa harjoittamalla työpaikkoja kestävällä tavalla lisäävää talouspolitiikkaa ja lisäämällä tuntuvasti nimenomaan tuotannollisia investointeja. Tämä edellyttää yritystoiminnan, erityisesti pienten ja keskisuurten työvoimavaltaisten yritysten, toimintaedellytysten ja kilpailukyvyn pysyvää parantamista sekä työvoiman käyttöä rasittavien verojen ja maksujen huomattavaa alentamista.  Työllisyyden parantamisen johtoajatuksena tulee olla pyrkimys työn järjestämiseen kotiseudulla. Kaikkien työllistämistoimien tulee tähdätä työttömyysasteessa olevien alueellisten erojen tasoittamiseen.  Nopeimmin uusia työpaikkoja saadaan lisäämällä kotimaiseen energialähteiden kuten puun ja turpeen käyttöä ja edistämällä energian säästöä. Jos keskustapuolueen asettama 50 %:n energiaomavaraisuuden tavoite toteutetaan, syntyy ainakin 60 000 uutta työpaikkaa.  Työttömyyden poistaminen vaatii työmarkkina- ja tulopolitiikan uudelleenarviointia. Tuloratkaisuissa on luovuttava suppeiden ryhmäetujen ajamisesta ja siirryttävä yhteisvastuun toimeentulopolitiikkaan, joka luo osaltaan mahdollisuudet työttömien työllistämiseen.  Uusien työpaikkojen luomisen ohella työllisyyden parantamiseksi tarvitaan työtilaisuuksia välittömästi avaavia, oikeasuuntaisia perhe- ja eläkepoliittisia järjestelyjä. Pienten lasten vanhemmille on luotava vapaaehtoisuuden pohjalta mahdollisuudet hoitaa lapsiaan kotona maksamalla heille kotihoidon tukea ja turvaamalla heille lakisääteisesti mahdollisuus palata työhönsä. Rintamamiehille tulee taata vapaaehtoinen mahdollisuus siirtyä varhaiseläkkeelle. Väliaikaisesti on annettava mahdollisuudet myös 63-64 vuotiaille päästä varhaiseläkkeelle.  Nuorisotyöttömyyden vähentämiseksi tarvitaan edellä esitettyjen toimenpiteiden lisäksi voimakkaita erityistoimia siten että jokaiselle voidaan taata ainakin osa-aikatyötä tai koulutusta.  Energiahuolto kotoiselle pohjalle  Myös energiahuollon kehitykselle on saatava uusi suunta. Ehtyvien ulkomaisten energialähteiden käyttöä on rajoitettava ja edistettävä voimakkaasti energian säästämistä ja kotimaisten energiavarojen käyttöä.  Energian säästöä tehostavien ja lähinnä puun ja turpeen käyttöä lisäävien toimien on oltava niin mittavia, että alle 30 %:n laskenut energiaomavaraisuutemme voidaan nostaa 40 %:iin vuoteen 1985 ja 50 %:iin vuoteen 1990 mennessä. Näin voidaan luoda ainakin 60 000 uutta työpaikkaa, lisätä oleellisesti energiahuollon toimintavarmuutta, vähentää tuontia useilla miljardeilla markoilla ja keventää merkittävästi ympäristörasitusta.  Markan ostovoima turvattava  Työllisyyden tehokkaan hoidon ohella on huolehdittava kansalaisten käytettävissä olevien tulojen ostovoimasta noudattamalla maltillista tulopoliittista linjaa ja toteuttamalla sosiaalisesti oikeudenmukaisia verokevennyksiä. Samalla on tehokkaasti kavennettava toimeentuloeroja. Keskustapuolue ei hyväksy "huutokauppahenkistä" nimellispalkkapolitiikkaa. Se kiihdyttäisi inflaatiota, pahentaisi työttömyyttä sekä heikentäisi reaaliansioita.  Keskustapuolue pitää tärkeänä, että jokaiselle palkansaajalle taataan yhdenvertaiset vaikutusmahdollisuudet ay-liikkeessä. Tästä syystä vireillä oleva yhdistyslain uudistus on toteutettava niin, että kansanvaltaiset pelisäännöt ulotetaan koskemaan myös etujärjestöjä.  Työtä kotiseudulta  Muuttuvissa taloudellisissa oloissa aluepolitiikan merkitys omien luontaisten mahdollisuuksiemme hyväksikäytössä kasvaa. Tästä syystä aluepolitiikkaa tulee tehostaa. Työtä ja toimeentuloa tulee olla tarjolla jokaiselle omalta kotiseudulta.  Alueellista tasapainoa lujittavien toimien jatkaminen on välttämätöntä sekä kehitysalueiden ja maaseudun että asutuskeskusten kannalta. Keinotekoisesta alueellisesta vastakkainasettelusta on päästävä eroon ja käytävä kunkin alueen polttavien ongelmien ratkaisemiseen.  Kehitysalueiden ja maaseudun elinvoimaisuutta on kohennettava huolehtimalla perustuotannon toimintaedellytyksistä, luomalla uusia työtilaisuuksia SEKÄ parantamalla palvelujen saavutettavuutta etenkin harvaanasutuilla alueilla.  Asutuskeskusten ihmisten kannalta on tärkeää, että voimavarat suunnataan keskusten väestömäärän jatkuvan paisuttamisen sijasta alueilla asuvien ihmisten viihtyvyyden lisäämiseen ja elämisen laadun parantamiseen. On myös huolehdittava siitä, että ihmisten mahdollisuuksia vaikuttaa oman lähiympäristönsä kehittämiseen oleellisesti lisätään.  Keskustapuolue edellyttää, että aluelainsäädäntöä uudistettaessa tästä aluepolitiikan peruslinjasta ei tingitä.  Peruselinkeinojen tulevaisuus varmistettava  Keskustapuolue tukee perhe- ja pienviljelmiin perustuvaa ympäristöystävällistä maatalouden tuotantopolitiikkaa. Peruselinkeinoissa työskentelevien ihmisten toimeentulo- ja sosiaaliturva on kohotettava tasolle, jonka suomalaiset keskimäärin ovat jo saavuttaneet.  Elintarvikeomavaraisuuden ja peruselinkeinojen tulevaisuuden varmistaminen edellyttää nuorten viljelijöiden aseman tuntuvaa kohentamista. Maatilatalouden rahoitukseen ja nuorten tilanpidon aloittamiseen liittyviä muita ongelmia on ryhdyttävä välittömästi poistamaan. Maatalouden ulkopuolella syntyvien nuorten kiinnostus peruselinkeinoihin on herätettävä, sillä maatiloilla syntyvät lapset eivät tulevaisuudessa riitä turvaamaan kotoista leipää, saati huolehtimaan maaseudun elinvoimaisuudesta.  Yrittämistä kannustettava  Pienen ja keskisuuren, työvaltaisen yritystoiminnan merkitys työllistäjänä on keskeinen. Niiden kyky sopeutua muuttuviin taloudellisiin olosuhteisiin on osoittautunut suurteollisuutta paremmaksi.  Keskustapuolueen mielestä erityisesti työvaltaisen yritystoiminnan edellytyksiä on parannettava. Työvoiman käyttöä rasittavia maksuja on alennettava. Myös raskasta varallisuusverotusta on kevennettävä ja yritysten sukupolvenvaihdosta vaikeuttavat veroesteet poistettava.  Lapsen etu tärkein  Taloudelliset vaikeudet eivät saa olla esteenä perheen perustamiselle ja lasten hankkimiselle. Lapsiperheiden verotusta on kevennettävä ja lisättävä todellisessa tarpeessa olevien perheiden taloudellista tukea.  Vanhemmille on lasten hoidon järjestämisessä annettava valinnan mahdollisuus. Tämän vuoksi on toteutettava tukijärjestelmä, joka luo lasten kotihoidolle tasavertaiset taloudelliset mahdollisuudet muiden hoitomuotojen rinnalla. Lasta kotona hoitavalle äidille tai isälle on taattava lakisääteisesti mahdollisuus palata työhän.  Lapsiperheiden vaikean asuntotilanteen korjaamiseksi on luotava valtiovallan ja rahalaitosten yhteistoimin järjestelmä, joka antaa mahdollisuudet oman asunnon hankkimiseen pienellä alkupääomalla ja riittävän pitkällä maksuajalla.  Asumistasoeroja kavennettava  Viime vuosien mittavasta asuntotuotannosta huolimatta eivät asumistasoerot ole maassamme sanottavasti kavenneet. Keskustapuolue pitääkin tärkeänä, että vähävaraisten asunto-oloja parannetaan tehokkailla erillistoimenpiteillä. Valtion asuntolainakiintiöitä määrättäessä on otettava huomioon asumisen tasossa, tulotasossa ja vapaarahoitteisen asuntotuotannon määrässä esiintyvät alueelliset erot. Asuntojen perus- ja lämpökorjausta on edelleen voimakkaasti lisättävä.  Asuntotuotannossa on pientalojen osuutta tehokkaasti lisättävä. Asutuskeskuksissa on ryhdyttävä välittömästi kehittämään asuinympäristöjä viihtyisiksi ja luonnonläheisiksi.  Ylieläkkeet leikattava  Keskustapuolueen voimakkaiden ponnistelujen tuloksena on päättyvällä vaalikaudella tehty päätös vähimmäiseläkeuudistuksen aloittamisesta vuonna 1980. Tämä kansalaisten tasa-arvoisuutta lisäävä uudistus tulee viedä loppuun 1980-luvun alkupuoliskolla.  Samalla on puututtava ihmisten välistä tasa-arvoa räikeästi loukkaavaan ylieläkeongelmaan. Ei ole oikein, että työssä käyvien liian suuret tuloerot vieläkasvavat eläkevuosina ja että eläkkeelle siirtyneen ansiotaso nousee korkeammaksi  kuin hänen paikkansa perineen työikäisen. Tämän vuoksi on ylieläkkeiden synty estettävä eläkkeiden kertymäasteikkoa muuttamalla. Jo maksussa olevat ylieläkkeet on samalla leikattava. Tämä tavoite voidaan saavuttaa siten, että luovutaan olemassa olevien suurten eläkkeiden indeksitarkistuksista ja nostetaan suhteellisesti eniten pienimpiä eläkkeitä.  Inhimilliseen kasvuun  Yhteiskuntaamme tulee kehittää jatkuvasti sellaiseksi, jossa ihmisyys voi toteutua mahdollisimman hyvin. Keskustapuolue ei hyväksy yksipuolisesti aineelliseen tehokkuuteen ja hyödyn tavoitteluun tähtäävää, ihmisyyttä vaurioittavaa yhteiskuntapolitiikkaa. Kaikessa päätöksenteossa tulee aineellisten tarpeittemme rinnalla ottaa tasavertaisesti huomioon ihmisen henkiset ja sosiaaliset itsemme kehittämiseen ja ihmissuhteisiimme liittyvät tarpeet.  Jokaiselle on pyrittävä turvaamaan sellainen työ, että se tuottaa tekijälleen sisäistä tyydytystä. Työn merkityksen kokeminen työyhteisön ja yhteiskunnan kannalta antaa työhömme tavoitteellisuutta ja lisää tyytyväisyyttämme koko elämään.  Henkisen hyvinvoinnin keskeinen edellytys on sellainen koulutus, joka kannustaa jatkuvaan itsenäiseen tiedon hankintaan ja luovaan henkiseen toimintaan. Sivistystyön keskeisenä päämääränä tulee olla oloihimme soveltuvan kansallisen kulttuurin vaaliminen ja kehittäminen. Kansalaisia tulee suojella ylikansallisen roskakulttuurin vaaroilta. Kulttuurin monipuolisuus, vapaus ja rikkaus tulee taata niin, ettei sitä valjasteta taloudellisten ja puoluepoliittisten toimintojen välikappaleeksi. Kaupallisen massakulttuurin sijasta tulee ihmisille luoda mahdollisuudet omaehtoiseen, hyödylliseen harrastustoimintaan.  Kristillisellä elämänkatsomuksella on tärkeä sija ihmisten henkisen turvallisuuden lähteenä. Kansankirkolle ja muille kristillisille yhteisöille on taattava mahdollisuudet toimia vapaasti ja täyttää tehtävänsä ihmisen sisäisen tasapainon ja yhteiskunnan eheyden lujittajina.  Paasikiven-Kekkosen linjalla eteenpäin  Keskustapuolue noudattaa vankkumatta Paasikiven-Kekkosen linjan mukaista, yya-sopimukseen perustuvaa aktiivista rauhantahtoista puolueettomuuspolitiikkaa.  Puolue pitää erityisen tärkeänä molemmin puolin hyödyllisiksi osoittautuneiden Suomen ja Neuvostoliiton välisten naapuruussuhteiden edelleen kehittämistä. Samoin on kehitettävä perinteistä yhteistyötä muiden Pohjoismaiden kanssa.  ETYK:n periaatteiden toteuttamista kansainvälisissä suhteissa on pyrittävä kaikin tavoin edistämään. Tässä tarkoituksessa Suomen tulee myötävaikuttaa poliittisen ja sotilaallisen jännityksen lieventämiseen ja kansojen tasavertaisen yhteistyön kehittämiseen. Kehitysyhteistyöpolitiikassa on tavoitteena YK:n suositusten toteuttaminen ja uusien toimintamuotojen selvittäminen uuden kansainvälisen talouden järjestyksen periaatteiden mukaisesti.  XXX  Näille asioille sanomme "ei"  Kun toimimme tällaisen tulevaisuuden puolesta, sanomme samalla "ei"  - haitalliselle keskittämispolitiikalle  - byrokratian paisuttamiselle  - väestöryhmien ja alueiden vastakkainasettelulle  - ihmisten omatoimisuuden ja yritteliäisyyden tukahduttamiselle  - lasten ja vanhusten laitostamiselle  - luonnonvarojen tuhlaukselle  - elinympäristön pilaamiselle  - aineellisen hyödyn ja tehokkuuden yksipuoliselle tavoittelulle  XXX Turvalliseen huomispäivän Suomeen  Kutsumme kaikkia kansalaisia yhdessä keskustapuolueen kanssa rakentamaan ihmiskeskeistä, kansanvaltaista ja tasa-arvoista huomispäivän Suomea. Työmme päämääränä on oikeudenmukainen ja turvallinen yhteiskunta sekä kansallinen eheys. Haluamme rakentaa maatamme kansalaissovun, omatoimisuuden, yritteliäisyyden ja elämän terveiden perusarvojen pohjalta.  KESKUSTAPUOLUE turvallinen suomalainen
