PROGRAMMA VAN DE VLAAMSE CHRISTEN-DEMOCRATEN  VOOR DE PARLEMENTSVERKIEZINGEN VAN 21 MEI 1995.  WERKEN AAN DE TOEKOMST.  Op het ogenblik dat dit verkiezingsprogramma gelanceerd wordt resten er 56 maanden tot aan het jaar 2000. Naar dat magische jaartal toe vallen de veranderingen in de wereld niet stil, maar lijken ze nog sneller te gaan dan in de voorbije vijf jaar. De westerse samenleving ondergaat in versneld tempo de overgang naar een maatschappij waarin de moderne industrie evenveel en meer zal produceren dan vandaag maar nauwelijks meer mensen zal tewerkstellen dan de landbouw. De diensten worden veruit de grootste werkgever.  De structuren van de bedrijven en van de economie in het algemeen ondergaan radicale veranderingen, zodat een vaste loopbaan in één bedrijf met werktijden van negen tot vijf de uitzondering wordt in plaats van de regel. Dat proces zal nog versneld worden door de technologische revolutie van informatiesnelwegen, communicatie en multimedia.  Tegelijkertijd blijven er, voor de komende vijf jaren, grote maatschappelijke problemen bestaan: de onverminderd hoge werkloosheid, de toenemende vergrijzing, de hardnekkige kansarmoede, de druk op de gezinnen, de problematiek van de grenzen van de wetenschap.  Elk van deze uitdagingen vergt een versnelde aanpassing van onze samenleving. Dergelijke veranderingen op grote schaal houden risico's in - een verlies aan sociale bescherming, een grotere kloof tussen wie mee is en wie niet - maar vooral ook mogelijkheden. De nieuwe technologieën kunnen ook werk creëren, zowel voor laag- als voor hooggeschoolden. Een grotere soepelheid inzake de organisatie van onze arbeid kan ook gemakkelijker zijn om noden thuis op te vangen. En de vergrijzing hoeft niet alleen als een kost bekeken worden, maar ook als een mogelijkheid om grondig na te denken over de plaats van ouderen in onze maatschappij.  De West-Europese samenleving heeft ongetwijfeld meer moeite dan de Amerikaanse of de Aziatische om zich aan de nieuwe tendensen aan te passen, in haar arbeidswetgeving, in haar stelsels van sociale zekerheid, in de organisatie van een economie die de versnippering van de natiestaten overstijgt en die mee kan concurreren op wereldniveau. Precies daarom is op die terreinen een versnelde verandering van de sociaal-economische structuren in West-Europa noodzakelijk. Dit moet wel gebeuren met behoud van de sociale bescherming en de maatschappelijke zekerheid voor de bevolking, zoals die door de sociale bewegingen de voorbije eeuw werden afgedwongen.  Het aanpakken van deze grote uitdagingen vergt vooral een mentale omschakeling, van een defensief debat over het behoud wat bestaat naar een offensief benutten van kansen, van een cultuur van rentenieren naar een cultuur van ondernemen, van een statische maatschappij die gericht is op het verleden, naar een dynamische samenleving, gericht op de toekomst.  1. NAAR EEN VERSTERKTE ECONOMIE.  Het economisch beleid in Vlaanderen en België moet er in de eerste plaats op gericht zijn duurzame werkgelegenheid te creëren voor alle werkwillige mensen. Het zijn op de eerste plaats de bedrijven die welvaart en werkgelegenheid creëren. Daarom moet de overheid een gunstige economische omgeving scheppen, waarin de bedrijven zo goed mogelijk kunnen gedijen. Hierbij dient nadruk te worden gelegd op toekomstgerichte en hoogtechnologische sectoren.  Deze basiskeuze vereist van de Vlaamse christen-democraten dat ze in de hervormingen die noodzakelijk zijn - het creëren van meer werkgelegenheid, het hervormen van de sociale zekerheid, de toetreding tot de muntunie - maximaal de economische ontwikkeling van het land nastreven. Dat is een optie waarover geen compromis mogelijk is.  1.1. OP ZOEK NAAR WERK.  De grootste politieke uitdaging van vandaag en van de komende jaren is de werkloosheid. Een half miljoen Belgen is officieel volledig werkloos, maar het probleem overstijgt de statistieken: ook pas afgestudeerde hooggeschoolden zijn morgen niet zeker van een job, terwijl al wie zijn vijftigste levensjaar nadert moet vrezen dat hij te duur begint te worden voor zijn werkgever. Het economisch herstel en de toenemende werkgelegenheid van de voorbije maanden verzachten die toestand enigszins, maar niet voldoende.  Een mirakeloplossing voor de werkloosheid bestaat niet. Wel zijn er de voorbije jaren, onder meer in het globaal plan van de regering en in het Witboek van de Europese Commissie, een aantal wegen aangeduid die men verder zal moeten bewandelen om de werkgelegenheid met alle mogelijke middelen te bevorderen. De CVP wenst nadrukkelijk die wegen te volgen:  - het SCHEPPEN VAN NIEUWE WERKGELEGENHEID door een gezonde economie die meekan in de concurrentiestrijd op wereldschaal, die inspeelt op de technologische vernieuwingen, en waarbij de overheid de voorwaarden creëert om dit maximaal en op een sociaal verantwoorde wijze te laten gebeuren. (zie verder)  - de VERMINDERING VAN DE KOSTEN OP ARBEID, in de eerste plaats via een vervanging van sociale bijdragen op arbeid door meer algemene inkomsten voor de sociale zekerheid: belastingen of bijdragen die niet alleen op arbeid geheven worden. De vermindering moet geconcentreerd worden op specifieke doelgroepen, zoals de laaggeschoolden, de laagste lonen, de langdurige of de jonge werklozen. Voor de laagste lonen moet een vermindering van de patronale bijdragen tot nul worden nagestreefd.  Steunmaatregelen voor hele sectoren van de economie moeten hoogst uitzonderlijk blijven.  - een ANDERE ORGANISATIE VAN HET WERKEN, waarbij veranderingen in de arbeidsorganisatie er bij voorkeur moeten komen op maat van de individuele bedrijven, maar ook slechts in overeenstemming tussen werkgever en werknemer. Een voorbeeld is het meten van de arbeidsduur, die men kan versoepelen naar metingen op jaarbasis en ten dele zelfs op basis van een hele loopbaan (verlofkrediet) toe. De CVP streeft ook naar een uitbreiding van de mogelijkheden tot loopbaanonderbreking, licht vergoed vrijwilligerswerk en deeltijdse arbeid, en naar formules van een geleidelijk loopbaaneinde, zoals het parttime brugpensioen. Arbeidsherverdeling is slechts mogelijk op vrijwillige basis en zonder loonkostenverhoging. Een herziening van de arbeidswetgeving die overdadige reglementering en administratieve formaliteiten bij indienstneming afzwakt, is eveneens noodzakelijk.  - een INTENSE ZOEKTOCHT naar mogelijkheden voor nieuw werk overal waar dat mogelijk is. Men denkt daarbij aan: financiële stimulansen voor de indienstneming van langdurige en laaggeschoolde werklozen; specifieke tewerkstellingsmaatregelen voor de non-profit sector (zoals de omzetting van tewerkstellingsprogramma's op Vlaams niveau in parafiscale lastenverlaging); maatregelen die, via lagere fiscale en sociale lasten of via specifieke organisaties (PWA, dienstencheck) gericht zijn op het wit maken van zwart werk; intensivering van de begeleiding van langdurig werklozen; verscherping van de voorwaarden voor uitkeringen voor schoolverlaters, vooral dan inzake opleidingsvoorwaarden.  - een BETERE SCHOLING VAN DE WERKNEMERS, via het beter op elkaar afstemmen van opleidingswereld en arbeidsmarkt, via een herwaardering van technisch en beroepsonderwijs, via een verbetering van de contacten tussen onderwijs, bedrijfsleven en administratie, via het uitwerken van de permanente vorming, het volwassenenonderwijs en de bijscholing, via een vormingsplicht voor werklozen.  - een HARMONISERING VAN DE DIVERSE MAATREGELEN voor meer tewerkstelling en een meer uitgesproken informatiebeleid daar rond naar bedrijven, werknemers en werklozen toe.  1.2. EEN ECONOMIE VAN RUIM 150 MILJOEN MENSEN,  Om onze welvaart te handhaven en tot meer tewerkstelling te komen is het van wezenlijk belang dat Vlaanderen blijft meespelen aan de top van het economisch wereldgebeuren. De samenwerking binnen de Europese Unie is er op gericht op economisch vlak minstens gelijke tred te houden met de grote markten van de Verenigde Staten en van de Aziatische landen. Essentieel in die strategie is de VORMING VAN EEN MUNTUNIE, nog tijdens de volgende legislatuur van het Belgisch en Vlaams parlement.  Die muntunie moet een stabiele economische zone creëren die minstens Frankrijk, Duitsland en de Benelux omvat en waarin ruim 150 miljoen mensen zullen wonen en werken. De eenheidsmunt zal grotere monetaire stabiliteit en een vermindering van wisselkosten en administratieve rompslomp creëren, en de lidstaten dwingen tot een gelijklopend economisch beleid, waarbij onechte onderlinge concurrentie (via uiteenlopende fiscaliteit en reglementering of via devaluaties) tot een minimum wordt herleid.  De CVP wenst zich volop in die economische strategie in te schakelen. Haar economisch programma is essentieel daarop gericht.  1.2.1. De Vlaamse christen-democraten wensen daarom een AANGEHOUDEN POLITIEK VAN ZUINIGHEID BIJ DE OVERHEID TE VOEREN waardoor het hoge schuldniveau verder wordt afgebouwd, wat een essentiële voorwaarde tot toetreding tot de muntunie vormt. Daartoe is een nieuwe begrotingsnorm nodig die het primair overschot tussen uitgaven en inkomsten van de gehele overheid als geheel op 6 tot 7 % van het bruto binnenlands product stabiliseert.  De CVP zal, naar analogie met het huidige samenwerkingsakkoord over de begrotingsconvergentie, een overeenkomst nastreven tussen federale overheid, deelstaten en sociale zekerheid opdat de nieuwe norm zou worden gehaald. Ze zal voor de federale overheid ook opnieuw een meerjarenplan eisen, waarin voor bepaalde uitgavensectoren een constant groeicijfer wordt vastgelegd. Ze zal er nauwlettend op toezien dat nieuwe noden bij de overheid met bestaand personeel worden opgevangen, via een grotere mobiliteit tussen de diensten.  Inzake de Vlaamse begroting zal de CVP aansturen op een evenwicht tussen inkomsten en uitgaven in 1998 en op het stabiliseren van de personeelskost van de Vlaamse gemeenschap op 60 % van de uitgaven.  1.2.2. De Vlaamse christen-democraten wensen volop IN TE SPELEN OP DE TECHNOLOGISCHE INNOVATIE VAN MULTIMEDIA, COMMUNICATIE EN INFORMATIESNELWEGEN. Daartoe moet in de volgende legislatuur nagegaan worden wat de mogelijkheden en moeilijkheden van de technologische omwenteling zijn. Ons land moet zo snel als mogelijk zijn markten voor telefoondiensten en infrastructuur vrijmaken, en tegelijk gelijke voorwaarden voor alle spelers op de markt waarborgen. Het moet creatief inspelen op de projecten van de Europese Unie inzake Trans-Europese netwerken en informatiesnelwegen.  De omvorming van Belgacom moet in de eerste plaats gezien worden in functie van het communicatiepotentieel van dit land. De Vlaamse regering moet volop kunnen doorgaan met Telenet, maar moet ook duidelijke afspraken nastreven met de federale overheid over de regeling en liberalisering van de telecommunicatie in Vlaanderen. Essentieel daarbij is dat het BIPT gezamenlijk beheerd wordt door federale overheid en deelstaten, dat Telenet-Vlaanderen alle telefoonactiviteiten moet kunnen uitvoeren en dat Telenet en Belgacom wederzijds toegang verlenen tot elkanders netten.  Door de komst van de informatiemaatschappij dringt zich een grondige discussie over de organisatie van het wetenschapsbeleid op, inbegrepen het kader dat gecreëerd werd bij de jongste staatshervorming. Bovendien zijn maatregelen ter stimulering van onderzoek en ontwikkeling nodig, zowel in de universiteiten, als in de bedrijven en de KMO's. De Vlaamse overheid moet het engagement op zich nemen om haar kredieten voor wetenschapsbeleid op te trekken tot 40 miljard frank. Op federaal niveau is vooral een rationeler beheer van de bestaande middelen gewenst.  Inspelen op de technologische vernieuwing vergt van de Vlaamse overheid tenslotte ook een bijzondere aandacht voor het volwassenenonderwijs, de permanente vorming, de bijscholing en de omscholing, in het besef dat elke volwassene in de toekomst gedurende zijn loopbaan met een moment van nood aan herscholing zal worden geconfronteerd. Het volwassenenonderwijs dient, via een grotere samenwerking tussen universiteiten, onderwijs en bedrijfsleven, uit te groeien tot een volwaardige nieuwe pijler van het onderwijsaanbod.  1.2.3. De Vlaamse christen-democraten wensen DE STABILITEIT VAN DE BELGISCHE FRANK TE HANDHAVEN via de politiek van een sterke munt. Enkel op die wijze maakt ons land een kans om, samen met een groep van kernlanden in West-Europa, deel te nemen aan de muntunie.  1.2.4. De CVP wil dat men verder blijft werken aan de MODERNISERING VAN DE FINANCIËLE WETGEVING. Zo wil ze het beleggen van de zeer omvangrijke spaargelden van de Vlamingen in meer risicodragende investeringen aanmoedigen, door een gelijkschakeling van de roerende belastingen. De Vlaamse regering kan daarbij waarborgregelingen uitwerken die de instap in risicokapitaal aanmoedigen en die startende ondernemingen en KMO's die in nieuwe technieken investeren helpen bij hun zoektocht naar geld.  De Vlaamse christen-democraten willen resoluut werk maken van werknemersparticipatie in de bedrijven, ook via financiële kanalen. Voorts wenst de CVP geleidelijk de fiscale ongelijkheid tussen vreemd en eigen vermogen in bedrijven ongedaan maken, net als de fiscale benadeling van pensioenfondsen ten aanzien van groepsverzekeringen. Het fiscaal regime voor de extralegale pensioenfondsen moet overigens eenvoudiger, doorzichtiger en transparanter gemaakt worden.  1.2.5. De CVP wil in de volgende legislatuur geen nieuwe maatregelen nemen waardoor DE FISCALE EN PARAFISCALE DRUK verder zou stijgen. Op Vlaams niveau moet de Vlaamse belastingdruk, zijnde de som van alle belastingen en heffingen die ingesteld worden door de Vlaamse Raad, uitgedrukt in een percentage van het Vlaams regionaal product, niet meer stijgen. De Vlaamsenchristen-democraten zullen blijven aandringen op een CO2-taks en een harmonisering van de roerende voorheffing op Europees niveau, om de alternatieve financiering van de sociale zekerheid mogelijk te maken.  De CVP zal aansturen op een grotere rechtszekerheid, onder meer via de verdere modernisering van de fiscale administratie, via de hervorming van de fiscale procedure en via inspanningen om het Wetboek van Inkomstenbelastingen transparanter te maken. Tot de grotere rechtszekerheid behoort onverminderd de strijd tegen de fiscale fraude en ontwijking, op alle niveaus en in alle delen van het land. In dat kader zijn onder meer de oprichting van een fiscale kruispuntenbank, een veel betere technische omkadering van de controleurs en de uitbouw van de fiscaalfinanciële diensten bij het gerecht onontbeerlijk. De CVP wenst tenslotte ook een grondige evaluatie van de procedures van 'ruling' en van de stelsels van  fiscale uitgaven.  1.2.6. De Vlaamse christen-democraten streven in de volgende legislatuur een verdere MODERNISERING VAN DE ECONOMIE na via het stimuleren van onderzoek en investeringen, via een optimale organisatie van de administratieve procedures die het bedrijfsleven raken (waarbij zeker voor investeringen snelheid en eenvoud doorslaggevende elementen moeten zijn), via een actievere politiek voor het aantrekken van buitenlandse investeerders, via een scherper toezicht op belangenvermenging en ongezonde machtsconcentratie door aanpassingen in de wet op de mededinging, via het goedkeuren van de hervorming van het faillissementsrecht, via het toepassen van de Europese liberalisering van de energiemarkten op de Belgische gas- en elektriciteitssector.  De Vlaamse overheid speelt in dit kader, met haar ruime economische bevoegdheden, een belangrijke rol. Specifieke prioriteiten voor haar zijn een substantiële inspanning inzake de economische infrastructuurwerken, een grotere specialisatie en samenwerking tussen de Vlaamse havens, het uitvoeren van de opdrachtverklaring van 1994 voor de GIMV, de politieke en administratieve opvolging van de strategische voorstellen vanuit erkende streekplatformen, het maximaal benutten van de Europese steunverlening en de voortzetting van de reconversie in Limburg.  Voor de CVP is het ook essentieel dat de sensibilisering rond VERANKERING wordt doorgezet. Bijzondere aandacht dient daarbij te gaan naar een nieuwe definiëring van de economische bevoegdheden van de intercommunales, die de mogelijkheid moeten krijgen om te participeren in strategische sectoren als media, milieu en energie.  1.2.7. De Vlaamse christen-democraten blijven ook onverminderd DE KLEINE EN MIDDELGROTE ONDERNEMINGEN STIMULEREN, omdat zij meer en meer als bedrijfsformaat van de toekomst gelden en omdat zij een cruciale rol blijken te spelen bij het creëren van bijkomende werkgelegenheid. Daarom moet er ook werk gemaakt worden van het opvangen van specifieke KMO-noden.  De Vlaamse en federale overheid moeten op zoek gaan naar regelingen voor de  opvolgingsproblematiek in de KMO's. Eén mogelijkheid daartoe is dat men een onderscheid zou maken tussen de successierechten op de ondernemingen en die van gemeen recht. Algemeen moet er een politiek komen van aanmoediging van KMO-starters, waarbij ook de overgang van opleiding naar bedrijfsactiviteit wordt versoepeld. Om de weerbaarheid van de KMO-sector in Vlaanderen te verhogen, kan de Vlaamse overheid er pensioenvorming langs het kapitalisatiesysteem aanmoedigen.  De middelen die vrijkomen door het selectiever maken van de expansiesteun kunnen door de Vlaamse overheid onder meer worden aangewend voor de uitbouw van een gedeeltelijke overheidswaarborg voor de financiering van participaties in KMO's. Het bestaande systeem van het Waarborgfonds kan in die zin aangepast worden.  Daarnaast moet ook de netwerkvorming tussen KMO's, onder meer voor technologieoverdracht en administratieve begeleiding, worden aangemoedigd. Andere noden zijn: een modernisering van de wet op de grote handelsbedrijven, een verdere strijd tegen de wildgroei van formulieren, grote behoedzaamheid tegenover BTW-verhogingen op een ogenblik dat de consumptie de conjunctuur moet aantrekken, het strenger bestraffen van de overschrijding van betalingstermijnen.  1.2.8. De Vlaamse christen-democraten zullen in de volgende legislatuur ook aansturen op een HERZIENING VAN DE WET OP HET CONCURRENTIEVERMOGEN. Tegen het einde van de loonmatiging eind 1996 zal zich een herziening van de wet op het concurrentievermogen opdringen om te komen tot een loonontwikkeling die niet afwijkt van die van die van de kernlanden in de Europese muntunie. Daarbij moeten nieuwe mechanismen gevonden worden om sneller en preventief te kunnen reageren wanneer correcties noodzakelijk zijn.  De CVP wil die discussie niet los zien van de relaties tussen de sociale partners in het algemeen. Daarbij zullen ook thema's moeten aangesneden worden als de werknemersparticipatie, de taakverdeling tussen onderhandelingsniveaus, het creëren van Vlaamse CAO's of de wettelijke regeling van sociale conflicten.  Ook op Vlaams niveau is het sociaal-economisch overleg aan herdefiniëring toe. Belangrijk hierbij is dat de adviesverlening door SERV-STV en het overleg binnen VESOC meer beleidsinspirerend kunnen worden door advies en overleg te oriënteren naar de belangrijke beleidsthema's.  1.2.9. Essentieel in de uitbouw van een sterke economie is een DOORGEDREVEN MODERNISERING VAN DE OVERHEID, waarbij er verder gewerkt wordt om de administratie flexibeler en performanter te maken (zie verder), waarbij de overheid zich inspant om klantgericht te zijn, waarbij de overheid tracht haar investeringen terug op te drijven, waarbij het statistisch apparaat verder wordt gemoderniseerd en in de eerste plaats gericht wordt op een zo breed mogelijke informatie van de samenleving, waarbij de overheidsbedrijven geprivatiseerd en gemoderniseerd worden met het oog op een zo groot mogelijke efficiëntie.  In dat kader moet de NMBS in de eerste plaats efficiënt beheerd worden, en subsidies krijgen in functie van sociale en mobiliteitseisen vanwege de overheid. Een analoge redenering geldt voor de Post. Op de luchthaven van Zaventem moet men komen tot een verregaande samenwerking tussen BATC en RLW.  1.2.10. De Vlaamse christen-democraten zullen tenslotte onverminderd blijven ijveren voor het VERDEDIGEN EN UITBOUWEN VAN EEN HOOGGEKWALIFICEERDE LANDBOUW GEBASEERD OP HET GEZINSBEDRIJF. De CVP blijft het Europees landbouwbeleid steunen en zal binnen dat kader een politiek aanmoedigen waarin voor de Vlaamse landbouwer een plaats is gereserveerd als producent van producten van zeer hoge kwaliteit.  Daartoe zijn onder meer nodig: een scherpere controle op de voedselketen, die gecentraliseerd kan worden in één federaal ministerie van Landbouw en Voeding; de uitvoering van de hormonenwet en van het plan voor de verscherping van de controle op de bedrijven; het tegengaan van de varkenskoorts door de bevordering van zeugenbedrijven ten nadele van vetmestbedrijven; de uitvoering van de wet op het dierenwelzijn.  Essentieel is ook de organisatie van een dialoog met de milieubeweging die tot een 'ontwapening' leidt en ondoordachte beslissingen (onder meer over biotechnologie) vermijdt. Een cruciaal onderdeel van een dergelijke dialoog is de ontwikkeling van een algemeen basisbeleid voor het platteland, dat meer is dan een 'open ruimte'.  Dat basisbeleid moet gebaseerd zijn op drie componenten; het ecologisch waardevolle, de economische leefbaarheid en het sociale samenlevingsaspect. Een grote klemtoon moet daarbij liggen op de natuurproducerende en landschapsonderhoudende functie van de landbouw.  Duidelijk is ook dat de tewerkstelling op de familiale land- en tuinbouwbedrijven bevorderd kan worden door een aantal specifieke maatregelen:  - een dynamisch Vlaams commercialiseringbeleid inzake land- en tuinbouwproducten.  - een efficiënte uitbouw van de nieuwe Vlaamse landbouwadministratie.  - het vergemakkelijken van de intrede in de landbouwbedrijven voor de jongeren.  - de erkenning van een specifiek statuut voor de samenwerkende echtgeno(o)t(e).  - het toegankelijk maken van een zo groot mogelijk Vlaams landbouwareaal voor de familiale bedrijven.  - het erkennen van de typische karakteristieken van de tewerkstelling van vaste en gelegenheidswerkkrachten in land- en tuinbouw.  - een versterking van het landbouwkundig wetenschappelijk onderzoek  - begeleiding van landbouwers die op nieuwe maatschappelijke functies (toerisme, landschapsbehoud, non-food) overschakelen.  - een grotere rechtszekerheid en administratieve duidelijkheid.  1.3. ZEKERHEID VOOR ALLEN.  De Vlaamse christen-democraten willen in de volgende legislatuur overgaan tot een versnelde modernisering van de sociale zekerheid. Die dringt zich op om het vijftig jaar oude stelsel aan te passen aan de nieuwe tendensen in de samenleving: de gewijzigde familiale verhoudingen, de toename van atypische werkpatronen en de vergrijzing van de bevolking.  Bovendien is het basispakket van de sociale zekerheid van vijftig jaar geleden in de loop der jaren voortdurend aangevuld, naar andere gerechtigden dan de werknemers toe (b.v. de gewaarborgde gezinsbijslag), naar vormen van solidariteit zonder verzekering (b.v. schoolverlaters), naar nieuwe voorzieningen (b.v. de bevordering van het sociaal toerisme), naar nieuwe economische en maatschappelijke doelstellingen toe (b.v. loopbaanonderbreking).  Dat alles maakt een versnelde EVOLUTIE (geen revolutie en nog minder een afbraak) noodzakelijk van een stelsel dat vijftig jaar lang zeer efficiënt is gebleken is in het bereiken van zijn sociale doelstellingen.  Bij de omvorming van het stelsel moet de nadruk blijven liggen op drie beginselen:  - de sociale zekerheid blijft een COMBINATIE VAN VERZEKERING EN SOLIDARITEIT.  - haar uitkeringen vormen een individueel recht, maar in het bepalen van de bedragen blijft DE GEZINSDIMENSIE ESSENTIEEL.  - het WETTELIJK STELSEL blijft de kern van de sociale zekerheid, terwijl aanvullende verzekeringen slechts complementair kunnen zijn.  Evenzeer is duidelijk dat de sociale zekerheid niet uit de problemen kan blijven als niet verder gewerkt wordt aan een DOORZICHTIG EN EFFICIËNT FINANCIEEL BEHEER van het stelsel. Dat behelst onder meer:  - het behoud van het financieel evenwicht tussen inkomsten en uitgaven.  - het aanmoedigen van mechanismen die zuinig beheer stimuleren.  - betere inzage en controle vanwege parlement en federale regering in de inkomsten en uitgaven van de diverse stelsels (bijvoorbeeld inzake de financiële gevolgen van regeringsbeslissingen en wettelijke maatregelen of inzake statistieken over regionale verschillen).  - het vergroten van de financiële verantwoordelijkheid van de diverse partners.  - het doorvoeren van maatregelen die gericht zijn op rationalisering - onder meer in de vele functies van het stelsel - en op grotere selectiviteit. Daarbij moeten maatregelen die de laagste inkomens treffen en die de sociale uitsluiting zouden vergroten te allen prijzen vermeden worden.  - een strengere aanpak van de achterstallen in de betalingen aan de Rijkssociale Zekerheid;  - het verder uitwerken van het globaal beheer van het stelsel.  Bij de modernisering van de sociale zekerheid zal ook aandacht geschonken moeten worden aan de RAAKVLAKKEN MET HET ALGEMEEN SOCIAAL BELEID. Daarbij behoort:  - de problematiek van de alternatieve financiering van de inkomsten voor het stelsel, waardoor de sociale lasten op arbeid verlicht zouden worden en waardoor een onderscheid kan ontstaan tussen werknemersverzekeringen en volksverzekeringen.  - de problematiek van de fiscale uitgaven die complementair zijn aan maatregelen in het stelsel;  - de relatie tussen maatregelen in de sociale zekerheid en hun effecten op andere uitkeringen als gewaarborgd inkomen voor bejaarden, studiebeurzen, steun aan gehandicapten of zelfs vergoedingen die toegekend worden in het kader van een echtscheiding.  - de relatie met beleidsmaatregelen inzake werkgelegenheid, welzijn, gezinspolitiek enz..  Inzake de PENSIOENEN wenst de CVP in eerste instantie een handhaving van het wettelijk stelsel. Ze vraagt de uitbouw van spaarfondsen (kapitalisatiefondsen) die binnen 15 jaar mee de stijgende pensioenlasten helpen opvangen, en de aanmoediging van initiatieven waarmee mensen zelf geld opzij kunnen leggen voor de oude dag. De CVP wenst de pensioenen van de huidige generatie gepensioneerden te handhaven en die van de toekomstige generaties te waarborgen.  Meer in het algemeen wenst de CVP de pensioenproblematiek niet los te zien van het ouderenbeleid, met aandacht voor de geleidelijke overgang van werk naar niet-werk, het tegengaan van de tendens om werknemers maatschappelijk af te schrijven vanaf 55 jaar en een betere begeleiding en bijscholing van oudere werklozen.  In de ZIEKTEVERZEKERING wenst de CVP een evaluatie te maken in termen van gezondheidsbeleid van de verschillende uitgavensectoren. Daarnaast dringt ze aan op de verdere uitbouw van de financiële verantwoordelijkheid van de diverse partners in het stelsel en op een intensivering van de strijd tegen overconsumptie door controles, forfaitsering en de toepassing van profielen. Ze vraagt een efficiëntere organisatie van de gezondheidszorg, via onder meer de echelonnering of een grotere nadruk op preventie.  De Vlaamse christen-democraten wensen voorts een herziening van de ziekenhuisfinanciering, vertrekkend van een basisfinanciering die zou worden aangevuld met specifieke financiering naargelang de verblijfsduur en de pathologie van een patiënt. Ze vragen tenslotte dat de politiek van beheersing van de uitgaven wordt voortgezet.  Wel moeten de effecten van de verhoging van de remgelden en van de invoering van een sociale franchise op hun effecten naar de lagere inkomens toe worden geëvalueerd.  Inzake de WERKLOOSHEIDSVERZEKERING wil de CVP een efficiëntere ordening van de diverse systemen (loopbaanonderbreking, brugpensioen) die in het stelsel zijn ondergebracht. Ze pleit voor het voeren van een actieve werkgelegenheidspolitiek (zie boven) en een beleid van omscholing van langdurig werklozen. De Vlaamse christen-democraten vragen tevens dat het verschil tussen werkloosheidsuitkering en minimumloon voldoende groot zou blijven.  Inzake de KINDERBIJSLAGEN blijven de Vlaamse christen-democraten elke vermindering van de uitkeringen afwijzen. Wel wensen ze de steun aan de kinderen - zowel de bijslagen als de fiscale aftrek - zoveel mogelijk te heroriënteren tot een recht van het kind.  Met het oog op het beter aanwenden van de sociale zekerheid voor ZELFSTANDIGEN wil de CVP een reeks aparte maatregelen gerealiseerd zien:  - een nieuwe programmering voor de pensioenen;  - het sterker aanmoedigen van de aanvullende pensioenverzekering;  - een verdere versoepeling van de regeling van toegelaten activiteit na pensionering;  - het verder aanmoedigen van de vrijwillige invaliditeitsverzekering voor meewerkende echtgenotes;  - het organiseren van gezinshulp voor zieke zelfstandigen;  - een vereenvoudiging van het sociaal statuut;  - een beheersing van de uitgaven in de gezondheidszorgen;  - de invoering van een tijdelijke voortgezette verzekering voor gefailleerde zelfstandigen.  II. NIET ALLEEN VOOR GELD, MACHT EN SUCCES.  Net zoals de andere landen van West-Europa is ook ons land de voorbije jaren geconfronteerd geweest met een reeks van politieke schandalen. De Vlaamse christen-democraten wensen die realiteit niet te verzwijgen, noch te omzeilen. Ze wensen wel een serene analyse van het fenomeen te maken. Die is drievoudig:  - De schandalen vonden ongetwijfeld een voedingsbodem in de toenemende verantwoordelijkheden van de partijhoofdkwartieren en in de hoogoplopende verkiezingsuitgaven in de jaren tachtig. Voor de toenemende kosten daarvan was geen sluitende regeling voorzien, waardoor misbruiken konden ontstaan. De invoering van fiscaal aftrekbare en in omvang beperkte giften in 1985 verscherpte de controle (via het aangeven van de giften aan de fiscus), maar liet nog veel kansen op misbruiken bestaan. Pas met de invoering van de controle op de verkiezingsuitgaven in 1989 en vooral van de overheidsfinanciering van de partijen in 1993 is er een grote doorbraak naar de oplossing van het probleem gekomen, ook al verdient die wetgeving nog verdere verfijning.  - Ongetwijfeld vonden sommige misbruiken ook een oorzaak in de forse groei van de uitvoerende macht in de jaren zeventig en tachtig, waarbij de controlemogelijkheden van de wetgevende macht geen gelijke tred hielden. De jongste jaren is er op dat vlak wel een trendbreuk gekomen, doordat pogingen werden ondernomen om het evenwicht te herstellen. Voorbeelden daarvan zijn de uitbouw van een staf medewerkers voor de parlementsleden, het herstel van een correcte procedure bij de parlementaire behandeling van de begrotingen, de drastische beperking van het aantal ministers en kabinetten tijdens de voorbije legislatuur, de uitbreiding van de bevoegdheden van het Rekenhof na de jongste grondwetsherziening. Toch blijft er op dat vlak nog heel wat werk te verrichten.  - In die atmosfeer zijn sommige politici bijzonder driest te werk gegaan. Zij beschouwden de overheid louter als bron voor de versterking van het eigen of partijbelang, zonder nog oog te hebben voor het algemeen belang. Zij kenden geen rem op het besteden van het overheidsgeld. Zij gingen soms over de schreef bij de interpretatie van de wetgeving. Zij omzeilden de bestaande aanwervingprocedures om louter militanten van eigen streek of achterban aan te werven. Zij negeerden hun informatieplicht aan het parlement.  De Vlaamse christen-democraten wensen daarbij te benadrukken dat geen enkele minister of gewezen minister en geen enkel parlementslid van de CVP op dit ogenblik het voorwerp uitmaakt van een gerechtelijk onderzoek. Anderzijds wensen zij ook lessen te trekken uit wat gebeurd is. Die lessen verplichten tot een andere manier van politiek doen, tot een verbeterde werking van het gerecht, tot een efficiënter beheer en controle bij de overheid.  2.1. EEN ANDERE POLITIEKE MENTALITEIT.  De CVP heeft na haar verkiezingsnederlaag op 24 november 1991 een diepgaand gewetensonderzoek gedaan. Zij is aandachtig gaan luisteren wat bij de mensen leeft. Daaruit is een beweging voor politieke vernieuwing gegroeid die de volgende jaren vertaald moet worden in het beleid. Die politieke vernieuwing behelst onder meer:  - EEN MEER BESCHEIDEN POLITIEK. De politiek heeft de voorbije decennia teveel taken op zich genomen en teveel verwachtingen geschapen die ze niet kon waarmaken. Vandaar dat men moet afstappen van het beeld van de politicus als grote regelaar en eerder zal moeten komen tot een rol als bemiddelaar, bestuurder en in zeldzame gevallen ook als visionaire leidsman. De politiek moet geen blauwdrukken afkondigen, wel de dialoog rond bepaalde problemen organiseren.  - HET TOEKENNEN VAN VERANTWOORDELIJKHEID. De politiek moet volop inspelen op de toegenomen mondigheid van de mensen en hen verantwoordelijkheid toekennen, zowel individueel als via hun organisaties van het maatschappelijk middenveld. Ze moet volop de subsidiariteit laten spelen: wat een lager bestuursniveau kan doen, moet een hoger niet doen; wat het vrij initiatief goed doet, moet niet door de overheid worden gedaan.  - het NIET ALTIJD ZOEKEN NAAR MEER. De politiek en al wie er een beroep op doet zullen moeten afstappen van de idee dat er maar drie middelen zijn om een probleem te verhelpen: meer wetten, meer geld, meer aanwervingen. De budgettaire nood zal daar trouwens toe nopen. Er zal creatief gezocht moeten worden naar grotere efficiëntie, naar meer kwaliteit in de overheidsinterventie, naar het oplossen van problemen door het samenbrengen van mensen en het uitpraten van hun tegenstellingen.  - één en ander zal niet lukken zonder EEN NIEUWE ETHIEK EN EEN HERSTEL VAN MORELE EN DEONTOLOGISCHE GEDRAGSREGELS. Die vereist van de politici een onberispelijk persoonlijk gedrag en een nieuw besef van wat het algemeen belang is. Die vergt van de bevolking een houding waarin samenwerken en samen leven met medeburgers de voorrang krijgt op de persoonlijke en corporatistische belangen en egoïsme. Die vergt van de organisaties die de bevolking vertegenwoordigen een ontwapening inzake eisenpakketten, een relativering van het eigen gelijk en meer begrip standpunten van de tegenpartij.  Politici en bevolking zullen moeten leren dat in de ellebogenmaatschappij politiek zinloos wordt, vermits het daar enkel nog volstaat alles zijn gang te laten gaan opdat de sterkste zou winnen. Algemeen moet er een nieuw besef ontstaan dat elk verworven recht ook een plicht oproept. Slechts dan zal er opnieuw beweegruimte ontstaan om samen aan het algemeen belang te werken.  2.1.1. In toepassing van deze beginselen wil de CVP de volgende jaren nieuwe beleidsaccenten leggen:  - inzake het leefmilieu, waar men de loopgravenoorlogen en de wederzijdse bombardementen met tegengestelde, schijnbaar wetenschappelijke argumenten moet vervangen door dialoog en pragmatisme.  - in het onderwijs, waar een decentralisatie naar meer verantwoordelijkheid voor leraren en scholen noodzakelijk is.  - in de sociale zekerheid, waar men niet langer alle lasten zal kunnen afschuiven op de schijnbaar onuitputtelijke schatkist van de gemeenschap, maar waarin alle partners verantwoordelijkheid zullen moeten opnemen.  - in de justitie waar, naast de nodige hervormingen, ook een nood bestaat aan een mentaliteitswijziging bij de mensen opdat ze niet langer elk dispuut voor de rechtbank zouden brengen.  - in de verzorging van zieken en hulpbehoevenden, waar de opvang in gezin, familie of buurt willens en wetens terug zal moeten worden uitgebouwd.  - in de economie, waar de verstarring in de dialoog tussen werknemers en werkgevers moet worden doorbroken.  - in de bestrijding van de armoede, waar een grotere inspanning noodzakelijk is die door allen zal moeten worden gedragen.  - in het verkeer met zijn 1500 doden per jaar, waar in eerste instantie repressie van het uit de hand gelopen weggedrag onvermijdelijk is, maar waar op termijn vooral een radicale mentaliteitswijziging nagestreefd moet worden.  - in het cultuurbeleid, waar de tijd rijp is voor grotere lokale verantwoordelijkheden inzake culturele centra, bibliotheken of sport.  2.1.3. De Vlaamse christen-democraten wensen van de meest ingrijpende omvorming van het parlementair stelsel sedert een eeuw gebruik te maken om DE WERKING VAN DE DEMOCRATIE gevoelig te verbeteren. Vooral op het niveau van het Vlaams parlement, dat voor het eerst rechtstreeks zal worden gekozen, bestaan er daartoe ruime mogelijkheden. Daar immers zal het legislatuurparlement een feit zijn en kan een grotere regeringsstabiliteit - met in normale omstandigheden niet meer dan twee coalitiepartners - meer beweegruimte voor het parlement opleveren.  Het Vlaams parlement moet dus onmiddellijk na zijn verkiezing een ingrijpende poging starten om een volwaardige wetgevende vergadering te creëren, die door de bevolking ervaren wordt als haar spreekbuis. Dat is des te meer van belang omdat de Vlaamse overheid bevoegdheden beheert die rechtstreeks ingrijpen in het dagelijks leven van de Vlamingen: welzijn, onderwijs, cultuur, milieu, verkeer enz..  De Vlaamse christen-democraten zullen daarom tijdens de eerste vergadering na de samenstelling van het nieuw Vlaams parlement voorstellen om een speciale commissie met afgevaardigden van alle partijen op te richten die binnen het jaar tot grondige besluiten komt inzake werking en organisatie van het Vlaams parlement.  Specifieke aandachtspunten voor die commissie zijn onder meer het organiseren van een ware debatcultuur tussen meerderheid en oppositie, het beter inspelen op de actualiteit, de gradatie tussen vragen en interpellaties, de mogelijkheden en beperkingen van hoorzittingen, de mediaverslaggeving van het parlement, de inzet van de universitaire medewerkers van de parlementsleden, openheid inzake de begroting van het parlement en de vergoedingen van de parlementsleden, de rol van het Rekenhof, de informatieplicht van de uitvoerende macht, de informatie aan het publiek.  Voor het federale parlement zullen de Vlaamse christen-democraten zich scrupuleus houden aan de geest van de hervorming van het tweekamerstelsel. Dat betekent dat zij in de Senaat slechts spaarzaam gebruik zullen maken van het evocatierecht, opdat de specialisatie van Kamer en Senaat volop uitgebouwd zou kunnen worden.  2.1.4. Tijdens de voorbije vier jaar werd al heel wat gedaan om inzake DE FINANCIERING VAN POLITIEKE PARTIJEN en verkiezingen te komen tot meer zuivere regelingen en grotere openheid. De CVP speelde daarin een grote rol met:  - het initiatief van de CVP'er Luc Dhoore om de giften van bedrijven en organisaties te verbieden en de partijen van middelen te voorzien via de overheid.  - de initiatieven om die wetgeving uit te breiden tot de Europese en gemeenteraadsverkiezingen.  - het initiatief van de CVP'er Paul Tant om de parlementaire vergoeding te koppelen aan aanwezigheid in de debatten, om alle prominenten in openbare dienst hun vermogen te doen aangeven en om de belastingvrijstelling op de parlementaire wedde af te schaffen.  Toch zijn er nog maatregelen noodzakelijk om tot een grotere rechtszekerheid en openheid inzake de partijfinanciering te komen:  - het nastreven van een stabiel akkoord tussen alle grote partijen over alle mogelijke aspecten van de financiering van partijen en van het uitoefenen van een politiek mandaat.  - een zo groot mogelijke harmonisering van de diverse stelsels.  - het uitwerken van eigen regelingen voor het Vlaamse parlement.  - een verduidelijking van de interpretatierol van de parlementaire controlecommissie  - het verder uitwerken van eenduidige aangiftes.  - het wegwerken van grijze zones in de bestaande wetgeving.  2.1.5. De voorbije vier jaar werd ook werk gemaakt van een reeks van POLITIEKE HERVORMINGEN. Voorbeelden daarvan zijn de hervorming van het tweekamerstelsel, de decumul tussen ministerambt en parlementsmandaat, het streven naar een legislatuurparlement, de invoering van de meervoudige stem bij alle verkiezingen en van het gemeentelijk referendum.  Die ingrijpende hervormingen in het politiek bestel moeten in de volgende regeerperiode tot hun recht kunnen komen. In die zin is er voor de Vlaamse christen-democraten niet meteen behoefte aan een nieuwe reeks maatregelen die ingrijpen op de werking van onze instellingen. Wel zijn er nog enkele correcties op het systeem onontbeerlijk. Zo onder meer:  - de invulling van de procedures inzake strafrechterlijke verantwoordelijkheid van ministers.  - de herziening van de parlementaire onschendbaarheid.  - een duidelijker bevoegdheidsafbakening tussen gemeente, OCMW, provincie en intercommunales.  - een verbetering van de sociale statuten van de politieke mandatarissen.  - een versterking van de rol van de verkozen raden en van de verantwoordelijkheid van de mandatarissen op alle niveaus.  - een verscherping van het democratisch toezicht op de intercommunales.  2.1.6. Zowel op het federale als op het Vlaamse niveau dringt zich een bezinning op over het functioneren van een aantal OVERLEG- EN ADVIESORGANEN.  Voor het goed functioneren van het overleg wil de CVP een aantal criteria hanteren: van de afgevaardigden moet zeker zijn dat ze hun achterban vertegenwoordigen; het overleg behoort tot de voorbereidingsfase van de besluitvorming, maar beslist niet; het overleg tussen privé-partners kan er niet toe leiden dat facturen naar de overheid worden doorgeschoven; ook bij de representatieve organisaties die bij overleg en advies betrokken zijn moeten openbaarheid van bestuur en interne democratie de regel zijn; geen enkel gestructureerd overleg kan een feitelijk monopolie op maatschappelijke discussies hebben.  2.2. EEN VERBETERDE WERKING VAN HET GERECHT.  Een goede werking van de gerechtelijke instanties is van cruciaal belang voor het creëren van een rechtsgevoel bij de mensen en voor de geloofwaardigheid van ethische en deontologische normen. In die zin wenst de CVP de hervorming van het justitiebeleid, zoals die de voorbije vier jaar werd gevoerd, nog te intensiveren.  De Vlaamse christen-democraten wensen daarbij te benadrukken dat preventie een even belangrijk element vormt in de strijd tegen de criminaliteit als de efficiënte organisatie van het gerecht. En dat noch preventie, noch de efficiënte organisatie van het gerecht in staat zijn de criminaliteit in te dijken, als de waardenbeleving in de samenleving teloor gaat.  2.2.1. De CVP wil de werking van het GERECHTELIJK APPARAAT verbeteren. Zij vraagt daarvoor dat bij de zittende magistratuur de functie van korpsoverste uitgebouwd wordt tot die van een bezielende figuur voor de justitie binnen zijn ambtsgebied, die zijn magistraten stimuleert en evalueert. Zij wenst grotere bevoegdheden voor de griffiers en hoofdgriffiers als administrateurs en een doorgedreven modernisering van de werkmiddelen en werkomgeving van het gerecht.  Noodzakelijk is ook de verdere uitbouw van de permanente vorming, professionalisering en specialisatie van de magistraten, wat onder meer noodzakelijk is voor de bestrijding van financiële en milieudelicten. De depolitisering van de benoemingen moet verder worden gezet door de afschaffing van de tussenkomst van de provincieraad bij benoemingen van raadsheren in het Hof van Beroep en van voorzitters en ondervoorzitters van de rechtbanken van Eerste Aanleg.  Voor de CVP is de onafhankelijkheid van de onderzoeksrechter een absolute voorwaarde voor een goed verloop van het gerechtelijk onderzoek. De onderzoeksrechter moet ook een veel grotere ruimte en onafhankelijkheid worden gegeven om onmiddellijk de noodzakelijke rogatoire opdrachten uit te voeren.  Het Openbaar Ministerie moet in de individuele dossiers over een volledige autonomie en onafhankelijkheid blijven beschikken. De leden van het Openbaar Ministerie moeten zich wel verantwoorden tegenover de minister van Justitie, die zich op zijn beurt tegenover het parlement moet verantwoorden. De algemene richtlijnen van het crimineel beleid worden bepaald door de minister en door het college van procureurs-generaal. Een institutionalisering van dat college is noodzakelijk.  De CVP is van mening dat het Hof van Assisen in zijn werking vandaag niet meer aan de doelstellingen beantwoordt waarvoor het werd opgericht. Ze stelt onder meer vast dat het samenstellen van een volksjury op steeds meer problemen stuit. Een drastische hervorming of zelfs een afschaffing van het Hof van Assisen dringen zich dan ook op.  2.2.2. Inzake de procedure wenst de CVP vooral een inperking van het aantal vrijspraken op basis van PROCEDUREFOUTEN. Dat kan door het aantal procedureregels dat tot nietigheid aanleiding kan geven drastisch te beperken, door meer ruimte te geven aan de rechter inzake de sanctionering van de procedurefouten, door de invoering van een ambtshalve sanctie wegens procesrechtsmisbruik. De verjaring in strafzaken dient geschorst te worden tijdens de gehele procedure opdat vertragingsmanoeuvres niets meer zouden opleveren.  2.2.3. De Vlaamse christen-democraten willen een geleidelijke integratie van de drie POLITIEDIENSTEN, om een einde te maken aan de onderlinge rivaliteit. Het parlement moet bij deze reorganisatie nauw betrokken worden. Er is ook dringend behoefte aan een evaluatie van de comités P en I. Het gebruik van bijzondere opsporingstechnieken moet aan een wettelijke normering worden onderworpen.  2.2.4. De CVP wil de overbevolking van de GEVANGENISSEN bestrijden door het gebruik van alternatieve straffen. Vooral inzake verkeersdelicten, overtredingen van de milieuwetgeving of veel voorkomende criminaliteit zijn er op dat vlak heel wat mogelijkheden. De CVP wenst ook verder te gaan met de vervanging van de gevangenisstraf voor kleine drugdelinquenten door een curatieve behandeling.  2.2.5. De CVP wil dat de hoogste prioriteit wordt toegekend aan een betere organisatie van de STRIJD TEGEN DE INTERNATIONALE CRIMINALITEIT. Daarvoor is onder meer een harmonisering van nationale, wettelijke en administratieve maatregelen nodig, de ratificering van internationale rechtsmiddelen op het gebied van samenwerking tegen de internationaal georganiseerde criminaliteit, en de opleiding van gespecialiseerde magistraten en politiemensen.  Een bijzondere inspanning vergt het samenstellen van gemeenschappelijke databanken, het samenbrengen van alle bestaande expertise in de overheidsinstellingen en de uitbouw van het wetenschappelijk politioneel onderzoek omtrent de georganiseerde criminaliteit in België, maar ook in Europa.  De lacunes in de Belgische wetgeving inzake de bestrijding van de georganiseerde criminaliteit dienen te worden weggewerkt. De financiële opbrengsten uit dergelijke criminaliteit moeten gemakkelijker vastgesteld kunnen worden. In de strafwet is de invoering van een bijzondere strafbaarstelling voor georganiseerde misdaad noodzakelijk. Verder vereist zijn: een invoering van vermogenssancties, het doorbreken van de rechtspersoonlijkheid, het uitbreiden van de bestaande 'witwaswet' tot notarissen, advocaten en casino's, een preciezere definiëring van het begrip 'corruptie', het uitwerken van een bescherming tegen intimidatie.  2.2.6. Inzake de JEUGDCRIMINALITEIT pleit de CVP voor de zogenaamde 'herstelidee' als nieuwe benadering van de jeugdcriminaliteit. Daarin wordt een herstelverplichting ten aanzien van het concrete slachtoffer betracht en via de gemeenschapsdienst een goedmaking ten aanzien van de samenleving. De uitbouw van een dergelijke benadering vergt wel een intense samenwerking tussen federaal en gemeenschapsniveau.  2.3. EEN EFFICIËNTERE OVERHEID/  Voor de CVP bestaat de basisopdracht van de overheid uit het scheppen van voorwaarden opdat de burgers en hun organisaties verantwoordelijkheid zouden kunnen opnemen. De overheid heeft bovendien de opdracht het vrij initiatief aan te vullen waar het nodig is en het te corrigeren waar het moet, opdat geen mensen en groepen in de verdrukking zouden geraken.  De CVP wenst dus dat de overheid haar inspanningen concentreert op DE ESSENTIËLE OVERHEIDSTAKEN: het zorgen voor gezonde openbare financiën, het tot stand brengen van gunstige omgevingsfactoren (infrastructuur, wetenschappelijk onderzoek, onderwijs), het zorgen voor de zwakkeren in de samenleving en het verzekeren van de solidariteit (zowel tussen rijk en arm als tussen generaties), het zorgen voor een goede en samenhangende regelgeving en dienstverlening ten bate van alle burgers. De overheid moet selectief zijn in haar optreden. Ze moet op lange termijn durven denken en uit die visie een aantal strategische doeleinden distilleren. Ze moet overregulering tegengaan.  De overheid moet voorts geen bestuurstaken opnemen die beter op een lager bestuursniveau kunnen worden uitgebouwd. De CVP wil een duidelijke politiek van DECENTRALISATIE. Ze wenst dat de nieuwe Vlaamse regering een bestuursakkoord met de gemeenten afsluit, waarbij verregaande vormen van samenwerking worden opgezet en waarin ook aanzienlijke bevoegdheidspakketten en bijhorende middelen worden overgeheveld naar het gemeentelijk bestuursniveau. De Vlaamse regering moet duidelijk de rol van de provincies als democratisch gelegitimeerde initiatiefmaker en coördinator van het beleid op het intermediair niveau erkennen. Deze nieuwe taakverdeling kan uitgewerkt en verfijnd worden op het ogenblik dat de gewesten de bevoegdheid van de organieke inrichting van gemeenten en provincies toegewezen krijgen.  De CVP wil dat de overheid de belangrijke rol van het vrij initiatief, van het MAATSCHAPPELIJK MIDDENVELD en van het vrijwilligerswerk blijft erkennen en er maximaal op inspeelt. De Vlaamse overheid moet wel de coördinatie en de DIALOOG tussen de verschillende beleidsniveaus, tussen overheid en middenveld, en binnen dat maatschappelijk middenveld helpen organiseren.  De CVP wil dat de overheid blijk geeft van een EFFICIËNT BESTUUR. Dat vergt een overheid waar de dienstverlening aan de burgers centraal staat. Dat vergt duidelijke en samenhangende regelgeving en goede, duidelijke informatie over die regelgeving. Dat vergt ook een snelle behandeling van dossiers en een snelle afhandeling van betalingen.  De Vlaamse regering zal zich in de volgende legislatuur ook moeten bezinnen over de talrijke PARAREGIONALES, die men zoveel mogelijk moet integreren in de administratie.  De MODERNISERING en hervorming van het overheidsapparaat moet op versnelde wijze wordt voorgezet. Dat vereist onder meer:  - een ander personeelsbeleid, met grotere openheid inzake bevorderingsprocedures, een grotere motiveringsplicht bij benoemingsbeslissingen, het versterken van de mobiliteit en de inperking van nieuwe aanwervingen, een grotere gelijkschakeling tussen de diverse statuten voor ambtenaren, het verder beperken van de omvang van de kabinetten.  - het verder analyseren van sommige overheidstaken in het licht van een mogelijke privatisering. Bij de modernisering van de overheidsbedrijven moet hun efficiëntie het centraal criterium zijn.  - het verbeteren van de wetgeving door het afremmen van de productie aan wetteksten, door het tegengaan van juridisch onzuivere teksten, vooral dan van de praktijk om politieke tegenstellingen op te lossen door ze te vertalen in tegenstrijdige wetteksten, door het uitwerken van efficiënte databanken inzake wetgeving.  - een rationeler organisatie van de administratie, via het invoeren van een basisloket op gemeentelijk vlak, dat instaat voor het doorspelen van een dossier naar de juiste overheidsdienst, via een verdere ruimtelijke spreiding van de overheidsdiensten vanuit het hoofdbestuur naar de buitendiensten en via bijkomende investeringen in automatisering en vorming van het personeel.  Tot een efficiënt overheidsbeheer en een andere manier van politiek bedrijven behoort onmiskenbaar ook het HANDHAVEN VAN EEN ORTHODOX BEGROTINGSBELEID waarbij zowel op federaal als op Vlaams niveau een blijvende inspanning wordt gedaan om het nog steeds veel te hoge schuldniveau van ons land af te bouwen.  De CVP wenst tenslotte een specifiek wrevelpunt weg te werken door een grotere coördinatie met de gemeente bij OPENBARE WERKEN en betere informatie en overleg met de betrokken bewoners, zelfstandigen en bedrijven.  III. BETER GAAN LEVEN.  De Vlaamse christen-democraten wensen in de volgende legislatuur bijzondere aandacht te besteden aan hervormingen en moderniseringen in sectoren die bijdragen tot de kwaliteit van onze dagelijkse leefwereld. Vaak gaat het daarbij om sectoren waar al ruime middelen voor uitgetrokken zijn, maar waar ook en vooral mentaliteitswijzigingen noodzakelijk zijn. Het zijn bij uitstek sectoren waar het streven naar een verantwoordelijke samenleving een noodzaak is.  3.1. HET GEZIN.  In de gezins- en familiestructuren van Vlaanderen blijven zich diepgaande wijzigingen voltrekken waarop de overheid weinig vat heeft. Voor de Vlaamse christen-democraten blijft de voorkeur uitgaan naar het gehuwd gezin met kinderen, maar onze zorg gaat naar alle gezinnen in Vlaanderen, hoe die ook zijn samengesteld.  Het beleid moet de ontwikkelingen in de gezinnen van nabij volgen en trachten ze in positieve zin te begeleiden. Zo zal de volgende jaren ingespeeld moeten worden op de tendens naar grotere flexibiliteit inzake arbeidsduur en loopbaanontwikkeling, die een betere taakverdeling (op voet van gelijkheid tussen man en vrouw) binnen de gezinnen mogelijk maakt. Er zal ook over gewaakt moeten worden dat de maatschappelijke gelijkschakeling tussen man en vrouw zich verder doorzet.  Om de combinatie van arbeid en gezinsleven te optimaliseren wil de CVP een goede kinderopvang voor en na de school, bij ziekte of in vakantietijd. De CVP wil, zoals in de voorbije legislatuur, 1500 nieuwe kinderopvangplaatsen creëren. Daarnaast wenst ze de uitbreiding van het ouderschapsverlof voor mannen en vrouwen.  De Vlaamse christen-democraten willen ook verder alle elementen van ongelijkheid tussen mannen en vrouwen in het gezin en in het beroepsleven helpen afbouwen.  3.2. HET VERKEER.  Als er één maatschappijsector is waarin een mentaliteitswijziging naar meer verantwoordelijkheid en een grotere wil tot samenwerken nodig zijn, dan is het wel het verkeer. De 1500 doden op de wegen per jaar maken echter ook duidelijk hoe ver men daar nog van af staat en nopen tot ingrijpende, vaak ook repressieve maatregelen.  Tot die afschrikkingmaatregelen behoort zeker het rijbewijs met strafpunten dat in de volgende legislatuur operationeel moet worden gemaakt. Daarnaast moeten ook de onbemande verkeerscamera's worden geplaatst met zo min mogelijk beperkingen op hun efficiëntie.  De CVP wenst de invoering van een stelsel van onmiddellijk te betalen verkeersboetes, waarbij de bedragen oplopen met de hoogte van de snelheidsovertreding of van het alcoholgehalte in het bloed, en waarbij forse overtredingen tot onmiddellijke intrekking van het rijbewijs leiden. Strengere beteugeling is noodzakelijk bij de niet-naleving van de beperkingen voor vrachtwagens en bij het opdrijven van bromfietsen.  Mocht over deze maatregelen geen akkoord mogelijk zijn met de Franstalige partijen op federaal vlak, dan zal de CVP aansturen op een ruimere Vlaamse bevoegdheid inzake de regionale invulling van het federaal verkeersbeleid.  Naast een repressief luik, blijven in het verkeersbeleid maatregelen noodzakelijk inzake preventie van ongevallen. Dergelijke maatregelen zijn onder meer:  - voorrang voor openbare werken die gericht zijn op verkeersveiligheid en leefbaarheid van de omgeving.  - concentratie van investeringen op fietspaden, ronde punten, veiligheid voor de voetgangers en verkeersarme dorpskernen en stadscentra.  Daarnaast is er nood aan een mobiliteitsbeleid dat de grote problemen van het verkeer - toenemende files op de wegen naast een weinig aantrekkelijk openbaar vervoer - op een meer radicale wijze aanpakt. Nodig zijn onder meer  - een kwaliteitsverbetering van het gemeenschappelijk stads- en streekvervoer, naast de verdere uitbouw van carpoolparkings en de toegankelijkheid van de stations.  - het streven naar een grotere Vlaams inbreng in het spoorbeleid via regionale beheersovereenkomsten met de NMBS.  - het optimaliseren van het goederentransport van en naar de havens en de forse aanmoediging van dat transport via spoor en waterwegen.  - de uitbouw van telematicasystemen voor verkeersbeheer.  Tenslotte verdient de nieuwe aanpak naar een grotere zorg voor ons wegennet en naar preventie tegen beschadiging duidelijk voortgezet te worden. Dat behelst:  - het optimaal gebruik van automatische aswegers in de strijd tegen overladen vrachtwagens.  - de verfraaiing van het wegennet door de strijd tegen zwerfvuil, de opruiming van overdreven bewegwijzering en het gebruik van fluisterasfalt.  3.3. RUIMTELIJK ORDENING EN LEEFMILIEU.  De Vlaamse christen-democraten wensen een vernieuwde aanpak inzake leefmilieu en ruimtelijke ordening, waarbij men bouwt op een dialoog van de betrokken partijen, op decentralisatie en transparante regelgeving en op sensibilisering en het toekennen van verantwoordelijkheid aan alle medespelers. De overheid moet in de eerste plaats een doelstellingenbeleid formuleren, gericht op concrete milieuverwezenlijkingen, eerder dan een dirigistisch beleid. Ze moet daarbij een zo groot mogelijke raadpleging en medewerking van alle betrokken partijen nastreven.  Daarbij moet ook meer aandacht komen voor een globale aanpak van de milieuproblematiek, waarbij diverse aandachtspunten niet los van elkaar worden gezien. Het milieubeleid moet sterker geïntegreerd worden in het maatschappelijk gebeuren - onder meer in de economie -en in het beleid voor andere sectoren. Ook moet werk gemaakt worden van een preventief en brongericht milieubeleid, waarbij de klemtonen liggen op ecologische bewustmaking bij de bevolking, wetenschappelijk onderzoek en een daadwerkelijk productbeleid.  De Vlaamse christen-democraten wensen meteen aan het begin van de volgende legislatuur de discussie rond het Mestactieplan tot een goed einde te brengen. Zij willen daarvoor teruggrijpen naar de initiatieven en eensluidende adviezen die door de inspraak- en overlegorganen over het MAP werden geformuleerd vooraleer de discussie rond het plan werd gepolitiseerd en misbruikt voor andere dan milieudoeleinden. Op die manier wensen zij aan de problematiek de sereniteit terug te bezorgen die een dergelijk technisch ingewikkeld dossier behoeft. Zij wensen een MAP dat de problematiek van de mestoverschotten voor de komende vijftien jaar op een stabiele wijze aanpakt, met volledige inachtneming van de sociale gevolgen op de landbouwsector en op de gezinsbedrijven die daar actief zijn. Ze willen dat de nieuwe Vlaamse Raad in de mogelijkheid wordt gesteld om ten laatste in december 1995 over het MAP te stemmen.  De CVP zal in de volgende legislatuur blijven ijveren voor de invoering van een CO2-taks op Europees niveau. Indien dit niet kan op het niveau van de Unie, dan moet de maatregel op het niveau van enkele West-Europese kernlanden doorgevoerd worden. In het kader van de door ons land onderschreven afspraken i.v.m. CO2-reductie moeten maximale inspanningen geleverd worden voor rationeel energiegebruik en voor een betere valorisatie van de ingezette fossiele bronnen door verhoging van de rendementen in de energietransformatieketen.  De CVP zal er voor ijveren opdat het nucleair afval bij voorkeur op de productieplaatsen en niet in landschappelijk waardevolle gebieden zou worden opgeslagen. Alleszins dient de veiligheid hierbij voorop te staan, dient de mogelijkheid van een permanente controle te worden voorzien en moeten de nodige financiële middelen voor het wetenschappelijk onderzoek beschikbaar zijn.  De Vlaamse christen-democraten wensen een vertraging van de aangroei van de milieureglementering, waarbij tijd vrijkomt voor vereenvoudiging en coördinatie van bestaande teksten en voor een verbetering van de rechtszekerheid. De talrijke decreten op het terrein van de ruimtelijke ordening inzake planning, vergunningen en effectenrapportering of de milieuwetgeving inzake vergunningen komen daarvoor zeker in aanmerking. Om de samenhang van de milieuwetgeving te vergroten wensen de Vlaamse christen-democraten als beleidsvisie voort te bouwen op het werk van de commissie-Bocken en werk te maken van de operationalisering van het concept 'duurzame ontwikkeling'.  Inzake ruimtelijke ordening zal de CVP blijven aansturen op het creëren van een stabiele basis voor de inrichting van de ruimtelijke ordening over heel Vlaanderen via het Ruimtelijk Structuurplan. Ze wenst grotere aandacht vanuit diverse beleidsinstanties voor een betere leefbaarheid van de grote binnensteden, met onder meer een bestrijding van de leegstand en een kernversterkend beleid.  De Vlaamse christen-democraten sturen voorts aan op een strenger toezicht op bouwovertredingen, op een afremming van de lintbebouwing en een betere bescherming van de open ruimte.  De CVP vraagt ook meer aandacht voor economische aspecten van het milieubeleid. Zo wenst ze grotere aandacht vanwege de Vlaamse Milieuholding voor toekomstgerichte milieutechnologie, zeker als die tewerkstellingsperspectieven biedt. Ze vraagt een evaluatie van het stelsel van milieuheffingen en van de kosten van milieu-investeringen. Ze wenst tevens aandacht voor het versterken en verankeren van nutssectoren als afval, water en milieu en voor het vermijden van dominante machtsposities  Bijzondere aandachtspunten zijn nog :  - een geïntegreerd waterbeleid waarbij beleidsvisies en plannen inzake waterbeheersing, waterzuivering, drinkwatervoorziening en ecologie op elkaar afgestemd worden, en benaderd vanuit milieurendement en kostenefficiëntie.  - het creëren van nieuwe stimulansen voor een versnelde vorming van natuurreservaten.  - een betere organisatie van de verwerking van afvalstoffen met het oog op een grotere geloofwaardigheid naar de burgers die inspanningen doen inzake selectieve afvalophaling en recyclage.  - een veel systematischer en gecoördineerd mobiliteitsbeleid.  3.4. HET ONDERWIJS.  Het onderwijs in Vlaanderen heeft vandaag geen behoefte aan nieuwe, door de overheid opgelegde omwentelingen en reguleringen, wel aan decentralisatie en aan het toekennen van grotere verantwoordelijkheid aan leraren en scholen, aan verschuivingen in de bestaande budgetverdelingen en aan een degelijke voorbereiding van het onderwijs op de informatierevolutie.  De Vlaamse christen-democraten willen de centrale rol van de school bij de invulling van het onderwijs mee mogelijk maken door een aantal begeleidende maatregelen die daartoe kunnen bijdragen:  - het actief betrekken van ouders als volwaardige partners in het schoolbeleid, onder meer via een grotere ondersteuning van de ouderverenigingen door de overheid.  - het maatschappelijk opwaarderen van het lerarenberoep door een grondige, diepgaande hervorming van de lerarenopleiding, het creëren van mogelijkheden van mentorschap ter begeleiding van jonge leerkrachten, het optimaliseren van de navorming en het doorbreken van de vlakke loopbaan.  - het verder uitwerken van de interne kwaliteitsbewaking op basis van de eindtermen en de ontwikkelingsdoelen en via het stimuleren van zelfevaluatie.  - het handhaven van de leerplicht tot 18 jaar, met betere begeleiding van zogenaamde 'probleemjongeren'; voor de component 'werken' van de opleiding 'deeltijds werken, deeltijds leren' moet het bedrijfsleven aangemoedigd worden zijn verantwoordelijkheid op te nemen  - de mogelijkheden van het onderwijsvoorrangsbeleid uitbreiden naar alle scholen met een belangrijk aantal kansarme leerlingen.  De Vlaamse christen-democraten willen in de volgende legislatuur ook specifieke aandacht voor die sectoren van het onderwijs die een sleutelrol kunnen spelen in een nieuwe economische ontwikkeling van Vlaanderen. Daarbij denken zij aan:  - een soepeler regelgeving voor het volwassenenonderwijs om beter te kunnen inspelen op nieuwe noden. Daaraan gekoppeld: een coördinatie en rationalisatie in heel het aanbod van de volwasseneneducatie  - een drastische opwaardering van het beroeps- en technisch onderwijs en het uitvoeren van de afspraken, gemaakt in het kader van de Staten-Generaal, over het technisch onderwijs  - een rationalisatie van de universitaire opleidingen en het creëren van samenwerkingsverbanden tussen universitaire instellingen via interuniversitair overleg  - het doorzetten van de inspanningen van de Vlaamse overheid voor het fundamenteel wetenschappelijk onderzoek, gekoppeld aan de uitbouw van specifieke zwaartepunten binnen de verschillende universiteiten om een te grote versnippering van middelen tegen te gaan.  Deze aandachtspunten beletten niet dat de CVP ook verder wil werken aan de permanente en noodzakelijke aanpassing van de onderwijsstructuren aan de maatschappelijke evoluties:  - het afbouwen van de nog bestaande, niet objectief motiveerbare verschillen in de subsidiëring en financiering van de scholen en internaten, onder andere inzake werkingstoelagen. Samenwerking tussen scholen moet financieel worden aangemoedigd, door de financiering meer evenredig te maken met het aantal leerlingen.  - het voor alle scholen mogelijk maken te beschikken over leefbare, functionele en veilige schoolgebouwen en andere aangepaste infrastructuur.  - een bredere maatschappelijke verankering van de inrichtende machten in alle netten  - het aanpassen van de ARGO om de doelstellingen van die instelling (democratisering, decentralisering en het toekennen van verantwoordelijkheid) waar te maken.  - het uitwerken van een nieuw basisdecreet voor het Vlaams onderwijs, waarin nieuwe inzichten over de vrije keuze en over het evolueren naar één net binnen het officieel onderwijs kunnen worden opgenomen.  - het uitwerken van één decreet voor het basisonderwijs en één decreet voor het secundair onderwijs, die de huidige ingewikkelde decreetgeving vervangt.  - het herformuleren van de functie van de PMS-centra in de context van onderwijsverzorging ten opzichte van de scholen en de welzijnssector.  3.5. OUDEREN.  De snel aangroeiende groep ouderen in onze samenleving vormen een nieuwe politieke uitdaging. Daarbij werd al veel aandacht besteed aan de noden van zieke en hulpbehoevende bejaarden, maar werd veel minder gedaan voor de meerderheid van actieve en gezonde ouderen. Slechts de jongste jaren groeit het besef dat de maatschappelijke infrastructuur voor hen nog minimaal is uitgebouwd. Enkele concrete actiepunten op dat vlak zijn:  - het uitbouwen van de aanpassingspremie voor ouderen die hun woning wensen om te bouwen om er te kunnen blijven wonen.  - een uitbreiding van de professionele extramurale dienstverlening voor ouderen.  - het bevorderen van een veilige woonomgeving en van een ook aan ouderen aangepaste verkeersinfrastructuur.  - het uitwerken van dialoog- en overlegstructuren voor verenigingen die opkomen voor de belangen van de ouderen.  In het ouderenbeleid gaat de aandacht uiteraard ook naar de uitbouw van de welzijnsvoorzieningen en de thuiszorg voor diegenen die niet meer zo goed te been zijn, en naar de hele pensioenproblematiek. Beide thema's worden elders in dit verkiezingsprogramma behandeld. De CVP vraagt wel dat men daarbij tot een geïntegreerd ouderenbeleid zou komen, waarbij deze diverse onderdelen van het beleid (die ook op verschillende bevoegdheidsniveaus worden uitgewerkt) in samenhang zouden worden bekeken.  3.6. CULTUUR EN MEDIA.  Inzake het cultuurbeleid wenst de CVP verder te gaan met de aanmoediging van het vrij initiatief, maar wil ze ook nieuwe klemtonen leggen inzake decentralisatie en subsidiariteit. Bepaalde beleidstaken (bibliotheken, sport, musea, culturele centra en jeugdwerk) zijn rijp voor een grotere verantwoordelijkheid vanwege de lokale besturen.  Algemeen is het duidelijk dat de overheid zich niet hoeft in te laten met de organisatie van activiteiten die door het vrij initiatief al op geschikte wijze werden uitgebouwd. Haar rol bestaat er essentieel in dat vrij initiatief aan te vullen, via investeringen in infrastructuur, minder populair aanbod en vernieuwende cultuuruitingen.  Voor de Vlaamse christen-democraten is het essentieel dat de kwalijke politiserende gevolgen van het cultuurpact worden weggewerkt. Uitgangspunt voor een vernieuwd cultuurbeleid moeten zijn:  - behoud van het principe van niet-discriminatie van ideologische en filosofische strekkingen.  - betere vertegenwoordiging van de gebruikers in de culturele sector.  - ontvoogding van de culturele sector, onder meer via een depolitisering van culturele advies- en bestuursorganen.  - respect voor reëel pluralisme door vertegenwoordiging van alle culturele strekkingen.  Wij pleiten er dan ook voor dat er in de Vlaamse Gemeenschap geen rekening meer wordt gehouden met het cultuurpact, maar enkel met de hierboven vermelde basisbeginselen.  De CVP wenst ook verder te gaan met de aanmoediging van de vrije productie van kunst in alle expressievormen. Prioritair daarbij is de leefbaarheid van het kunstenaarsberoep. Dat vergt een maximale invulling van de Vlaamse bevoegdheid: begeleiden, informeren en sensibiliseren van kunstenaars, opdrachtgevers en het publiek; coördinatie van de toegang tot (federale) overheidsinstellingen. Dat vergt ook een erkenning en ondersteuning van de maatschappelijke en economische rol van kunst en kunstenaars.  In die zin wensen de Vlaamse christen-democraten ook het mediabeleid te blijven voeren vanuit zowel het culturele als het economische oogpunt. Precies naar de enorme mogelijkheden inzake multimedia en informatiesnelwegen toe is het duidelijk dat in deze sector grote tewerkstellingsmogelijkheden naar de toekomst toe bestaan. Maar het is evenzeer duidelijk dat de mogelijkheden in deze sector slechts ten volle ontwikkeld zullen worden als ook culturele creativiteit en kwaliteit volop kunnen spelen en als men voldoende inspanningen doet om het brede publiek bij de nieuwe technologieën te betrekken. In die zin kunnen bijvoorbeeld de bestaande openbare bibliotheken uitgebouwd worden tot volwaardige informatiecentra met een specifieke functie van drempelverlaging naar de nieuwe media toe.  Inzake regelgeving voor de media is het duidelijk dat een minimum aan regulerend optreden nodig blijft, onder meer ter bescherming van de privacy, de auteursrechten en het gebruik van data. Het spreekt vanzelf dat het hier best om internationale regels gaat, gezien de uitgesproken internationale dimensie van de informatiemaatschappij. Er moet ook werk gemaakt worden van de ontwikkeling van technologische standaarden voor de toegang tot de nieuwe diensten. Daarnaast moet de overheid verzekeren dat de gebruikers van de nieuwe diensten ook inspraak krijgen en waken over de gehanteerd tarieven.  Inzake media zijn er ook nog enkele specifieke aandachtspunten:  - de uitbouw van een slagkrachtige openbare omroep, via een depolitisering en een concentratie op mindercommerciële taken.  - het creëren van ruimere samenwerkingsverbanden inzake lokale radio's.  - een verbeterde afdwingbaarheid van de regelgeving op de media.  3.7. JEUGD EN SPORT.  Vanuit een bezorgdheid voor de gezondheid van de Vlaamse bevolking vraagt de CVP tenslotte ook grote aandacht voor de sportpromotie, vooral bij de jongeren. In dat verband vragen de Vlaamse christen-democraten de ondersteuning van de sportbeoefening door allen.  De aanpassing van het decreet op de niet-professionele sportbeoefenaar is voor hen een absolute prioriteit, zodat jongeren tot 18 jaar vrij en gratis van sportclub kunnen veranderen.  Verder moet er werk worden gemaakt van aangepaste decretale regelingen voor landelijke sportverenigingen, topsport, private sportkampen, vormingsinstellingen en verenigingen die aan openluchtrecreatie of denksport doen.  De CVP dringt ook aan op strijd tegen alles wat sport ontsiert (hooligans, doping, corruptie). Tenslotte wenst zij een grondige hervorming van het BLOSO naar depolitisering en decentralisatie van bevoegdheden en infrastructuur naar lokale overheden toe.  Nog naar de jongeren toe wenst de CVP in de komende legislatuur werk te maken van de invoering van een vrijwillige gemeenschapsdienst.  Jongeren van 18 tot 30 jaar kunnen zich dan gedurende zes tot twaalf maanden voltijds en tegen onkostenvergoeding inzetten voor de gemeenschap.  IV. DE VERDEDIGING VAN DE ZWAKKEREN.  De verdediging van de zwakkeren in de samenleving behoort voor de CVP tot de essentiële taken van elke overheid. Op dat terrein blijft baanbrekend werk noodzakelijk. Dat moet gebeuren doorheen alle sectoren van het beleid, zowel in de economie, als in het onderwijs of in het verkeer. Maar ook zeer concreet in een aantal specifieke sectoren:  4.1. WELZIJN EN ZORG.  In de welzijnssector en de zorgverlening is al enkele jaren een fundamentele ommekeer van de aanpak aan de gang, weg van de opvang in gespecialiseerde instellingen met louter professionele hulp naar zoveel mogelijk thuiszorg met inzet van thuisverzorgers, familieleden en vrijwilligers. De Vlaamse christen-democraten willen op die ingeslagen weg doorgaan. Zij stellen daarom onder meer voor:  - een verdere organisatie van dag- en nachtopvang, kortverblijf, oppas- en gezelschapsdienst als aanvulling van de mantelzorg.  - de vereenvoudiging van de betoelaging voor gezins- en bejaardenhulp.  - een sociaal en tewerkstellingsbeleid dat rekening houdt met thuiszorgsituaties, via organisatie van het palliatief verlof, sociaal statuut van de thuisverzorger, flexibele loopbaan, vrijwilligerswerk.  - grotere nadruk op de zorg in het eigen milieu.  - meer middelen voor gezondheidspreventie en -promotie.  De nadruk voor thuiszorg maakt een herziening van de ziekenhuisopvang noodzakelijk, vooral dan naar een grotere nadruk op ambulante zorgen toe. Dat is één van de redenen voor de noodzaak aan een Vlaams ziekenhuisbeleid, waarbij ziekenhuizen aangemoedigd worden tot samenwerking, specialisatie en echelonnering, en waarbij de financiering wordt gebaseerd op een basisvergoeding, de verblijfsduur en de pathologie van elke patiënt.  De CVP wenst ook verder aandacht te besteden aan de zorg voor de ouderen. Twee concrete eisen op dat vlak zijn de invoering van een pleegverzekering en een verdere uitbouw van de serviceflats, met een subsidiëring die omgekeerd evenredig is aan de financiële draagkracht en de zelfredzaamheid van betrokken oudere.  Traditioneel behoren ook de gehandicapten tot diegenen die op de steun van de Vlaamse christen-democraten kunnen rekenen. Daarbij blijft het accent liggen op de bevordering van de zelfredzaamheid van de betrokkene en die van zijn gezin of omgeving. De CVP zal ook blijven pleiten voor maatregelen die een integratie van personen met een handicap in de samenleving kunnen bevorderen.  Voor hen vragen we voorts:  - het meer op elkaar afstemmen van voorzieningen voor gehandicapten in onderwijs en opvoeding, opvang, woning, begeleiding en tewerkstelling.  - bijzondere aandacht naar de opvang van volwassen personen met een handicap en naar de problematiek van hun ouderwordende ouders.  - sterkere impulsen voor de tewerkstelling van gehandicapten via bijkomende stimulerende maatregelen naar de bedrijven toe en via de uitbouw van de zogenaamde trajectbegeleiding.  De CVP wenst in de komende legislatuur ook stappen te zetten inzake de problematiek van de stervensbegeleiding bij terminaal zieke patiënten. Zij stelt onder meer een verdere uitbouw van de palliatieve zorgen voor, wat gepaard moet gaan met het creëren van meer rechten inzake medische informatie bij patiënten. Inzake bioethische kwesties in het algemeen wil de CVP het onderzoek en het zoeken naar consensus stimuleren, onder meer in de Nationale Raad voor Bio-ethiek.  Algemeen dringen de Vlaamse christen-democraten aan op een grotere efficiëntie en op klantgerichtheid en kwaliteit in de instanties die met welzijn en zorg belast zijn. De informatie van patiënten en zorgbehoevenden is daar een essentieel onderdeel van. Zeer specifiek dringt de CVP ook aan op een betere opvang van klachten vanwege rusthuisbewoners en hun familieleden.  De Vlaamse christen-democraten wensen de cruciale rol van de OCMW's in het welzijns- en gezondheidslandschap te benadrukken. De OCMW's, die veel meer zijn dan louter uitkeringsinstanties, moeten in de eerste plaats erover waken dat het aanbod om het welzijn van de mensen te bevorderen aanwezig en toegankelijk is. Zij moeten zeker niet alles zelf doen, maar samenwerken met het vrij initiatief.  De CVP vraagt tot slot ook nog de inrichting van een toegangsexamen voor de studies geneeskunde en kinesitherapie.  4.2. DRUGBELEID.  Een volwaardig drugbeleid vergt een verdere nadruk op preventie naar risicogroepen toe, op hulpverlening voor verslaafden en op repressie tegen producenten en handelaars. De CVP blijft de legalisering van soft drugs afwijzen en dringt aan op wettelijke omkadering bij het hanteren van vervangingsproducten als methadon.  De Vlaamse christen-democraten vragen voorts een wetenschappelijk onderbouwen van het drugbeleid, een verbeterde organisatie en uitbreiding van de opvang van drugverslaafden, de opvang van kleine drugdelinquenten buiten de gevangenis en grotere aandacht voor de nazorg en reïntegratie van ontwende drugverslaafden. Algemeen vraagt de CVP meer coördinatie en overleg tussen allen die op dit terrein actief zijn, met vooral meer samenwerking tussen hulpverlening en justitie.  4.3. ARME MENSEN.  De bestrijding van de armoede, die zeker in onze binnensteden in omvang toeneemt, moet voor de federale en Vlaamse regering een dringende taak zijn. De inspanning moet zich richten op een brede waaier van sectoren: inkomen, huisvesting, opleiding, onderwijs, tewerkstelling, toegang tot de rechtsbedeling. Een nieuw accent daarbij is dat getracht moet worden te komen tot een grotere betrokkenheid van de armen zelf bij het beleid dat hen aanbelangt.  Daarnaast zijn er als concrete eisen:  - het uitbreiden van het onderwijsvoorrangsbeleid tot de kansarmen.  - een beleid dat gericht is op het toenemend aantal thuislozen.  - grotere aandacht voor de problematiek van de schuldbemiddeling.  - vermijden van de plaatsing van kinderen van arme ouders.  - het uitwerken van een beleidsplan voor de bestrijding van de armoede, waarbij ook het risico op nieuwe vormen van armoede in kaart wordt gebracht.  - aanmoedigingsmaatregelen voor stadsbesturen die een sociale politiek van verbetering van de leefomgeving in de binnenstad voeren.  - specifieke maatregelen voor de snel groeiende groep arme éénoudergezinnen.  4.4. MIGRANTEN EN VLUCHTELINGEN.  Inzake migranten moet het beleid blijven aansturen op hun inpassing in onze samenleving. Dat vereist voor een deel het opleggen van een aantal plichten, zoals de verplichting voor pas ingeweken en langdurig werkloze anderstalige migranten in Vlaanderen om cursussen Nederland te volgen. Dat vereist zeer duidelijk ook extra aandacht voor de positie van migrantenvrouwen en -meisjes op de arbeidsmarkt en in het onderwijs.  Daarnaast moet echter ook een brede waaier van opvang-, begeleidings- en stimuleringsmaatregelen worden uitgewerkte. Daarbij denkt men onder meer aan:  - een aanmoediging van alle initiatieven en organisaties die werken aan de aanpassing van vreemdelingen aan de gewoontes en cultuur van Vlaanderen.  - het tegengaan van gettovorming in het huisvestingsbeleid en de ruimtelijke ordening.  - het aanmoedigen van het zelfstandig ondernemerschap bij migranten.  - de aanwerving van migranten door RVA, VDAB, rijkswacht, opbouwwerk en delen van de openbare sector.  - aandacht voor specifieke noden van armere groepen migranten in het sociaal beleid.  - een systematische aanpak van concrete samenlevingsproblemen tussen migranten en de lokale bevolking in sommige buurten, met vooral oog voor de signalen van onvrede.  - het doorzetten van het onderwijsvoorrangsbeleid voor migranten.  De CVP blijft het stemrecht voor migranten afwijzen, ook op gemeentelijk niveau. Zij wil wel de goedgekeurde wetgeving op het versneld verwerven van de Belgische nationaliteit zo snel als mogelijk operationeel maken.  Zij is ook bereid specifiek op migranten gerichte inspraakorganen op gemeentelijk niveau aan te moedigen.  De CVP wenst eveneens dat de inspanningen van het Vlaams Fonds voor de Integratie van Kansarmen onverminderd worden voortgezet.  De Vlaamse christen-democraten wensen tenslotte de strenge procedures voor de politieke vluchtelingen te handhaven, opdat het onderscheid tussen economische en politieke vluchtelingen gehandhaafd zou blijven. Voor de politieke vluchtelingen, onder meer voor de slachtoffers van de oorlog in de Balkan, moet echter ook een bijzondere inspanning voor hun opvang worden geleverd.  4.5. SOCIALE HUISVESTING.  De CVP blijft groot belang hechten aan een politiek van sociale huisvesting in de strijd tegen armoede en uitsluiting. Zij verlangt een drastische vereenvoudiging van de bestaande subsidiereglementering in de sociale woningbouw, en een grondige evaluatie van het financieringsstelsel van de sociale huisvestingsmaatschappijen.  De Vlaamse christen-democraten dringen er voorts op aan dat het huisvestingsbeleid bij voorrang gericht wordt op een verbetering van het sociaal leefklimaat in de steden. Kleinschalige projecten moeten gestimuleerd worden, ingebed in het bestaande stedelijke en landelijke woongebied.  De CVP vraagt ook dat de VHM en de door haar erkende vennootschappen opnieuw volop de bevoegdheid krijgen om het huisvestingsbeleid op het terrein concreet gestalte te geven. Parallelle circuits moeten daarbij afgebouwd worden.  4.6. ZONDER ANGST OP STRAAT.  De Vlaamse christen-democraten zijn er zich terdege van bewust dat vooral bij de zwakkere groepen in onze samenleving een toenemend gevoel van onveiligheid bestaat. Dat gevoel bestaat zeker in de grote binnensteden, maar vaak ook daarbuiten.  Om die angst tegen te gaan blijft in eerste instantie een goed politioneel beleid nodig, dat permanentie voorziet in buurten die als onveilig worden beschouwd en permanente bereikbaarheid van politiediensten in alle gemeenten. Een gepaste uitbouw van slachtofferopvang en - begeleiding is eveneens noodzakelijk.  De CVP heeft op de voorbije jaren ook studiewerk verricht rond het thema van de 'sociale veiligheid'. Dat leerde het belang van een goede ruimtelijke ordening of van aangepaste verkeersinfrastructuur naar het veiligheidsgevoelen van de mensen toe. Maatregelen in die sectoren dienen dan ook op hun aspect 'sociale veiligheid' geëvalueerd te worden. Daarbij zal ongetwijfeld een bijzondere inspanning noodzakelijk zijn naar vervallen buurten in de grote binnensteden.  Essentieel voor een herstel van een gevoel van veiligheid is het herstel van de rechtszekerheid. De mensen moeten terug het gevoel krijgen dat wie een overtreding begaat op gepaste wijze gesanctioneerd wordt, dat wie de regels van de samenleving respecteert door die samenleving ook voldoende beschermd wordt. Die idee moet constant voor ogen worden gehouden door de beleidsmensen, bij haast elke maatregel die ze nemen.  V. ACTIEF IN EEN KLEINER WORDENDE WERELD.  Tegen de tijdgeest van 'ons dorp is onze wereld' in, blijven de Vlaamse christen-democraten pleiten voor een grote betrokkenheid en ruime belangstelling van de Vlaamse politiek bij het internationaal gebeuren. Daar zijn meerdere redenen voor aan te halen.  De eerste is de steeds toenemende vervlechting van het gebeuren bij ons met dat in onze buurlanden en zelfs op andere continenten. De hoge werkloosheid is een Europees fenomeen. De vergrijzing is een fenomeen van alle ontwikkelde industrielanden. De Europese muntunie zal ons morgen nog sterker tot Europese samenwerking dwingen. De informatiesamenleving zal definitief de idee van nationale soevereiniteit begraven en zelfs de grenzen van Europa doen vervagen.  In die context is het voor de verdere ontwikkeling van Vlaanderen van levensbelang dat Vlamingen zich interesseren voor wat buiten de grenzen gebeurt, dat jonge Vlamingen zoveel mogelijk in contact worden gebracht met andere landen en culturen, dat Vlaamse bedrijven zich thuisvoelen op de internationale markten, dat het traditioneel sterke engagement vanuit Vlaanderen voor de meest zwakken op de wereld niet verloren gaat. Het in feite nog maar pas cultureel en materieel ontvoogde Vlaanderen heeft in vergelijking met bijvoorbeeld de Nederlanders nog een heel stuk internationale ervaring te verwerven.  De derde reden is dat de in historisch perspectief nog maar recent verworven welvaart van Vlaanderen maar kan veiliggesteld worden als de economie van ons land aan de top van het economisch wereldgebeuren kan blijven meedraaien. De deelname aan de muntunie, een gezond bedrijfsleven, de zich ontwikkelende informatiesamenleving en de grote activiteit op de exportmarkten vergen alle dat Vlaanderen een grote vertrouwdheid met het internationaal gebeuren aan de dag legt.  De vierde reden tenslotte is onze principiële afkeer van de bekrompenheid van extreemrechts. Op een ogenblik dat in alle West-Europese samenlevingen stemmen opgaan voor de terugkeer naar gesloten samenlevingen, zonder vreemdelingen, voor de sublimatie van de eigen nationale identiteit en cultuur en voor het herstel van de negentiende-eeuwse natiestaten, is het meer dan noodzakelijk dat de Vlaamse christen-democraten uitdrukkelijk hun pleidooi hernieuwen voor een kosmopolitische ingesteldheid bij de Vlamingen. Zelfverzekerde Vlamingen hoeven geen angst te hebben van vreemdelingen. Want zonder internationale samenwerking zal er geen economische groei zijn. Zonder internationaal politiek overleg zullen de maatschappelijke problemen van vandaag verrotten. En zonder uitwisseling en confrontatie van culturen en opvattingen wordt Vlaanderen een bekrompen provinciaal nest.  5.1. EEN OPEN VLAANDEREN.  5.1.1. Het autonome Vlaanderen moet in de eerste plaats trachten tot een goede nabuurschap te komen met Wallonië, maar ook met Nederland en Noord-Frankrijk.  Dat vereist een actieve politiek die er op gericht is de oude landsgrenzen, die door de Europese integratie wazig zijn geworden, verder te doen vervagen en die de mogelijkheden van grensoverschrijdende samenwerking in het kader van de Europese Unie maximaal benut.  Het beleid moet voldoende bewegingsvrijheid, financiële en reglementaire ruimte geven aan de betrokken initiatieven en de grensoverschrijdende instellingen. Binnen de Europese structuurfondsen moet het globaal programma-INTERREG zoveel mogelijk ingevuld worden door de gemeenten, verenigingen, organisaties en burgers.  De bevoorrechte relatie met Nederland vormt een hoeksteen van het Vlaams buitenlands beleid. De samenwerking met Nederland is gericht op de verdediging van onze taal en cultuur, in het bijzonder in de Europese Unie, maar ook op de gezamenlijke bevordering ervan, en op de onderlinge uitwisseling. De Taalunie is daarvoor het aangewezen instrument. De Nederlandse taal en cultuur moeten ook aanwezig zijn in Brussel, de hoofdstad van Europa, via een gezamenlijk  Vlaams-Nederlands optreden.  De nieuwe bevoegdheidsverdeling binnen het federale België vereist een aanpassing van de instellingen van de Benelux. Een grondige evaluatie van dit samenwerkingskader dringt zich trouwens op.  5.1.2. De uitbouw van een zelfstandig handelend Vlaanderen vereist dat de Vlaamse christen-democraten binnen de Europese Unie de idee verdedigen dat de Europese instellingen niet louter op natiestaten gebaseerd kunnen zijn. Andere criteria, zoals regionale samenhang of taalidentiteit, kunnen als basis dienen.  In die zin stellen wij dat de Europese Unie uitgebouwd moet worden tot een efficiënt geheel, waarin de verschillende beleidsniveaus vanuit een welbegrepen subsidiariteit op elkaar worden afgestemd. Bij de herziening van de verdragen van de Europese Unie in 1996 moeten daarbij volgende accenten worden gelegd:  - de uitdrukkelijke bescherming van de taalkundige verscheidenheid, als belangrijk element van culturele verscheidenheid.  - de versterking van de regionale dimensie binnen de EU. Het Comité van de Regio's moet een slagvaardig politiek instrument worden dat weegt op de Europese besluitvorming. Daartoe dienen de nodige institutionele maatregelen te worden getroffen inzake samenstelling en bevoegdheden van het Comité.  De nieuwe buitenlandse bevoegdheden van de Vlaamse overheid maken het ook mogelijk om een actieve rol te spelen inzake samenwerking met de landen van Centraal- en Oost-Europa. Op dat vlak moet Vlaanderen volop de geboden kansen aangrijpen.  5.1.3. De Vlaamse christen-democraten wensen een bijzondere inspanning te doen om de aanwezigheid van Vlaanderen en Vlamingen op het internationaal forum te vergroten en te vergemakkelijken. Eén mogelijkheid daartoe is het streven naar een intensere samenwerking tussen organisaties van Nederlandstaligen in het buitenland, uiteraard zonder dat dit tot een inkapseling en een zich afsluiten moet leiden.  Voor de CVP blijft het engagement van Vlaamse jongeren en organisaties voor de ontwikkelingssamenwerking in de armste landen van de wereld een goed op zich. Dat engagement, dat gebaseerd is op een oude traditie, moet blijvend aangemoedigd worden. Een systematische verhoging van de middelen voor ontwikkelingssamenwerking is daarbij een belangrijk hulpmiddel.  De Vlaamse christen-democraten wensen dat er een duidelijker Vlaamse en christen-democratische inslag komt in het federaal buitenlands beleid en in de Belgische vertegenwoordiging in de Europese en internationale instellingen.  Voor de verwezenlijking van die twee eisen is het wenselijk dat minstens één functie van het buitenlands beleid op federaal niveau opnieuw in handen komt van een Vlaamse christen-democraat.  De Vlaamse regering moet een actief beleid van onthaal en informatie gaan voeren naar anderstaligen in Vlaanderen, vooral dan naar de Europeanen in de rand rond Brussel met het oog op de toekenning van het stemrecht voor gemeenteraadsverkiezingen in 2000. In dat kader zal België nochtans ook werk dienen te maken van bilaterale afspraken met andere EU-lidstaten om niet-Belgische ingezetenen uit de EU, aan wie het gemeentelijk stemrecht wordt toegekend, aan de gemeentebelasting te onderwerpen.  De CVP verwelkomt de tallozen die in het kielzog van de Europese Unie kiezen voor een loopbaan in Brussel. Ze verlangt van hen wel dat ze zich inschakelen in het gemeenschapsleven in Brussel. Ze wil de Europese en internationale dimensie nadrukkelijk profileren in het Nederlandstalig onderwijsaanbod in Brussel.  5.2. EEN DEMOCRATISCH EUROPA.  Het Europees beleid blijft de hoeksteen van het buitenlands beleid en overstijgt dat tegelijkertijd steeds meer. Alle schijnbaar binnenlandse thema's krijgen vandaag een steeds nadrukkelijker Europese dimensie, van het milieu- en mediabeleid, over landbouw en fiscaliteit tot onderwijs en justitie.  In de volgende legislatuur zijn twee ontwikkelingen op Europees niveau van levensgroot belang voor ons land. De eerste is de Intergouvernementele Conferentie van 1996. De tweede het vormen van de Europese Muntunie vanaf 1997.  5.2.1. België moet alle mogelijke inspanningen doen om vanaf 1997 tot de kerngroep van lidstaten van de Europese Unie te behoren die de Europese Muntunie zullen vormen. Die Muntunie is van wezenlijk belang voor de weerbaarheid van de Europese economieën op wereldschaal en voor de voortzetting van het proces van Europese integratie. België kan het, vanuit zijn positie in het centrum van West-Europa, niet veroorloven buiten de Muntunie te blijven. Het moet dus maximale inspanningen leveren om zijn inflatie en rentepeil laag te houden, om het jaarlijks overheidstekort terug te brengen tot 3 % en om de globale schuld af te bouwen. De Vlaamse christen-democraten zullen op dit punt geen enkel compromis aanvaarden.  België zal, voor de geloofwaardigheid van de Muntunie, mee moeten ijveren voor een relatief strikte naleving van de convergentiecriteria. Het moet er op aandringen dat de convergentie verder wordt bevorderd, onder meer op fiscaal gebied door bijvoorbeeld een harmonisatie van de roerende voorheffing. Bij invoering van het statuut van de Europese vennootschap op vrijwillige basis met een optiemogelijkheid voor de ondernemingen, zou hieraan ook een Europese vennootschapsbelasting kunnen worden gekoppeld. Ook een grotere sociale harmonisatie lijkt een belangrijke voorwaarde voor de stabiliteit van de Muntunie.  5.2.2. België zal er moeten voor ijveren dat de Intergouvernementele Conferentie niet beperkt blijft tot een louter institutionele discussie, maar dat ze voorafgegaan wordt door een breed debat over de noden die een Europese aanpak vergen en de mate waarin zo'n Europese aanpak moet uitgebouwd worden. Dat vergt een discussie over werkloosheid, criminaliteitsbestrijding, migratie en vluchtelingen, milieu, media, onderwijs enz.. België moet dus ijveren voor een veel ruimere agenda dan de formele reden waarvoor de IGC wordt bijeengeroepen.  België moet met hoge ambities aan de Intergouvernementele Conferentie beginnen. Dat betekent dat het, indien zoiets haalbaar is, moet ijveren voor een Europese grondwet. Daarin zou een wetgevende macht met twee kamers ontstaan: een rechtstreeks verkozen parlement, met meer bevoegdheden dan het huidige, en een tweede kamer die bestaat uit afgevaardigden van de nationale staten of van de regio's. De Commissie zou de uitvoerende macht worden. Inzake de bevoegdheden moet België er maximaal naar streven dat voor het buitenlands beleid en voor het justitie- en migratiebeleid zoveel als mogelijk wordt afgestapt van de eenparigheidregel.  Voor de Vlaamse christen-democraten moet België van meet af aan zeer duidelijk stellen dat het elke uitbreiding van de Unie zal weigeren goed te keuren als de IGC niet leidt tot een geloofwaardige 'verdieping'. België kan evenmin een verdere evolutie naar een Europe à la carte aanvaarden. De idee van de creatie van een kern-Europa - geconcentreerd op de vorming van de Muntunie - vereist grote behoedzaamheid, net als het Europa van de verschillende snelheden. Beide scenario's zijn, wegens de institutionele problemen en de onderlinge verwijderingen tussen EU-lidstaten die ze kunnen oproepen, slecht als tijdelijks oplossingen denkbaar. Anderzijds is een uitbreiding van de Unie slechts mogelijk als de besluitvormingsprocedure, onder meer het stelsel van de gekwalificeerde meerderheden, verder versoepeld wordt.  De Vlaamse christen-democraten wensen nadrukkelijk de bevoegdheden van het Europees parlement te vergroten. De bevoegdheden waar co-decisie nodig is, moeten worden uitgebreid. Het parlement moet meer bevoegdheden krijgen inzake begrotingen en rekeningen, onder meer via een grotere macht voor het Rekenhof bij het naspeuren van fraude en verspilling. Het parlement moet ook de voorzitter van de Commissie kunnen verkiezen uit een lijst van verscheidene kandidaten, voorgedragen door de Europese Raad. Het moet een motie van wantrouwen tegen één Commissielid kunnen aannemen, zonder dat daardoor de hele Commissie zou moeten aftreden. Het parlement zal tenslotte, bij verdere uitbreiding van het aantal lidstaten van de EU, zijn aantal leden moeten verminderen, om redenen van geloofwaardigheid.  5.2.3. De Vlaamse christen-democraten wensen tenslotte nieuwe accenten te leggen in het Europees beleid.  Accenten die overigens noodzakelijk zijn wegens de ontwikkelingen die zich aandienen. Zo wensen zij:  - werk te maken van de Europese Sociale Unie, waarbij een convergentieplan voor het bereiken van minimumregels van sociale bescherming voor heel de Unie wordt opgesteld en waarbij het sociaal overleg op Europees niveau wordt uitgebouwd.  - de hervorming van het gemeenschappelijk landbouwbeleid voort te zetten om het aan te passen aan de toetreding van nieuwe lidstaten.  - het gemeenschappelijk buitenlands en veiligheidsbeleid om te vormen tot een gemeenschapsbeleid.  - de West-Europese Unie te zien opgaan in de Europese Unie, waarbij WEU-leden van de EU ook lid zijn van de NAVO.  - de succesvolle programma's van uitwisseling van studenten nog uit te breiden en te verbeteren.  - de commissie een mede-initiatiefrecht te geven inzake het justitieel, asiel- en immigratiebeleid, zodat onder meer de grensoverschrijdende criminaliteitsbestrijding beter kan worden uitgebouwd. In die zin moet er ook naar gestreefd worden de akkoorden van Schengen en hun toepassingen onder het gezag van de normale instellingen van de Unie te brengen.  5.3. EEN VREDIGE EN VEILIGE WERELD.  5.3.1. Conflictpreventie en -beheersing blijven ook in de wereld van vandaag essentiële elementen van het buitenlands beleid. De Vlaamse christen-democraten kiezen daar voor een preventieve aanpak, die oog heeft voor alle mogelijke oorzaken van conflicten. Dat betekent:  - dat de economische en sociale oorzaken van conflicten en onvrede onderkend en aangepakt worden. Dat impliceert een bijzondere aandacht voor het functioneren van de wereldhandel.  - dat religieus en ideologisch fanatisme en extreemnationalisme als factoren van onderdrukking worden erkend, net als elke vorm van politieke onderdrukking en gebrek aan respect voor de universele rechten van de mens.  - dat onverminderd verder wordt geijverd voor ontwapening en voor beperking en transparantie van wapenproductie- en handel. Mogelijkheden daartoe zijn een verlenging van het non-proliferatieverdrag, de versterking van het Internationaal Atoom Agentschap en de oprichting van een Europees controleagentschap voor wapenexport.  5.3.2. De Vlaamse christen-democraten wensen ook dat de Verenigde Naties voortaan efficiënter kunnen bijdragen tot het voorkomen van conflicten en dat hun interventiemogelijkheden voor het herstel en het bewaren van de vrede verbeterd worden. Daarom moeten de Verenigde Naties versterkt worden, ook organisatorisch en financieel, en moeten ze ruimere actiemogelijkheden krijgen.  De volkenrechterlijke voorwaarden voor interventies van de Verenigde Naties bij zware schendingen van individuele of collectieve mensenrechten moeten verder worden uitgewerkt. Dit betekent dat, naar het voorbeeld van de Raad van Europa, er een permanent internationaal gerechtshof moet worden opgericht bij de Verenigde Naties, om schendingen van de mensenrechten te kunnen veroordelen.  De Organisatie voor Veiligheid en Samenwerking in Europa kan als regionale organisatie taken van de Verenigde Naties uitvoeren. Zij moet zich in de eerste plaats concentreren op wapenbeheersing en het voorkomen van conflicten.  5.3.3. De Noord-Atlantische Verdragsorganisatie (NAVO) blijft voor de Vlaamse christen-democraten een noodzaak, omdat zij het instrument van militaire solidariteit met de Verenigde Staten vormt (ook in haar nucleaire component) en als zodanig een essentieel onderdeel van het machtsevenwicht in Europa is. Samen met de WEU belet de NAVO ook een terugval van de Europese staten in nationale legers. Vandaar dat het noodzakelijk is dat WEU-lidstaten ook lid zijn van de NAVO. De uitbreiding van de NAVO naar Centraal- en Oost-Europa moet met de nodige omzichtigheid gebeuren. Rusland kan daarbij geen veto stellen, maar het moet wel militaire samenwerking worden aangeboden.  De Vlaamse christen-democraten wensen dat België werk blijft maken van een uitbreiding en versterking van het Eurocorps, in structurele synergie (scheidbaar, maar niet gescheiden) met de NAVO. Ook de samenwerking met de legers van onze buurlanden moet verder worden opgedreven.  5.3.4. De CVP wil tenslotte dat de hervorming van het Belgisch leger wordt voortgezet en tot een goed einde gebracht. Dat vergt onder meer:  - een minder logge en dus kleinere commandostructuur, met een meer collegiale wijze van werken en beslissen.  - het samenvoegen van niet volledig bemande en onvoldoende uitgeruste eenheden in coherentere gehelen, waarbij onder meer de vraag rijst naar een verdere aanwezigheid in Duitsland.  - een verdere modernisering van het personeelsbeleid, onder meer naar het burgerpersoneel toe, naar de rekrutering van beroepsvrijwilligers en naar de uitbouw van een geloofwaardig reservekader.  - een nieuwe wettelijke regeling voor militaire aankopen, waarbij de verhouding prijs/kwaliteit het essentieel element wordt, en waarbij grotere waarborgen tegen corruptie worden ingebouwd, onder meer op basis van de besluiten van de parlementaire onderzoekscommissie over de legeraankopen.  - een grote openheid naar media en publieke opinie toe.  - verdere deelname aan humanitaire operaties, in verantwoorde omstandigheden en met taken waarvan doel en nut vooraf duidelijk zijn bepaald.  5.4. EEN RECHTVAARDIGE WERELD.  5.4.1. De mondialisering van de vrije markteconomie en de verdere vrijmaking van de wereldhandel zijn zonder enige twijfel positieve evoluties. Daarbij dient echter wel opgelet te worden dat ze niet gepaard gaan met sociale achteruitgang in bepaalde delen van de wereld. Om uitwassen te vermijden zijn er internationale regels nodig die de leef- en arbeidsomstandigheden helpen verbeteren en die daardoor indirect de vraag naar meer protectionisme counteren  In die zin pleiten de Vlaamse christen-democraten voor een minimumpakket aan sociale rechten voor internationale samenwerkings- en handelsakkoorden. Daartoe behoren: de vrijheid van vereniging; het recht zich als vakvereniging te organiseren en collectief te onderhandelen, met bescherming van de vertegenwoordigers van de werknemers; het verbod op dwang- en kinderarbeid; het verbod op discriminaties in de beroepsuitoefening op basis van ras, geslacht en afstamming, politieke en religieuze overtuiging/  De naleving van dit minimumpakket vereist een internationale controle, waarvoor de Internationale Arbeidsorganisatie een aangewezen instelling is. Nauwere samenwerking tussen IAO en Wereldhandelsorganisatie is eveneens wenselijk.  5.4.2. De Vlaamse christen-democraten wensen een beleid van ontwikkelingssamenwerking dat in de eerste plaats er op gericht is dat de ontwikkelingslanden hun eigen lot in handen nemen. De weg daarheen voert echter over hulp van buitenaf en vergt een voldoende aanwezigheid van mensen die bereid zijn zich langdurig in ontwikkelingslanden te vestigen en die ter plekke een reële meerwaarde kunnen bieden aan de plaatselijke bevolking.  Bij het voeren van een ontwikkelingsbeleid moet vertrokken worden van duidelijke doelstellingen. Op korte termijn staat de bevrediging van de basisbehoeften (voedsel, gezondheid, nutsvoorzieningen) centraal. Op langere termijn moeten de voorzieningen in de basisbehoeften structureel worden verzekerd. Daarbij is de vorming van de lokale bevolking van fundamenteel belang. Essentieel is ook dat men komt tot een geïntegreerde ontwikkelingssamenwerking, waarbij de activiteiten ter plaatse, in België en in de internationale instellingen beter worden gecoördineerd  5.4.3. De Vlaamse christen-democraten blijven kiezen voor een concentratie van de inspanningen inzake ontwikkelingssamenwerking op de armste landen van Centraal-Afrika, met name Zaïre, Rwanda en Burundi.  Essentieel is ook het herstel van veiligheid en stabiliteit in de verschillende ontwikkelingslanden, in de eerste plaats dan in de drie genoemde. Militairen kunnen daarbij een bijdrage leveren, naar conflictpreventie, noodhulp of opleiding voor ordehandhaving toe. Even belangrijk is de nadruk op concrete stappen inzake ontwapening bij akkoorden met ontwikkelingslanden. Tenslotte is het wenselijk dat de Verenigde Naties, de WEU en België gezamenlijk en in samenwerking met de Afrikaanse instanties zouden streven naar de oprichting van een permanente pan-Afrikaanse internationale politiemacht in Afrika.  VI. DE WERKING VAN HET FEDERALE BELGIË.  Voor de CVP is er, wanneer ze betrokken zou worden bij onderhandelingen over de vorming van de volgende federale regering, geen absolute noodzaak om een omvangrijk nieuw communautair-institutioneel luik op te nemen in het regeerakkoord. Zij wenst in de volgende legislatuur in eerste instantie en in een geest van federale loyaliteit de HERVORMINGEN VAN HET SINT-MICHIELSAKKOORD - omvorming van het tweekamerstelsel, rechtstreekse verkiezing van de deelstaatparlementen - van start te laten gaan en te evalueren op hun werking. De grootste aandacht kan daardoor gaan naar de noodzakelijke hervormingen op sociaal-economisch vlak.  De Vlaamse christen-democraten zullen wel nauwlettend blijven waken over de problematiek van de niet-verantwoorde meeruitgaven in de ziekteverzekering. Zij blijven eisen dat deze niet-gerechtvaardigde transfers vastgesteld en bijgestuurd worden. De CVP zal ook elders waakzaam blijven tegenover communautair geïnspireerde ONEVENWICHTIGHEDEN in de uitgaven van de overheid.  De CVP zal blijven aandringen op een VERHOOGDE EFFICIËNTIE VAN DE STAATSSTRUCTUREN. Ze zal daarover in de Vlaamse Raad een discussie op gang brengen om tot een zo groot mogelijke consensus te komen met het oog op een dialoog van gemeenschap tot gemeenschap.  De Vlaamse christen-democraten wensen in die zin te blijven streven naar homogene bevoegdheidspakketten, onder meer inzake gezondheidszorg, gezinsbeleid, wetenschapsbeleid en de basiswetgeving voor provincies en gemeenten. Ze zullen ruimere beleidsruimte voor de gewesten nastreven inzake het mobiliteitsbeleid. Ze wensen grotere financiële verantwoordelijkheid van de deelstaten. Ze vragen een regionale organisatie van de federale diensten die belast zijn met de inning en de controle van de gewestbelastingen. Ze menen dat Vlaamse CAO's mogelijk moeten zijn. Ze wensen tenslotte een grotere autonomie voor de deelstaten bij het inrichten van hun eigen instellingen.  De Vlaamse christen-democraten blijven onverkort vasthouden aan BRUSSEl als hoofdstad van Vlaanderen. Zij zullen blijven aansturen op een specifiek beleid van de Vlaamse regering dat gericht is op een blijvende en actieve Vlaamse aanwezigheid in Brussel en op het tegengaan van de verfransing van de RANDGEMEENTEN en van Voeren. Concreet denkt de CVP aan:  - een impulsprogramma voor Vlaamse gezondheids- en welzijnsvoorzieningen in Brussel.  - een versterking van de Vlaamse beslissingsmacht in de luchthavenactiviteiten in Zaventem.  - een versterking van de samenwerking met het Brusselse Gewest.  - verdere steun aan het Nederlandstalig Onderwijs en aan het Vlaams cultureel en verenigingsleven in de hoofdstad.  - een actief grond- en huisvestingsbeleid ten voordele van de Vlamingen in Voeren en de rand  - een beleid van onthaal en informatie naar anderstaligen in Vlaanderen, vooral dan naar Europeanen in de rand.  - het bijdragen tot de leefbaarheid van Brussel in het algemeen.  De CVP eist de naleving van de taalwetgeving in Brussel. Taalhoffelijkheid moet er worden aangemoedigd. Een Nederlandstalige patiënt moet in een Brussels ziekenhuis in zijn taal worden opgevangen. De CVP zal ook geen aantasting aanvaarden van de Vlaamse machtswaarborgen in Brussel door bijvoorbeeld een afschuiven van bevoegdheden en middelen naar intercommunales.  VII. DE CVP MAAKT ER WERK VAN.  Dit programma van de Vlaamse christen-democraten voor de parlementsverkiezingen van 21 mei 1995 bevat weinig dagdromen. Het is geen groots plan, geen blauwdruk, geen handvol mirakelmaatregelen die ons land na één nacht vergaderen tot aards paradijs zullen omtoveren. Wel een pakket kleine, concrete voorstellen, die we, met de hulp van de kiezer, in de volgende vijf jaar hopen uit te voeren.  De CVP staat voor verandering in continuïteit, voor behoedzame vooruitgang, voor deskundigheid in de overtuiging. Die koers levert - wars van het geblaat, het geschreeuw en de kunstmatig opgefokte klassen- of rassenstrijd - de beste resultaten op. Oordeel zelf over wat de CVP de voorbije vier jaar deed.  Wij beloofden in 1991 om het sedert 1981 gevoerde beleid van economisch herstel en budgettaire sanering voort te zetten. Dat is gebeurd. Doorheen de zwaarste economische crisis sedert de Tweede Wereldoorlog zette de regering van Jean-Luc Dehaene een forse rem op de aangroei van de staatsschuld, voerde ze een krachtig beleid van herstelmaatregelen en behield ze onze sterke frank. De Vlaamse regering verhoogde de efficiëntie van haar economische politiek en van haar begrotingsbeleid. Daardoor sloot ons land aan bij de het koppeloton van de economische leiders in de Europese Unie.  De CVP bleek in 1992 opnieuw levensnoodzakelijk om het land uit de diepe communautaire crisis te halen waarin het door toedoen van de VU en de socialistische partijen eind 1991 was geraakt. Jean-Luc Dehaene en Herman Van Rompuy waren de inspirerende krachten achter het Sint-Michielsakkoord dat in september 1992 tot stand kwam. Het leverde de langverwachte hervorming van het tweekamerstelsel en de rechtstreekse verkiezing van de deelstaatparlementen op.  De CVP nam haar verantwoordelijkheid op inzake de sociale zekerheid. De minister van Arbeid voerde in bijzonder moeilijke en ondankbare omstandigheden een creatief beleid dat er op gericht was elke kans op meer werk te benutten: begeleidingsplan, jongerenbanenplan, plaatselijke werkgelegenheidsagentschappen, waren evenzoveel positieve initiatieven die mensen weer aan het werk brachten.  De CVP voerde een rationalisatie door in de overheidsbemoeienissen in de economie. Dat was vooral het geval in het Vlaams economisch beleid, waar de investeringssteun werd afgebouwd en geheroriënteerd naar specifieke noden, en waar het vrijgekomen geld gebruikt werd voor de verhoging van de kredieten voor wetenschappelijk onderzoek. Op federaal niveau was het dankzij de CVP dat werk werd gemaakt van de privatisering van sommige overheidsbedrijven en van een versnelde modernisering van Belgacom.  Enkel en alleen onder impuls van de CVP kwam de voor de jongeren historische afschaffing van de legerdienst tot stand. Ze leverde een zeer radicale hervorming van het leger op, die de strijdkrachten van het tijdperk van de fronten van de Koude Oorlog naar dat van de humanitaire interventies van de Verenigde Naties voerde.  De CVP bleef traditiegetrouw de grote verdediger van het gezin. Zij hield de kinderbijslagen uit de besparingspakketten en wist de gezinsvriendelijke maatregelen van de belastinghervorming van 1989 te handhaven. Zij nam nieuwe maatregelen voor de uitbouw van 1500 kinderopvangplaatsen per jaar en voor een verdere groei van thuiszorg. Zij werkte verder een beleid uit dat specifiek gericht is op de groeiende groep ouderen en stimuleerde de bewustwording rond dat thema.  De CVP maakte werk van een volwassen Vlaamse aanpak van onze communautaire problematiek. Zonder de CVP zouden het federalisme en de rechtstreekse verkiezing van een Vlaams parlement nooit tot stand zijn gebracht. De Vlaamse minister-president toonde van zijn kant tijdens de voorbije legislatuur hoe een zelfbewust Vlaanderen voor zijn belangen moet opkomen, door duidelijk te maken wat Vlaanderens visie op de verdere staatshervorming is, door zich op essentiële onderdelen van het Vlaams beleid (zoals Telenet) niet te laten afdreigen, door krachtig steun te verlenen aan de Vlamingen in de rand en in Voeren.  De CVP zorgde voor een inhaaloperatie en een no-nonsense beleid inzake openbare werken. De geleidelijke aftakeling van het Vlaams wegennet werd tegengegaan met een groot aantal investeringen. Zo bleek, ondanks een andermaal te snel negatief oordeel vanwege een federaal minister, de aanleg van een vierde rijstrook op de E40 tussen Leuven en Brussel een succes. Een nieuwe nadruk werd gelegd op de bescherming van het wegennet, via acties tegen overdreven asdruk bij vrachtwagens en tegen zwerfvuil, op preventie van ongevallen, via de aanleg van ronde punten en veiliger fietspaden, en op informatie van de weggebruiker, via de wegentelefoon, de wegenwerkenkrant en de tijdige aankondiging van werken.  Dankzij de CVP werd de meer dan twintig jaar oude betwisting rond de Waterverdragen met Nederland afgesloten. De verdragen werden begin dit jaar ondertekend, samen met een nieuw cultureel akkoord met onze noorderburen.  De Vlaamse christen-democraten waren traditiegetrouw ook opvallend aanwezig op het terrein van de Europese politiek. Het Belgisch voorzitterschap van Jean-Luc Dehaene in de Unie in het najaar van 1993 leverde alom lof voor de efficiënte aanpak op. De Belgische inbreng in het Witboek over groei, concurrentievermogen en werkgelegenheid bleek bijzonder groot. En enkel een Brits veto weerhield de Unie ervan Jean-Luc Dehaene tot nieuwe voorzitter van de Europese Commissie, in opvolging van Jacques Delors, aan te duiden.
