Polazeći od izuzetno složene gospodarske, socijalne, političke i moralne krize u Republici Hrvatskoj, kao rezultata pogrešne politike HDZ, koja je u cilju bogaćenja pojedinaca beskrupulozno dovela građane Hrvatske na rub socijalne izdržljivosti i građanskog dostojanstva,
ISTARSKI DEMOKRATSKI SABOR - DIETA DEMOCRATICA ISTRIANAza parlamentarne izbore 1999. godine utvrđuje osnovni politički cilj:Demokratske promjene u zemlji i izlazak zemlje iz gospodarske, socijalne, političke i moralne krize.
Ukoliko želimo parlament u kojem će zastupnici građana odlučivati o općem dobru umjesto autokratske vladavine jednog čovjeka tada smo za političke promjene,
Ukoliko želimo gospodarstvo koje će donijeti nova radna mjesta umjesto više od 300 tisuća nezaposlenih tada smo za političke promjene,
Ukoliko želimo zajednicu u kojoj će rad biti dostojno plaćen umjesto da 200 tisuća radnika više mjeseci čeka na zarađane plaće tada smo za političke promjene,
Ukoliko želimo dostojanstvenu i pravednu socijalnu skrb i mirovine umjesto ponižavajućeg stanja najugroženijih slojeva društva tada smo za političke promjene,
Ukoliko želimo bolnice u kojima ćemo se sigurno liječiti umjesto katastrofalnog stanja u zdravstvu tada smo za političke promjene.
Ukoliko želimo brzu i efikasnu zaštitu od kriminala umjesto brojne i glomazne policije tada smo za političke promjene,
Ukoliko želimo stručnu i modernu vojsku umjesto skupe i “podobne” vojske tada smo za političke promjene,
Ukoliko želimo Hrvatsku integriranu u euro-atlantske asocijacije umjesto međunarodne izolacije tada smo za političke promjene,
Ukoliko želimo...
Promjena vlasti u Hrvatskoj preduvjet je svih promjena.
LJUDSKA PRAVA, PRAVNA DRŽAVA, ZAŠTITA MANJINA
IDS-DDI se zalaže za Republiku Hrvatsku kao zajednicu građana u kojoj se poštuju sva ljudska prava i slobode i u kojoj su svi građani ravnopravni.
Svim građanima moraju biti osigurani: pravo na život, pravo na rad, pravo na imovinu, pravo na slobodno kretanje i izražavanje, pravo na socijalnu i zdravstvenu zaštitu, pravo na odgoj i obrazovanje, kao i ostala prava.
Posebno osigurati zaštitu prava manjina i svih ugroženih skupina po načelima pozitivne diskriminacije, sukladno najefikasnijim sustavima zaštite tih prava u Europi.
IDS-DDI se zalaže za sudsku vlast koja će biti neovisna od svakog političkog utjecaja i koja će djelovati u skladu s Ustavom i zakonima
te efikasno funkcioniranje pravne države za sve građane i brzo rješavanja predmeta.
IDS-DDI se zalaže za dosljedno poštivanje tradicija antifašizma i za uklanjanje svih veza i simbola koje Republiku Hrvatsku dovode u vezu sa NDH.
DEMOKRATIZACIJA, DEPOLITIZACIJA, SLOBODA MEDIJA
IDS-DDI se zalaže za neometani razvitak suvremenog višestranačkog parlamentarizma kao preduvjeta za društvene promjene i postizanje svojih političkih ciljeva te da Sabor postane središnje mjesto odlučivanja u stvarima od općeg interesa za cijelu zajednicu, uz ukidanje svih paralelnih organa i paradržavnih tijela.
IDS-DDI se zalaže da Vlada Republike Hrvatske bude u svojoj nadležnosti autonomna, a odgovorna samo Saboru.
IDS-DDI se zalaže za depolitizaciju pravosuđa, vojske, policije, uprave i Hrvatske radio televizije.
IDS-DDI se zalaže za slobodu i nezavisnost medija te pretvaranje HRT-a u javnu radio televiziju,
privatizaciju 3. TV programa,
osnivanje privatnih TV-postaja na nacionalnoj i regionalnim razinama,
razdvajanje odašiljača i veza od HRT-a.
DECENTRALIZACIJA
IDS-DDI se zalaže za Republiku Hrvatsku kao državu regija kojima će okvirom Ustava biti određen stupanj samostalnosti u skladu s europskim dosezima reguliranja prava regionalne samouprave i prava na međusobno povezivanje i suradnju.
Prepuštanje značajnog dijela ovlasti i vlasništva države regijama i jedinicama lokalne samouprave
te time omogućavanje vlastitim građanima sudjelovanje u procesu demokratskog odlučivanja.
Ostvarenje prava regija na izgradnju sustava odgovarajućih propisa, što će omogućiti brži i kvalitetniji razvoj Republike Hrvatske u cjelini, uvažavajući različitosti regija.
Promjenu sustava javnog financiranja određređivanjem izvornih prihoda države, regija i jedinica lokalne samouprave.
Poticanje transgranične suradnje kao posebnog oblika integracije u Europu.
VANJSKA POLITIKA
IDS-DDI vidi Hrvatsku integriranu u europske
i euro-atlantske integracije.
Zaokret u vanjskoj politici moguće je postići potpunom promjenom unutrašnje politike kao i promjenom politke prema Bosni i Hercegovini, jer je to i načelno pitanje i pitanje hrvatskog državnog interesa.
IDS-DDI je za poštivanje svih međunarodnih preuzetih obveza, kako u odnosu prema BiH (Daytonski sporazum), tako i u odnosu na unutarnja politička pitanja.
Suvremene europske integracije ne ostavljaju mnogo prostora za alternative.
U hrvatskom primjeru ta alternativa glasi: Europa ili Balkan.
Za IDS-DDI je odgovor jasan: Europa.
U tom smislu IDS-DDI Europu vidi kao federaciju država u kojoj se svaka jedinka mora odreći dijela suverenosti u korist zajedničkog europskog parlamenta i europske vlade.
IDS-DDI vidi u europskim integracijama osnaživanje i dokazivanje regionalizma jer se u tim procesima stvaraju uvjeti za veću ulogu regija u rješavanju političkih i drugih pitanja na principima supsidijarnosti.
Europa će osim federacije država biti i Europa regija.
Logičan slijed ekonomskih i političkih integracija je i stvaranje novog sustava kolektivne sigurnosti.
Stoga IDS-DDI smatra da se Hrvatska mora približavati NATO i uključiti se u Partnerstvo za mir kako bi postala aktivan subjekt u izgradnji europskog mira i sigurnosti.
Hrvatska vanjska politika mora se temeljiti na suradnji sa svim susjedima u cilju postizanja visoke razine dobrosusjedskih odnosa, smanjenju diplomacije i većem naglasku na otvaranju puteva za naše gospodarstvo i javnosti vanjske politike te njenom utvrđivanju na Saboru.
OBRANA I SIGURNOST
IDS-DDI se zalaže za obrambenu politiku koja se temelji na pristupanju euroatlantskim integracijama
i na smanjivanju troškova za obranu.
Stoga oružane snage treba reorganizirati u skladu s NATO-standardima,
smanjiti vojni rok na 6 mjeseci,
izjednačiti vojni rok i civilno služenje (u tu svrhu osnovati poseban centar za obuku u vatrogastvu i civilnoj zaštiti u Istri),
smanjiti broj vojnih djelatnih osoba uz odgovoran socijalni program,
zabraniti stranačku pripadnost djelatnih vojnih osoba,
izraditi točan katastar nekretnina u vlasništvu vojske i prepusti višak nekretnina lokalnoj samoupravi.
IDS-DDI se zalaže za reorganizaciju policije i njezino dimenzioniranje prema stvarnim potrebama društva te veličini zemlje i broju stanovnika, a to nužno znači smanjivanje broja temeljne i specijalne policije (dio policajaca premjestiti u pravosudnu policiju – zaštita sudova) uz odgovoran socijalni program.
Javni red i mir te sigurnost u prometu prenijeti u nadležnost lokalne samouprave.
Potrebno je ukidanje tajnih službi osim jedne civilne u MUP-u i jedne vojne u MORH-u.
Za nadzor nad tajnim službama potrebno je osnovati posebno parlamentarno tijelo.
JAVNA POTROŠNJA, MONETARNA POLITIKA, POREZI, DEREGULACIJA
IDS-DDI se zalaže za značajno smanjenje ukupne javne potrošnje i to prvenstveno decentralizacijom države i prenošenjem većeg broja ovlasti, ali i odgovornosti za porezna i druga opterećenja na jedinice lokalne samouprave, jer je to jedna od pretpostavki rasta i razvoja.
Promjene u strukturi javne potrošnje su:   -znatno smanjivanje izdataka za vojsku, policiju i upravu,
-snižavanje kapitalnih investicija u infrastrukturu koje se financiraju iz proračuna
-snižavanje proračunskih rashoda namijenjenih za sanaciju banaka i javnih i privatnih poduzeća,
-povećanje izdataka za obrazovanje,
znanost,
zdravstvo i socijalnu skrb te mirovinsko-invalidsko osiguranje.
Monetarnim mjerama omogućiti da kuna postupno dostigne realni tečaj i uvesti u platni promet paralelnu monetu EUR,
te uspostaviti sustav povoljnih kamatnih stopa za investicije u gospodarstvu i stanogradnju.
Ostvariti potpunu neovisnost Hrvatske narodne banke,
uz ukidanje Zavoda za platni promet i preuzimanje njegove funkcije od strane poslovnih banaka i štedionica.
Porezna politika mora se postavit u funkciju ostvarivanja dvaju temeljnih ciljeva: bržeg gospodarskog razvoja
i pravednije raspodjele podnošenja tereta javne potrošnje.
Promjene porezne politike se odnose na :- snižavanje ukupnog poreznog opterećenja uz socijalnu preraspodjelu istog
i stimulaciju gospodarstva,
- smanjivanje učešća poreza na dodanu vrijednost u proračunskim prihodima
i uvođenje diferenciranih stopa PDV-a od 0 do 20%,
- povećavanje učešća imovinskih poreza,
te posebnih poreza na cigarete, alkohol i luksuznu robu;
- povećavanje neoporezivog dijela dohotka
i uvođenje progresivnog oporezivanja dohotka,
- porezna oslobođenja od obveze plaćanja poreza na dobit radi stimuliranja reinvestiranja dobiti, direktnih investicija te investicija u državne vrijednosnice, vrijednosnice socijalnih i investicijskih fondova, financiranje kulture, sporta, znanosti i humanitarnih  zaklada.
Izvršiti deregulaciju kompliciranih administrativnih procedura u cilju stimulacije razvoja i zapošljavanja.
PRETVORBA I PRIVATIZACIJA
Rezultati do sada provedene pretvorbe i privatizacije su: upropaštena poduzeća, otpušteni radnici, uništena likvidnost, erozija morala i besperspektivnost.
Nacionalno bogatstvo koje se desetljećima stvaralo je kroz proces pretvorbe i privatizacije najvećim dijelom oteto od radnika koji su to bogatstvo stvarali i uništeno.
Stoga je odnos prema ovako provedenoj pretvorbi i privatizaciji i odgovornosti za istu danas jedno od ključnih civilizacijskih pitanja u Hrvatskoj.
Za pretvorbu i privatizaciju nisu krivi i odgovorni samo "tajkuni", odgovorni su njihovi podstrekaći, pomagaći i suučesnici, a to su oni koji su omogućili provođenje propisa na način koji je u suprotnosti sa zakonskim ciljevima pretvorbe i privatizacije.
Potrebno je da se cijeli proces pretvorbe i privatizacije podvrgne kontroli i reviziji uz procesuiranje kriminala i korupcije za što je IDS-DDI uputio u proceduru prijedloge Zakona o izmjenama i dopunama Zakona o privatizaciji i Zakona o zaštiti malih dioničara i ulagača.
Kontrolom i revizijom pretvorbe i privatizacije potrebno je putem socijalne privatizacije ispraviti nepravdu nanesenu radnicima koji su to vlasništvo stvarali,
razvlastiti sve "vlasnike" koji su vlasništvo stekli na nezakonit i/ili nemoralan način
i ostvariti dokapitalizaciju gospodarstva kroz sustavno stvaranje posebno povoljnih uvjeta za direktne investicije inozemnih strategijskih investitora.
GOSPODARSKI RAZVOJ
IDS-DDI se zalaže za koncept gospodarskog razvoja stvaranjem pozitivnog poduzetničkog ozračja
uz visok senzibilitet za socijalnu pravdu,
za što Sabor treba donijeti strategiju ukupnog gospodarskog i socijalnog razvoja
u suglasnosti Vlade RH, sindikata i poslodavaca.
Ova strategija prvenstveno podrazumijeva stvaranje preduvjeta za povoljno investiranje smanjenjem kamatnih stopa za investicije, neoporezivanjem investicijske potrošnje i drugim mjerama koje potiču razvoj, zapošljavanje i poboljšanje statusa zaposlenih.
Osigurava se globalni razvoj na duži vremenski period, temeljen na održivosti i njegovo usmjeravanje u sljedećim pravcima:
-podizanje konkurentnosti i jačanje izvozne orijentacije,
-razvoj novih tehnologija i njihov dvosmjerni transfer, te kreiranje novih proizvoda i usluga,
-definiranje prioriteta, odnosno korištenje kompetitivnih prednosti djelatnosti hrvatskog gospodarstva (npr. turizam),
-uspostava modernih institucija za sustavnu podršku razvoju,
-preorjentiranje i razvoj socijalnog sustava kao osnovnog pokazatelja razvijenosti društva u cjelini.
Time bi se politika Vlade orjentirala na kratki i dugi rok, čime bi s jedne strane ostvarila stabilnost ukupnog gospodarstva, a s druge strane u svakom trenutku bi bila u mogućnosti reagirati na trenutna kretanja i regulirati ekonomiju u novonastalim pravcima.
Decentralizacija ekonomske politike i generiranje razvoja iz jedinica lokalne samouprave predstavlja bitan zaokret u dosadašnjem načinu vođenja centralizirane politike.
Potrebno je izvršiti transparentnu podjelu uloga između državne razine i lokalnih vlasti, što bi omogučilo razvoj pozitivne horizontalne i vertikalne konkurencije za osiguranje što povoljnijih uvjeta za razvoj.
Državna razina: Osnovna uloga sastojala bi se u kreiranju mjera ekonomske politike koje se odnose na stvaranje optimalnih preduvjeta za obavljanje ekonomske aktivnosti.
To se u prvom redu odnosi na stvaranje koncepta globalnog razvoja, monetarnu i poreznu politiku, stvaranje sustava poticajnih mjera, u prvom redu stimuliranje izvoza, zatim funkiconiranje socijalnog sustava, i sl.
Lokalna razina: Decentralizacijom ovlasti, samim time i prihoda, lokalnim razinama omogućilo bi ne samo kreiranje, već i generiranje vlastite razvojne politike.
Ovakvo opredjeljenje, obzirom na geografski položaj i međusobne različitosti, imalo bi više sluha upravo za specifičnosti, odnosno prednosti svake od njih.
Daljnja koncepcija temeljila bi se na međusobnom strateškom povezivanju lokalnih jedinica, a uspostavljanjem transgranične suradnje, realiziralo bi se njihovo povezivanje sa susjednim inozemnim regijama s osnovnom namjerom za otvaranjem novih tržišta.
Poticanje razvoja malog i srednjeg poduzetništva
Dosadašnji relativno loši rezultati velikih poduzeća u Hrvatskoj posljedica su u velikoj mjeri njihove nefleksibilnosti, a samim time nemogućnosti uključivanja u procese globalizacije.
Nepovezanost gospodarskih subjekata i njihova slaba kooperacija, dovodi do neiskorištavanja potencijala i multiplikacije efekata.
Mala i srednje velika poduzeća čine u europskim zemljama (prosječno) 60% strukture, a kada je riječ o ostvarenim prihodima, onda su ona i blizu 70%.
Njihova fleksibilnost, relativno laka primjena inovacija u odnosu na velika poduzeća, u mogućnosti su velikima osigurati veći stupanj prilagodbe i konkurentnosti.
Dosad poduzete mjere na razini države jednim dijelom doživjele su disperziju mogućih efekata, te je potrebno poduzeti još jače mjere u tri sljedeća pravca:-Formiranje institucionalnog sustava za poticanje i razvoj poduzetništva (transfer tehnologija, kreiranje inovacija, itd.),
-Država treba postati najveći poduzetnik u smislu uspostave poticajnih mjera za malo i srednje gospodarstvo, u prvom redu kroz mjere dodatnog zapošljavanja i samozapošljavanja,
-Strukturiranje gospodarstva što će kao konačni rezultat imati podizanje razine konkurentnosti.
Izvozna orijentacija
Izvozne stimulacije putem posebnih programa za izvoznike, posebno za brodogradnju i turizam: -otvaranje i potpora na stranim tržištima,
-financijski programi potpore izvoznog programa i posla,
-poboljšanje rada institucija za potporu izvozu.
Europske integracije
Priprema uključivanja i uključivanje u europske integracije, omogućavanje ulaska i priključivanja europskim programima za razvoj i poticanje razvoja, otvaranje novih tržišta, transfer novih tehnologija i suradnja s drugim zemljama i njihovim sustavima za razvoj.
Strana ulaganja
Otvoriti vrata stranim ulaganjima, uz posebne stimulacije za nove investicije i visok stupanj pravne sigurnosti i zaštite ulaganja.
Stvoriti preduvjete, zakonske i konjukturne, posebno u poreznoj politici, koji stimuliraju strana ulaganja temeljem povoljnijih uvjeta investiranja i poslovanja.
Kanaliziranje efekata stranih ulaganja u funkciju razvoja i stvaranje posebni programa za povratnike.
Turizam
Poseban značaj za razvoj gospodarstva ima turizam koji može predstavljati najbolji izvozni hrvatski proizvod.
Istovremeno turizam otvara i polje dosad neostvarenih mogućnosti za povećanje konkurentnosti i dijela gospodarstva koji se pojavljuje u funkciji turizma, a samim time i gospodarstva u cjelini.
U svrhu razvoja turizma treba poduzeti sljedeće korake:-revizija pretvorbe turističkih poduzeća, a posebice vlasništva banaka temeljem revalorizacije kredita,
-prilagodba i diverzifikacija hrvatskog turističkog proizvoda, uz promicanje Hrvatske kao destinacije s velikim različitostima,
-definiranje modela razvoja malog i srednjeg poduzetništva u turizmu,
-strukturiranje gospodarstva u funkciji postizanja što većeg multiplikativnog efekta od turizma, na način da se povežu ostale djelatnosti s potrebama turizma,
-utvrđivanje stope poreza na dodanu vrijednost na razini između 5 i 10%, ovisno o tome kako će se rasporediti teret poreza na dodanu vrijednost na ostale gospodarske grane.
Zapošljavanje i kreiranje novih radnih mjesta
Glavni zadatak Vlade je da vođenjem ekonomske politike osigura svojim građanima rast životnog standarda.
To pravo svakog građana osigurava se jedino na način da mu se pruži mogućnost da radi i zaradi, stoga u uvjetima današnje nezaposlenosti, koja se kreće oko 20%, nužno je da se kroz prije navedeni sustav mjera vodi računa o:
-kreiranju novih radnih mjesta kao rezultatu stimulativne razvojne politike,
-očuvanju postojećih radnih mjesta,
-omogućavanju samozapošljavanja (malo i srednje poduzetništvo),
-smanjenju doprinosa (davanja) na plaće,
-definiranju stimulativnih mjera poslodavcima za zapošljavanje,
-stvaranju efikasnog sustava za educiranje, usavršavanje i prekvalifikaciju kadrova.
SOCIJALNA SIGURNOST
IDS-DDI se zalaže za socijalnu politiku koja će osigurati socijalnu pravednost i humane odnose u društvu te sigurnost svim članovima društvene zajednice, a posebice socijalno najugroženijem i najslabijim kategorijama.
Osnova za svestranu i pravednu provedbu socijalne politike je uspostava institucija suvremene socijalne države koja će biti rezultat koordinacije ekonomske i socijalne politike imajući za cilj osiguranje socijalnih potreba ne ugrožavajući gospodarski razvoj.
Institucije socijalne države trebaju osigurati potrebnu socijalnu skrb i zdravstvenu zaštitu svim građanima i društvenim skupinama.
Socijalno najugroženijim kategorijama kao što su stariji, hendikepirani, nemoćni, oboljeli, žrtve nasilja ili ovisnosti treba pružiti socijalnu skrb tako da im se omogući dostojanstven život, socijalna sigurnost, rehabilitaciju, osposobljavanje na raznim područjima i aktivnostima s ciljem njihovog integriranja u aktivnu društvenu zajednicu.
IDS-DDI se zalaže za poticanje samoorganiziranja ugroženih društvenih skupina radi efikasnijeg rješavanja njihovog položaja.
IDS-DDI se zalaže za socijalne programe koji će posebno štititi obitelj sa djecom.
Društvenu pomoć i zaštitu potrebno je osigurati samohranim roditeljima i djeci bez roditelja.
Nezaposlenost treba smatrati kao društveni problem.
Aktivnom politikom zapošljavanja i naknadama nezaposlenima spriječava se socijalna ugroženost radno sposobnog građanstva.
IDS-DDI podržava sindikalno udruživanje kao preduvjet za ostvarivanje pravde na tržištu rada.
IDS-DDI se bori protiv marginaliziranja umirovljenika i svih ljudi treće dobi koji trebaju dobivati pravičnu naknadu za svoj minuli rad.
Socijalnu sigurnost starijim osobama treba omogućiti starosnim mirovimana,
mogućnošću smještaja u ustanovama namijenjenim osobama treće dobi.
Da bi se spriječila njihova ekonomska i socijalna marginalizacija, starijim je građanima potrebno stvoriti preduvjete za uključivanje u gospodarski i socijalni život u granicama njihovih mogućnosti i potreba.
IDS-DDI smatra da su umirovljenici podnijeli prevelik teret u financiranju zajedničkih potreba i da neisplaćene mirovine trebaju biti vraćene jer je ta njihova zarada nepravedno oteta.
IDS-DDI podržava osnivanje, rad i programe humanitarnih organizacija s ciljem poboljšanja socijalnog stanja.
ZDRAVSTVO
Svaki građanin ima pravo na kvalitetnu zdravstvenu zaštitu.
IDS-DDI se zalaže za efikasan, ekonomičan i decentraliziran sustav zdravstvenog osiguranja koji je ostvariv privilegiranim sustavom fiskalne politike prema zdravstvu u cilju stvaranja materijalne i kadrovske osnove za poboljšanje kvalitete.
ZNANOST I OBRAZOVANJE
Prihvaćanje obrazovanja i znanosti kao investicije u ekonomski razvoj zemlje i prestanak odnosa prema njima kao prema trošku.
Praktično to znači izrazito povećati stopu izdvajanja za obrazovanje i znanost
te potaknuti porezne olakšice za pojedince, ustanove i poduzeća koja značajno koriste znanost i obrazovanje u poslovanju.
Povećanje stope za znanost i obrazovanje namaknuti preraspodjelom u proračunu i bez novih opterećenja.
IDS-DDI se zalaže za koncept školstva u kojem se diktatura memoriranja ogromnog broja činjenica mijenja u učenje “kako se odnositi prema činjenicama”.
Svjetsko znanje se udvostručuje svakih nekoliko godina i memoriranje nije rješenje za praćenje eksplozije znanja.
Na razini praktičnih promjena ovo znači manju ovisnost učitelja od programa, kraće programe, više naglaska na poučavanje samostalnosti i kritičkog promišljanja, učenje korištenja novih tehnologija pretraživanja činjenica i oblikovanja baza znanja.
Državne institucije moraju više pomagati učiteljima i nagrađivati učiteljske incijative, a manje ih “kontrolirati”.
Hrvatska u zadnjih 10 godina izdvaja za znanost ispod 1% BDP-a što nas svrstava u grupu nazadnih zemalja.
Predlaže se prvi skok za godinu dana na razinu 1,5%
a zatim u slijedeće 3 godine na razinu 3%  BDP-a.
Hrvatska ima premalo znanstvenih institucija u proizvodnji i premali udio direktnog financiranja znanosti iz gospodarstva.
IDS-DDI se zalaže za stvaranje uvjeta koji će poticati znanstvene institucije na jače povezivanje s privredom i time doprinijeti bržem gospodarskom oporavku zemlje.
IDS-DDI inzistira na promjenama u visokom školstvu u kojem treba povećati broj studenata tako da dosegne razvijenije evropske zemlje kako bi se osigurao najvažniji izvor gospodarskog napretka u slijedećih 20-30 godina.
Jednako važna je i potreba povećanja efikasnosti studiranja tako da se današnje stanje u kojem tek nešto manje od 40% studenata završava u roku promijeni.
IDS-DDI se zalaže za decentralizaciju i jačanje samostalnosti regionalnih sveučilišta u Hrvatskoj na način da dio stope izdvajanja za znanost preuzmu jedinice lokalne samouprave.
Time bi se postigla bolja usklađenost potreba lokalnog gospodarstva, poboljšao transfer znanja i tehnologija te ojačala nedovoljna povezanost gospodarstva i znanosti.
IDS-DDI se zalaže za dosljednu primjenu međunarodnih kriterija u znanosti i obrazovanju uz veću fleksibilnost i autonomiju Sveučilišta u definiranju osobito interdisciplinarnih programa.
KULTURA
Kultura je proizvod prostora i vremena, pojedinca i zajednice.
Da bi se oslobodile sve stvaralačke sposobnosti jedne zemlje kultura mora biti oslobođena svih ideologizacija i politizacija.
Tek u takvoj situacija se Hrvatska može i u kulturnom smislu integrirati u europske i svjetske kulturne tokove.
Politika mora napustiti kulturu, ali ne na takav način da je prepusti nesmiljenim zakonima tržista gdje ona nema šanse preživjeti.
Moraju se stvoriti materijalne i institucionalne pretpostavke za kulturni razvoj, a to su: pretvaranje državnih institucija u javne, razdvajanje upravljačkih od stručnih ovlasti, stvarati uvjete za kvalitetnu konkurenciju programa, financirati kulturne programe od javnog interesa te oslobađanje od poreza za dotiranje kulture.
Istaknuto mjesto u kulturnoj politici treba dati lokalnim zajednicama i regija jer se kulturno bogatstvo Hrvatske krije u njenoj raznolikosti.
Posebam pristup zaštite potreban je za kulturu manjinskih nacionalnih zajednica i etničkih skupina.
SPORT
Uloga sporta u današnjem društvu, posebno u odnosu na mlade, je velika i promišljanje sportske politike treba polaziti od te činjenice.
Ono što je potrebno hrvatskom sportu jest strategije koja će sve segmente sporta staviti u pravi odnos prema ostalim sferama u društvu.
Stoga je potrebno sport razdijeliti po nekoliko osnova:Profesionalni sport treba temeljiti na samofinanciranju.
Društveno uplitanje u njega nije potrebno, posebno ne na način koji sada postoji, a to je financiranje iz javnih i parajavnih izvora.
Amaterski sport, posebno za mlade uzraste, potrebno je javno financirati,
a sustav natjecanja za mlade uzraste povezati sa školskim sustavom.
Sportska rekreacija odraslih treba biti stvar pojedinca, ali društvo treba promicati ideju o potrebi rekreacije kroz razne oblike popularizacije kao i stvaranjem uvjeta – sportskih zona, terena i dvorana na kojima će se građani moći rekreirati.
Umjesto dosadašnjeg svaštarenja društvo treba odrediti koji su sportovi od posebnog interesa te na svim razinama (državnoj, regionalnoj i lokalnoj) podupirati te sportove, a ostalima ostaviti mogućnost da sami potraže izvore financiranja.
Stoga je potrebno davanja u sport osloboditi poreza.
