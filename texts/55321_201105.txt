Είμαι Νέος
Η σχέση της νέας γενιάς και της Αριστεράς ανανεώνεται και εδραιώνεται μέσα από τους σύγχρονους αγώνες και τις διεκδικήσεις των νέων.
Η νεολαία εμπιστεύεται το ΑΚΕΛ ως εκείνη την πολιτική δύναμη που εγγυάται τη διασφάλιση και επέκταση των δικαιωμάτων της στο σχολείο, στο στράτευμα, στο πανεπιστήμιο, στη δουλειά και στη ζωή γενικότερα.
Το ΑΚΕΛ υπήρξε πάντοτε συνοδοιπόρος και συμπαραστάτης στους μικρούς και μεγάλους αγώνες της νέας γενιάς αφού ανέκαθεν αφουγκραζόταν τις έγνοιες, τις αγωνίες, τους προβληματισμούς, και τα οράματα της νεολαίας.
Φιλοσοφία μας είναι το κτίσιμο ολοκληρωμένης πολιτικής που να χαρακτηρίζεται από κοινωνική ευαισθησία και ανθρωπιά, πολιτικής που να στηρίζει τους νέους.
Με την ανάδειξη του Δημήτρη Χριστόφια στην Προεδρία της Κυπριακής Δημοκρατίας έχουν ανοίξει νέοι ορίζοντες στη νέα γενιά.
Έχει αναβαθμιστεί ο κοινωνικός, θεσμικός και πολιτικός ρόλος της νέας γενιάς του τόπου και των θεσμών που την εκφράζουν.
 Ήδη μέσα σε τρία χρόνια, έχουν ληφθεί μέτρα και έχουν δοθεί παροχές προς τη νέα γενιά που ξεπερνούν το κοινωνικό έργο πενταετίας άλλων διακυβερνήσεων.
Το ΑΚΕΛ ως βασική συνιστώσα της κυβέρνησης συνέβαλε καθοριστικά στην υλοποίηση πολλών αγωνιστικών στόχων του νεολαιίστικου κινήματος.
Ενδεικτικά αναφέρουμε τα μέτρα στήριξης της νεολαίας: Τη μακροπρόθεσμη διασφάλιση της βιωσιμότητας του Ταμείου Κοινωνικών Ασφαλίσεων χωρίς καμία επέκταση του ορίου αφυπηρέτησης ή την ιδιωτικοποίηση της ασφάλισης.
Την ουσιαστική αύξηση του ορίου του κατώτατου μισθού φτάνοντας στο μισό του εθνικού διάμεσου.
Τη δημιουργία ενιαίου στεγαστικού σχεδίου με αύξηση των χορηγιών για την ανέγερση ή αγορά στέγης
και διεύρυνση του αριθμού των δικαιούχων για νεαρά ζευγάρια και τη παραχώρηση 200 εκ. με τη μορφή στεγαστικών δανείων του Οργανισμού Χρηματοδοτήσεως Στέγης με μηδενικό επιτόκιο για 2 χρόνια.
Την  ολοκλήρωση της τεράστιας προσπάθειας για τον εκσυγχρονισμό του περιεχομένου της εκπαίδευσης, με τη διαμόρφωση νέων αναλυτικών και ωρολογίων προγραμμάτων από το Νηπιαγωγείο μέχρι το Λύκειο.
Υλοποιήθηκε η δέσμευση της Κυβέρνησης για μείωση των μαθητών κατά τμήμα από 30 σε 25 σε όλες τις τάξεις.
Επεκτάθηκε ο θεσμός του Υπεύθυνου Τμήματος στην Α΄ Γυμνασίου και στο 30% των τμημάτων της Β’ Γυμνασίου.
Την εφαρμογή ολοκληρωμένου σχεδίου για την αντιμετώπιση της αντικοινωνικής συμπεριφοράς στα σχολεία, το οποίο βασίζεται σε εισηγήσεις επιστημονικής επιτροπής.
Την παραχώρηση κατά τα σχολικά έτη 2008-2009, 2009-2010 και 2010-2011 χορηγία σε όλους του μαθητές της Β’ Γυμνασίου (δημόσιων και ιδιωτικών) για την αγορά φορητού ηλεκτρονικού υπολογιστή.
Την εφαρμογή ο θεσμού του σχολικού λεωφορείου.
Την παραχώρηση πακέτου στοχευμένων μέτρων ενίσχυσης των φοιτητών και οικογενειών που αντιμετωπίζουν σοβαρά κοινωνικοοικονομικά προβλήματα, συνολικού ύψους €12.000.000.
Τον καθορισμό πλαφόν στις αυξήσεις των διδάκτρων στα ιδιωτικά Πανεπιστήμια ώστε να αντιμετωπιστεί το φαινόμενο των παράλογων ετήσιων αυξήσεων.
Την ίδρυση Ιατρικής Σχολής στο Πανεπιστήμιο Κύπρου και Τμήματος Επιστημών Αποκατάστασης στο ΤΕ.ΠΑ.Κ.
Την αύξηση του χορηγήματος των στρατιωτών
και τη προώθηση προγραμμάτων του Οργανισμού Νεολαίας με αντιναρκωτικό και επιμορφωτικό χαρακτήρα για δημιουργία ανοικτών χώρων άθλησης,
 τη δωρεάν παραχώρησης της Κάρτας Νέων στους εθνοφρουρούς
 και τη βελτίωση των χώρων διαβίωσης.
Την εισαγωγή και επέκταση του θεσμού της δωρεάν μεταφοράς μαθητών και φοιτητών  με την επίδειξη μαθητικής και φοιτητικής κάρτας.
Την έναρξη της λειτουργίας μιας σειράς από έργα υποδομής για τη Νεολαία του Οργανισμού Νεολαίας Κύπρου όπως οι Παιγνιοθήκες σε Αγ. Αθανάσιο, Παραλίμνι και Καϊμακλί, ο πρώτος ξενώνας Νέων στο αρχοντικό Ζεμενίδη  και η σταδιακή μετατροπή των Κέντρων Πληροφόρησης σε Δωρεάν Συμβουλευτικούς σταθμούς.
  Ο Οργανισμός Νεολαίας Κύπρου υπέγραψε μνημόνια συνεργασίας με το Υπουργείο Άμυνας και την Αστυνομία.
Ως ΑΚΕΛ Αριστερά Νέες Δυνάμεις θα συνεχίζουμε με συνέπεια και διεκδικητικότητα να αγωνιζόμαστε στο πλευρό του νεολαιίστικου κινήματος για: Την αντιμετώπιση της ανεργίας μέσα από τη αναβάθμιση του επαγγελματικού προσανατολισμού και της συμβουλευτικής αγωγής των νέων,
 τη περαιτέρω προώθηση προγραμμάτων για την εργοδότηση αποφοίτων Πανεπιστημίων και Ανώτερων σχολών,
 τη μείωση των ωρών εργασίας και η εφαρμογή του 35ώρου,
 καθώς και τη δωρεάν παραχώρηση κάρτας νέων στους ανέργους.
Την παρεμπόδιση οποιαδήποτε μορφής επέκταση του ορίου αφυπηρέτησης στον ευρύτερο δημόσιο και ιδιωτικό τομέα.
Την επέκταση του διαχωρισμού χαλίτικης γης και παραχώρηση των οικοπέδων σε νεαρά ζευγάρια που έχουν πραγματική ανάγκη σε τιμή κόστους.
Την αύξηση της άδειας και του επιδόματος μητρότητας.
Τη μείωση της στρατιωτικής θητείας σε 19 μήνες.
Την απάμβλυνση του κοινωνικού προβλήματος της νεανικής παραβατικότητας με εκπόνηση προγραμμάτων πρόληψης, από το δημοτικό σχολείο μέχρι και το στρατό
και τη δημιουργία ξεχωριστού χώρου κράτησης νέων παραβατών και τη σύσταση Δικαστηρίου Ανηλίκων.
Σχολεία ανοικτά προς την τοπική κοινωνία που να αποτελούν χώρους συγκέντρωσης και υγιούς ενασχόλησης της νεολαίας.
Θεσμοθέτηση του ελεύθερου μαθητικού συνδικαλισμού που θα αποτελέσει την πραγματική απάντηση στην διαπίστωση όλων ότι η νέα γενιά απαξιώνει τα κοινά.
Περαιτέρω αναβάθμισης του συμβουλευτικού ρόλου του ΟΝΕΚ και μέσω αυτού της φωνής της Κυπριακής Νεολαίας.
Αποτελεί δέσμευση μας ότι ως ΑΚΕΛ, πάντα μαζί με την νεολαία θα συνεχίσουμε να πορευόμαστε με φάρο τα φωτεινά, πανανθρώπινα οράματα της Αριστεράς, θα συνεχίσουμε τους αγώνες μας για υπεράσπιση και διεύρυνση των δικαιωμάτων της νέας γενιάς,
 θα συνεχίσουμε να δίνουμε προοπτική στο μέλλον του τόπου μας, στην πολυτιμότερη επένδυση μιας κοινωνίας που δεν είναι άλλη από την νέα γενιά.
Μεταναστευτική Πολιτική
Ένα παγκόσμιο φαινόμενο
Η μετανάστευση δεν είναι σημερινό φαινόμενο. Συσχετιζόταν ανέκαθεν με τις εκάστοτε παγκόσμιες πολιτικές, κοινωνικές και οικονομικές συνθήκες. Ο βίαιος χαρακτήρας των αλλαγών που συντελούνται σήμερα στις χώρες προέλευσης μεταναστών και αιτητών ασύλου, σε συνάρτηση με την παγκοσμιοποίηση εντείνουν τη μετακίνηση των ανθρώπων, νόμιμη και παράνομη.
Οι πόλεμοι για πρόσβαση σε πηγές φυσικού πλούτου και έλεγχο γεωστρατηγικών περασμάτων με κύριους πρωταγωνιστές χώρες του ανεπτυγμένου κόσμου,
 η εκμετάλλευση, ο νεοαποικισμός
 και η εξαθλίωση, η φτώχεια και η ανέχεια, οι κλιματικές αλλαγές και η απερήμωση συνιστούν βασικά αίτια του φαινομένου της μετανάστευσης.
 Ταυτόχρονα σημαντικός παράγοντας για τη μετανάστευση υπήρξε και παραμένει η ανάγκη του ίδιου του ανεπτυγμένου κόσμου για ανάπτυξη της οικονομίας και κάλυψη των αναγκών της αγοράς εργασίας.
Οι μετανάστες είναι πρωτίστως άνθρωποι που διεκδικούν ελπίδα για το μέλλον.
 Η ανθρωπότητα σήμερα, για να δώσει ριζικές λύσεις καλείται να αντιμετωπίσει αποτελεσματικά τα πραγματικά αίτια που προκαλούν τη μετανάστευση.
Κύπρος και μετανάστευση
Με την ένταξη μας στην Ευρωπαϊκή Ένωση, ένεκα της γεωγραφικής μας θέσης και της κατοχής, η Κύπρος μετατράπηκε από χώρα προέλευσης σε χώρα υποδοχής πολύ περισσότερων μεταναστών, νομίμων και μη, και αιτητών ασύλου.
Ως ΑΚΕΛ Αριστερά Νέες Δυνάμεις αφουγκραζόμαστε τους προβληματισμούς που ταλανίζουν την κοινωνία μας, με πρώτιστο μέλημά μας τη διασφάλιση των δικαιωμάτων των πολιτών της κυπριακής κοινωνίας.
 Σε διάλογο με την κυβέρνηση, τους κοινωνικούς φορείς και τις οργανώσεις των μεταναστών εργαζόμαστε για να ρυθμιστούν όλα τα ζητήματα που άπτονται της μετανάστευσης.
 Είναι γεγονός πως οι οικονομικές κι εργασιακές δυνατότητες της Κυπριακής κοινωνίας δεν είναι απεριόριστες. Έχοντας αυτά υπόψη, συμπεραίνουμε ότι η εφαρμογή μιας ισορροπημένης, ολοκληρωμένης κι αποτελεσματικής μεταναστευτικής πολιτικής και πολιτικής ασύλου υπήρξε αναγκαία πολύ πριν αναλάβει η σημερινή κυβέρνηση.
Παράλληλα, θεωρούμε αυτονόητο ότι οι ξένοι οι οποίοι φιλοξενούνται στην πατρίδα μας θα πρέπει να επιδεικνύουν τον απαραίτητο σεβασμό στην νομιμότητα και την κουλτούρα της χώρας που τους φιλοξενεί.
Σήμερα, για πρώτη φορά, επί διακυβέρνησης Δημήτρη Χριστόφια, η Κύπρος διαμορφώνει μια ολοκληρωμένη μεταναστευτική πολιτική. Η οποία είναι πλήρως εναρμονισμένη με το ευρωπαϊκό κεκτημένο, το ευρωπαϊκό σύμφωνο για τη μετανάστευση και το άσυλο, τις διεθνείς και ευρωπαϊκές συμβάσεις.
Στην Κύπρο βρίσκονται σήμερα νόμιμα 100, 000 Ευρωπαίοι πολίτες εκ των οποίων 32,000 Ελλαδίτες, 66,187 νόμιμοι μετανάστες από τρίτες χώρες που έχουν έρθει βάσει συγκεκριμένων διαδικασιών και εργάζονται σε τομείς όπου παρατηρείται έλλειψη εγχώριου εργατικού δυναμικού, 2,270 αιτητές ασύλου/ αναγνωρισμένοι πρόσφυγες.
 Οι παράνομοι μετανάστες, στους οποίους επενδύουν δυστυχώς η παρασιτική οικονομία και το κεφάλαιο, αν και έχουν μειωθεί σημαντικά, υπολογίζονται στις 25,000- 30, 000.
Ο στόχος που υλοποιείται σήμερα είναι η συνολική αντιμετώπιση όλων των ζητημάτων που σχετίζονται με τη μετανάστευση και το άσυλο.
 Συγκεκριμένα, ανάμεσα σε άλλα: Εφαρμόζεται νέα στρατηγική απασχόλησης εργαζομένων από τρίτες χώρες ώστε άδειες απασχόλησης να δίνονται όπου οι ανάγκες δεν καλύπτονται από κύπριους ή κοινοτικούς.
Έχει εισαχθεί νομοθεσία και εντατικοποιήθηκαν οι έλεγχοι για αντιμετώπιση της παράνομης και αδήλωτης εργασίας.
Αντιμετωπίστηκε το φαινόμενο εισροής παράνομων μεταναστών από τις ακτές που ελέγχει η Κυπριακή Δημοκρατία.
Περιορίστηκε αποτελεσματικά η ροή παράνομων μεταναστών από τα κατεχόμενα με την υλοποίηση προγραμμάτων για καλύτερη επιτήρηση της πράσινης γραμμής. Από τους 5162 που εισήλθαν το 2008, ο αριθμός αυτός μειώθηκε το 2010 στους 1855.
Εντατικοποιήθηκαν οι ενέργειες για σύναψη διμερών συμφωνιών με κράτη προέλευσης ή διαμετακόμισης παράνομων μεταναστών.
Προωθήθηκε η δημιουργία σύγχρονου χώρου φύλαξης των υπό επαναπατρισμό παράνομων μεταναστών.
Επισπεύτηκε η διαδικασία εξέτασης των αιτήσεων ασύλου με αποτέλεσμα να περιοριστεί σημαντικά η κατάχρηση του συστήματος ασύλου.
 Σήμερα παρατηρείται: δραστική μείωση των εκκρεμούσων αιτήσεων ασύλου (το 2008 οι εκκρεμούσες αιτήσεις ασύλου ήταν 4479, το 2009 μειώθηκαν στις 1192, ενώ το 2010 μειώθηκαν σε 1097), σημαντική μείωση του αριθμού των νέων αιτήσεων ασύλου (το 2005 ο αριθμός των αιτήσεων ασύλου έφτανε στις 11,500, ενώ το 2010 υποβλήθηκαν 2089 νέες αιτήσεις), κατακόρυφη μείωση των αιτητών ασύλου που εισέρχονται στις ελεύθερες περιοχές από τα κατεχόμενα (το 2008 αυτοί ήταν 2545, το 2009 ήταν 1505 και το 2010 μειώθηκαν σε 956).
Διαμορφώθηκε και ξεκίνησε να εφαρμόζεται εθνικό σχέδιο δράσης για ένταξη υπηκόων τρίτων χωρών (ήδη λειτουργούν κέντρα εκμάθησης γλώσσας)
 καθώς και σχέδιο δράσης για καταπολέμηση της εμπορίας προσώπων.
Προωθήθηκε η λειτουργία δύο επιπρόσθετων χώρων υποδοχής αιτητών ασύλου, με στόχο και τη μείωση των παρεχόμενων επιδομάτων. Το κόστος λειτουργίας των μονάδων θα συγχρηματοδοτείται κατά 75% από την Ε.Ε. Επιπρόσθετα, επεκτείνεται ο υφιστάμενος χώρος υποδοχής στην Κοφίνου.
Με πρωτοβουλία και της Κυπριακής Δημοκρατίας τα κράτη μέλη της Ευρωπαϊκής Ένωσης που δέχονται τα μεγαλύτερα μεταναστευτικά κύματα, θέτουν τα ζητήματα ασύλου και μετανάστευσης πιο εντατικά ενώπιον των 27.
Ενισχύθηκε η εποικοδομητική συμμετοχή και οι ουσιαστικές παρεμβάσεις της Κυπριακής Δημοκρατίας στα θεσμικά όργανα της Ευρωπαϊκής Ένωσης για τη διαμόρφωση κοινής ευρωπαϊκής πολιτικής στα θέματα μετανάστευσης και ασύλου η οποία να είναι αλληλέγγυα στα κράτη μέλη, όπως η Κύπρος, που δέχονται ιδιαίτερες πιέσεις σε σχέση με τις δυνατότητες τους.
Αξιοποιούνται κοινοτικά κονδύλια για την υλοποίηση δράσεων που περιλαμβάνονται στα προγράμματα των Ταμείων Αλληλεγγύης που ανέρχονται σε 50 εκ. για την Προγραμματική Περίοδο 2007-2013.
Ταυτόχρονα, ως ΑΚΕΛ Αριστερά Νέες Δυνάμεις εργαζόμαστε: Για την πάταξη της παράνομης μετανάστευσης και περαιτέρω ρύθμιση της νόμιμης μετανάστευσης.
Για βελτίωση των προϋποθέσεων ένταξης των αιτητών ασύλου και των δικαιούχων διεθνούς προστασίας στην αγορά εργασίας ώστε να διευκολυνθεί η απεξάρτηση τους από τα δημόσια βοηθήματα.
Για την πλήρη εφαρμογή του Εθνικού Σχεδίου Δράσης για την ένταξη των μεταναστών και των μελών της οικογένειας τους
και διατήρηση του διαλόγου και της συνεργασίας με κοινότητες μεταναστών για σκοπούς εντοπισμού καλών πρακτικών, αλλά και προβλημάτων που αντιμετωπίζονται στην προσπάθεια ένταξής τους.
Για να γίνει πιο αποτελεσματική η στήριξη προς τα κράτη που δέχονται τα μεγαλύτερα μεταναστευτικά ρεύματα
όσο και για τη λήψη πρακτικών μέτρων προς τη κατεύθυνση της πιο ισότιμης κατανομής βαρών και ευθυνών μεταξύ των κρατών μελών.
Προς αυτή την κατεύθυνση δραστηριοποιούμαστε έντονα και στο Ευρωπαϊκό Κοινοβούλιο.
Για να διοχετεύσει η Ευρωπαϊκή Ένωση τους πόρους που διαθέτει για τη μετανάστευση σε προσπάθειες ειρήνευσης και αναπτυξιακές πολιτικές.
Για βελτίωση και διεύρυνση των υποδομών υποδοχής των αιτητών ασύλου.
Για εντατικοποίηση των προσπαθειών υλοποίησης του Σχεδίου Δράσης κατά της Εμπορίας Προσώπων.
Για τη συνεχή επιμόρφωση των αρμοδίων λειτουργών, των εκπαιδευτικών και του ευρύτερου κοινού.
Για τη διεξαγωγή και συνέχιση ενός εποικοδομητικού διαλόγου ανάμεσα στα αρμόδια υπουργεία, τα πολιτικά κόμματα και άλλους φορείς, ώστε η μεταναστευτική πολιτική να έχει την ευρύτερη δυνατή συναίνεση που απαιτείται για να εφαρμοστεί αποτελεσματικά.
Στις προσπάθειες που καταβάλλονται, βρισκόμαστε αντιμέτωποι με διάφορα υπαρκτά αλλά και κατασκευασμένα προβλήματα. Βρισκόμαστε αντιμέτωποι επίσης, με το ρατσισμό και την ξενοφοβία που ενσπείρουν στην κοινωνία μας ακροδεξιά στοιχεία, αλλά δυστυχώς και ορισμένοι πολιτικοί παράγοντες, οι οποίοι εκμεταλλεύονται φοβίες, προκαταλήψεις και ατυχή περιστατικά και πάνω από όλα εκμεταλλεύονται τις συνέπειες που προκαλεί η παγκόσμια οικονομική κρίση.
 Εμείς δεν ξεχνάμε πως για χρόνια η Κύπρος υπήρξε χώρα προέλευσης μεταναστών.
 Όλες οι υπεύθυνες πολιτικές δυνάμεις του τόπου οφείλουν να εργαστούν για την καταπολέμηση τέτοιων φαινομένων.
Οι προσπάθειες εκμετάλλευσης των δυσκολιών και της ανεργίας που δημιουργήθηκαν ένεκα της παγκόσμιας οικονομικής κρίσης, η στοχοποίηση της μεταναστευτικής πολιτικής της κυβέρνησης και των μεταναστών, δεν πρέπει να βρίσκουν πρόσφορο έδαφος.
 Η ξενοφοβία και ο ρατσισμός είναι σπόροι από την ίδια φαρέτρα που γέννησε στον τόπο μας τη διχόνοια, που έθρεψε τον άκρατο εθνικισμό και οδήγησε στα τραγικά γεγονότα του 1974.
Εμείς δεν αντιλαμβανόμαστε τη χώρα μας ή την Ευρώπη ως απόρθητο φρούριο. Αντιλαμβανόμαστε την Κύπρο ως μια ανοικτή και φιλόξενη κοινωνία, σταυροδρόμι και συναπάντημα πολιτισμών.
 Ασφαλώς όσοι φιλοξενούνται στην Κύπρο πρέπει να σέβονται τους νόμους και τις παραδόσεις μας.
Στόχος μας παραμένει μια μεταναστευτική πολιτική που θα λαμβάνει υπόψη όλες τις παραμέτρους του ζητήματος. Πρώτα και κύρια τις έγνοιες και τους προβληματισμούς των συμπολιτών μας.
 Αλλά που ταυτόχρονα θα συμβαδίζει με τις διεθνείς συμβατικές μας υποχρεώσεις,
 θα σέβεται τα ανθρώπινα δικαιώματα και την ανθρώπινη αξιοπρέπεια.
OXI ΣΤΗΝ ΟΙΚΟΛΟΓΙΚΗ ΚΑΤΑΣΤΡΟΦΗ ΤΟΥ ΠΛΑΝΗΤΗ
Απειλείται ο πλανήτης
Τα περιβαλλοντικά προβλήματα απειλούν πλέον την επιβίωση της ανθρωπότητας και του πλανήτη.
Αυτά τα προβλήματα είναι άμεσες επιπτώσεις του κυρίαρχου μοντέλου ανάπτυξης των τελευταίων αιώνων, που έχουν φέρει την άδικη κατανομή πλούτου, τη συσσώρευση φτώχειας και εξαθλίωσης σε πολλά μέρη του πλανήτη,
 την τρομακτική κλιματική αλλαγή και τη δραματική μείωση της βιοποικιλότητας.
 Το πρόσφατο τραγικό συμβάν στην Ιαπωνία, που ακολούθησε τον σεισμό και το τσουνάμι, αποδεικνύει τους τεράστιους κινδύνους που ελλοχεύουν για την ανθρωπότητα από την χρήση της πυρηνικής ενέργειας.
Ιδιαίτερα ανησυχητική είναι η επιμονή της Τουρκίας να προχωρήσει στη δημιουργία πυρηνικού σταθμού στη περιοχή του Άκιουγιου, που θα αποτελεί απειλή για την ασφάλεια της Κύπρου και όλων των γειτονικών χωρών. Ως ΑΚΕΛ - Αριστερά - Νέες Δυνάμεις τασσόμαστε ανεπιφύλακτα ενάντια στη δημιουργία τέτοιου σταθμού σε μια περιοχή που είναι ιδιαίτερα σεισμογενής.
Αειφόρος Ανάπτυξη
Στην Κύπρο αντιμετωπίζουμε οξυμένα περιβαλλοντικά προβλήματα που προκλήθηκαν και διαιωνίστηκαν από τον βίαιο διαχωρισμό του κυπριακού οικοσυστήματος που προκάλεσε η τουρκική εισβολή-κατοχή, την παρουσία ξένων στρατιωτικών βάσεων,
την άναρχη ανάπτυξη και την απουσία για 10ετίες σωστής και ολοκληρωμένης κρατικής πολιτικής.
 Το περιβάλλον διαδραματίζει καθοριστικό ρόλο σε αυτό που ονομάζουμε ποιότητα ζωής.
 Γι’ αυτό άλλωστε για 10ετίες τώρα βρίσκεται ανάμεσα στις προτεραιότητες μας. Η περιβαλλοντική μας πολιτική στοχεύει στην προστασία, σωστή διαχείριση και ανάπτυξη του περιβάλλοντος.
Ως κύριο στόχο θέτουμε την επίτευξη της αειφόρου ανάπτυξης, για την εξυπηρέτηση των πραγματικών αναγκών της κοινωνίας, όχι μόνο για τις τωρινές γενιές αλλά και τις επερχόμενες.
 Αυτό μπορεί να επιτευχθεί με την εφαρμογή του Στρατηγικού σχεδίου για την Αειφόρο Ανάπτυξη, με γνώμονα την διαθεσιμότητα των φυσικών πόρων του τόπου, και την δημιουργία Κεντρικού Φορέα Περιβάλλοντος, στον οποίον θα συγκεντρωθούν όλες οι υπηρεσίες που ασχολούνται με ζητήματα περιβάλλοντος.
Η κυβέρνηση Χριστόφια
Χαιρετίζουμε την αποφασιστικότητα της κυβέρνησης του Δημήτρη Χριστόφια στην αντιμετώπιση και επίλυση σειράς σημαντικών περιβαλλοντικών ζητημάτων:
Την εφαρμογή της νομοθεσίας για την Ενιαία Διαχείριση Υδάτων.
Την προώθηση των διαδικασιών για την έλευση του   φυσικού αερίου.
Την σταδιακή προώθηση Ανανεώσιμων Πηγών Ενέργειας.
Την έναρξη υλοποίησης του νέου συστήματος επιβατικών  μεταφορών.
Την έγκριση από το Υπουργικό Συμβούλιο του   Διαχειριστικού σχεδίου Ακάμα.
Την στήριξη διεκδίκησης του δικαιώματος να κηρυχθεί   η  Κύπρος  Ζώνη  Ελεύθερη  από  Γενετικά  Τροποποιημένους   Οργανισμούς (Γ.Τ.Ο).
Την δημιουργία σταθμών Χ.Υ.Τ.Υ για τη διαχείριση  στερεών και άλλων Οικιακών Αποβλήτων.
ΣΤΟΧΕΥΟΥΜΕ ΣΤΗΝ ΥΛΟΠΟΙΗΣΗ ΤΩΝ ΠΙΟ ΚΑΤΩ:
ΔΟΜΗΜΕΝΟ ΠΕΡΙΒΑΛΛΟΝ
Ολοκλήρωση της ιεραρχίας των Σχεδίων Ανάπτυξης με την εκπόνηση Σχεδίου για τη Νήσο Κύπρο και Σχεδίων Περιοχής.
Αντικατάσταση της Δήλωσης Πολιτικής για την ύπαιθρο με Περιφερειακά Χωροταξικά Σχέδια.
Αναθεώρηση των πολεοδομικών ζωνών μέσα από διαφανείς και συμμετοχικές διαδικασίες.
Εκπόνηση και υλοποίηση ρυθμιστικών σχεδίων σε όλες τις κοινότητες.
ΕΝΕΡΓΕΙΑ
Υλοποίηση του Έργου Έλευσης του Φυσικού αερίου και της δημιουργίας Ενεργειακού κέντρου στο Βασιλικό.
Υλοποίηση του Εθνικού Σχεδίου Δράσης για τις Ανανεώσιμες Πηγές Ενέργειας με στόχο το 13% μέχρι το 2020.
Προώθηση των Σχεδίων χορηγιών για Εξοικονόμηση Ενέργειας.
Ορθολογική αξιοποίηση του Ταμείου των Α.Π.Ε προς όφελος των χαμηλών εισοδηματικών στρωμάτων του λαού.
ΔΙΑΧΕΙΡΙΣΗ ΑΠΟΒΛΗΤΩΝ
Μείωση της παραγωγής αποβλήτων.
Προώθηση του διακηρυγμένου στόχου της Ε.Ε για μετατροπή της Κύπρου σε «κοινωνία της ανακύκλωσης».
Υλοποίηση των πολιτικών διαχείρισης που έχουν καθοριστεί ως μέρος μιας ολοκληρωμένης στρατηγικής διαχείρισης αποβλήτων.
ΚΛΙΜΑΤΙΚΕΣ ΑΛΛΑΓΕΣ
Εφαρμογή του Στρατηγικού σχεδίου για αντιμετώπιση των κλιματικών αλλαγών και της απειλής της απερήμωσης που αντιμετωπίζει η χώρα μας.
Στήριξη των προσπαθειών για μια νέα συμφωνία της παγκόσμιας κοινότητας, που θα στοχεύει στην δραστική μείωση των εκπομπών ρύπων.
Εφαρμογή των μέτρων που υιοθετήθηκαν στην σύνοδο της Βολιβίας τον Απρίλη του 2010, για σημαντική οικονομική βοήθεια στις χώρες του φτωχού νότου.
ΒΙΟΠΟΙΚΙΛΟΤΗΤΑ
Ενίσχυση και στήριξη των προσπαθειών της Κυπριακής Δημοκρατίας να παραχωρηθεί το δικαίωμα να κηρυχθεί η Κύπρος σε ζώνη πλήρως απαλλαγμένη από τους Γ.Τ.Ο.
Εναρμόνιση με το ευρωπαϊκό πρόγραμμα REACH.
Στήριξη του Δικτύου «Φύση 2000» και ένταξη συγκεκριμένων περιοχών στο Δίκτυο.
Ετοιμασία και υλοποίηση Διαχειριστικών σχεδίων των περιοχών που υπάγονται στο Δίκτυο «Φύση 2000».
Ψήφος στο ΑΚΕΛ - Αριστερά - Νέες Δυνάμεις σημαίνει δύναμη στον αγώνα και για το περιβάλλον
Ως ΑΚΕΛ αξιολογούμε τον αγώνα για την αντιμετώπιση της οικολογικής και περιβαλλοντικής καταστροφής, στην κορυφή της πολιτικής ατζέντας καθώς πρόκειται όχι μόνο για τον αγώνα των εργαζομένων, αλλά για τον αγώνα της ίδιας της ζωής και του πλανήτη μας.
 Πρόκειται για τον αγώνα για το αύριο, για μια καλύτερη ποιότητα ζωής.
Ψηφίζοντας ΑΚΕΛ -Αριστερά -Νέες Δυνάμεις δίνετε δύναμη στον αγώνα για το περιβάλλον, ενισχύετε την πολιτική δύναμη που για σχεδόν ένα αιώνα είναι ταυτισμένη με τους αγώνες για την οικολογία και το περιβάλλον. Είναι η πολιτική δύναμη που ανάπτυξε και στήριξε το περιβαλλοντικό κίνημα στο τόπο μας.
Οι θέσεις και προτάσεις του ΑΚΕΛ για την Παιδεία
Η Παιδεία είναι ατμομηχανή που μπορεί να σπρώξει την κοινωνία μπροστά. Να ανοίξει πλατιούς ορίζοντες και να οδηγήσει τον άνθρωπο σε νέες κατακτήσεις που θα ενισχύουν την αντίληψη για την ειρήνη, τη δημοκρατία, την ελευθερία και την κοινωνική δικαιοσύνη.
 Έχοντας αυτό ως γνώμονα, ως ΑΚΕΛ από χρόνια υπογραμμίζαμε την ανάγκη να πραγματοποιηθεί ριζοσπαστική εκπαιδευτική μεταρρύθμιση.
Στόχος της πρέπει να είναι η επίτευξη βαθιών τομών τόσο στη δομή όσο και στο περιεχόμενο της εκπαίδευσης. Μια μεταρρύθμιση που θα συγκρούεται με τη συντήρηση, τον αναχρονισμό και την οπισθοδρόμηση.
Διαχρονικό μας όραμα είναι η δημιουργία μιας παιδείας σύγχρονης, ανθρώπινης και δημοκρατικής, που θα έχει στο επίκεντρό της τον άνθρωπο και που θα μπορεί να παρέχει ολόπλευρη μόρφωση.
 Μια Παιδεία στην οποία κανένας νέος δε θα μένει αμόρφωτος.
Η Κυβέρνηση Δημήτρη Χριστόφια έχει κάνει ήδη αποφασιστικά βήματα προς την κατεύθυνση υλοποίησης της Εκπαιδευτικής Μεταρρύθμισης. Αναφέρουμε ενδεικτικά:
1  Αύξηση δαπανών για την Παιδεία
Αύξηση του προϋπολογισμού για το 2009 (κατά 12,5%,) για το 2010 (κατά 3,5%) και το 2011 (κατά 2,4%) και των δαπανών ως ποσοστό του ΑΕΠ από το 7,1% το 2007 στο 7,8% το 2009 κατατάσσοντας την Κύπρο στις χώρες με τις υψηλότερες δαπάνες για την Παιδεία σε επίπεδο Ευρωπαϊκής Ένωσης.
2  Εκσυγχρονισμός του περιεχομένου της Εκπαίδευσης
Έχει ολοκληρωθεί η τεράστια προσπάθεια για τον εκσυγχρονισμό του περιεχομένου της εκπαίδευσης, με τη διαμόρφωση νέων αναλυτικών και ωρολογίων προγραμμάτων από το Νηπιαγωγείο μέχρι το Λύκειο.
3  Νέα προγράμματα Επιμόρφωσης Εκπαιδευτικών
Για την εισαγωγή των νέων Αναλυτικών Προγραμμάτων, έχει ξεκινήσει από τη φετινή σχολική χρονιά το μεγαλύτερο πρόγραμμα υποχρεωτικής επιμόρφωσης που έχει εφαρμοστεί ποτέ στο εκπαιδευτικό μας σύστημα.
Ξεκίνησε από τη σχολική χρονιά 2008-2009 η εφαρμογή του προγράμματος εισαγωγικής επιμόρφωσης των εκπαιδευτικών.
4  Μέτρα αναβάθμισης του δημόσιου σχολείου
η δέσμευση της Κυβέρνησης για μείωση των μαθητών κατά τμήμα από 30 σε 25 σε όλες τις τάξεις.
ο θεσμός του Υπεύθυνου Τμήματος στην Α΄ Γυμνασίου και στο 30% των τμημάτων της Β’ Γυμνασίου.
ο αριθμός των προαιρετικών ολοήμερων νηπιαγωγείων.
η σύνδεση όλων των σχολείων με το διαδίκτυο και ξεκίνησε η πιλοτική λειτουργία του Διαδικτυακού Σχολείου (ΔΙΑ.Σ.)
οι Ζώνες Εκπαιδευτικής Προτεραιότητας (ΖΕΠ), με την προσθήκη δύο νέων ΖΕΠ, μια στη Λάρνακα και μια στη Λεμεσό.
Για πρώτη φορά διαμορφώθηκε ολοκληρωμένη πολιτική για την ένταξη των αλλόγλωσσων μαθητών, με τη διοργάνωση τμημάτων ταχύρρυθμης εκμάθησης της ελληνικής γλώσσας, την έκδοση οδηγού υποδοχής σε διάφορες ξένες γλώσσες και την επιμόρφωση των εκπαιδευτικών.
ολοκληρωμένο σχέδιο για την αντιμετώπιση της αντικοινωνικής συμπεριφοράς στα σχολεία, το οποίο βασίζεται σε εισηγήσεις επιστημονικής επιτροπής.
νέο πλαίσιο λειτουργίας του Ενιαίου Ολοήμερου Σχολείου και λήφθηκε απόφαση από το Υπουργικό Συμβούλιο για σταδιακή επέκταση του θεσμού στα 25 Ενιαία Ολοήμερα Σχολεία.
Ο θεσμός του Ανοικτού Σχολείου επεκτάθηκε από 4 σε 10 Δήμους.
σημαντικά τα κονδύλια για την αναβάθμιση της υλικοτεχνικής υποδομής των σχολείων.
ολοκληρωμένες προτάσεις για την εφαρμογή ενός νέου συστήματος αξιολόγησης του εκπαιδευτικού έργου και τον εκπαιδευτικών και για τον εκσυγχρονισμό του συστήματος διορισμού των εκπαιδευτικών.
5.  Δημιουργία νέων δομών
το Κέντρο Εκπαιδευτικής Έρευνας και Αξιολόγησης.
για πρώτη φορά η λειτουργία Επαρχιακών Γραφείων Συμβουλευτικής και Επαγγελματικής Αγωγής.
Γραφείο Ευρωπαϊκών και Διεθνών Υποθέσεων, στα πλαίσια της αναδόμησης του Υπουργείου Παιδείας.
6.  Κοινωνικά μέτρα στήριξης μαθητών και φοιτητών
κατά τα σχολικά έτη 2008-2009, 20092010 και 2010-2011 χορηγία σε όλους του μαθητές της Β’ Γυμνασίου για την αγορά φορητού ηλεκτρονικού υπολογιστή.
ο θεσμός του σχολικού λεωφορείου.
πακέτο στοχευμένων μέτρων ενίσχυσης των φοιτητών και οικογενειών που αντιμετωπίζουν σοβαρά κοινωνικοοικονομικά προβλήματα, συνολικού ύψους €12.000.000.
με νομοσχέδιο της κυβέρνησης πλαφόν στις αυξήσεις των διδάκτρων στα ιδιωτικά Πανεπιστήμια, ώστε να αντιμετωπιστεί το φαινόμενο των παράλογων ετήσιων αυξήσεων.
7.  Μέτρα εκδημοκρατισμού της εκπαίδευσης
Η Κυβέρνηση Χριστόφια έλαβε σειρά μέτρων για τον εκδημοκρατισμό της εκπαίδευσης: το θέμα της πρόσβασης των εκπαιδευτικών σε φακέλους με προσωπικά τους δεδομένα.
από το Υπουργικό Συμβούλιο και ψηφίστηκε από τη Βουλή Νομοσχέδιο που διασφαλίζει την ελευθερία έκφρασης των εκπαιδευτικών.
νομοσχέδιο από την Κυβέρνηση το οποίο ψηφίστηκε από τη Βουλή με την οποία θα κοινοποιούνται οι υπηρεσιακές εκθέσεις σε κάθε εκπαιδευτικό.
8.  Ανώτατη Εκπαίδευση
Ιδρύθηκε Ιατρική Σχολή στο Πανεπιστήμιο Κύπρου και Τμήμα των Επιστημών Αποκατάστασης στο ΤΕ.ΠΑ.Κ.
Στόχοι
Το ΑΚΕΛ θεωρεί ότι το πρόγραμμα της κυβέρνησης στον τομέα της Παιδείας πρέπει να συνεχίσει να προωθείται αποφασιστικά και με ακόμα ταχύτερους ρυθμούς. Οι στόχοι που τίθενται για τη συνέχιση της Εκπαιδευτικής Μεταρρύθμισης είναι αρκετά φιλόδοξοι και το ΑΚΕΛ θα εργαστεί σ’όλα τα επίπεδα για την υλοποίησή τους.
 Οι στόχοι αυτοί είναι:
Εκπαιδευτική Μεταρρύθμιση
συνέχιση της προσπάθειας για διαμόρφωση ενός δημοκρατικού και ενός ανθρώπινου σχολείου στην Κύπρο.
απάλειψη των στενά εθνοκεντρικών, μόνοπολιτισμικών και κατ’ επέκταση εθνικιστικών στοιχείων.
αναδιοργάνωση των διοικητικών δομών του εκπαιδευτικού συστήματος, με στόχο την απάμβλυνση του συγκεντρωτισμού και της γραφειοκρατίας, που εμποδίζουν κάθε προσπάθεια για εκσυγχρονισμό.
δημιουργία δημόσιων Μεταλυκειακών Ινστιτούτων Επαγγελματικής Εκπαίδευσης και Κατάρτισης.
ολοκληρωμένη και αντικειμενική διδασκαλία της σύγχρονης ιστορίας της Κύπρου.
Διορισμός-Επιμόρφωση-Αξιολόγηση Εκπαιδευτικών
εκσυγχρονισμός και η βελτίωση του καταλόγου διοριστέων, χωρίς να αλλάζει η βασική του φιλοσοφία.
σχεδιασμός και η εισαγωγή εξειδικευμένων επιμορφωτικών προγραμμάτων, που θα ανταποκρίνονται στις ανάγκες του εκπαιδευτικού συστήματος, των σχολικών μονάδων και των εκπαιδευτικών.
άμεση εφαρμογή του νέου συστήματος αξιολόγησης, με το οποίο θα καταργείται το μονοδιάστατο μοντέλο του επιθεωρητισμού.
Δημοτική-Μέση Εκπαίδευση
επέκταση της δημόσιας δωρεάν υποχρεωτικής προδημοτικής εκπαίδευσης κατά ένα χρόνο, ώστε να καλύπτει τα παιδιά ηλικίας 3 χρονών και 8 μηνών μέχρι 4 και 8 μηνών.
επέκταση της δημόσιας δωρεάν υποχρεωτικής εκπαίδευσης από 10 σε 12 χρόνια και τη δημιουργία μιας νέας ενότητας δωδεκάχρονης υποχρεωτικής εκπαίδευσης.
καλά προετοιμασμένη και «νοικοκυρεμένη» εισαγωγή των νέων αναλυτικών και ωρολογίων προγραμμάτων.
εισαγωγή νέων μεθόδων διδασκαλίας, που θα καλλιεργούν την κριτική σκέψη, τις ανθρωπιστικές αξίες, τις δημοκρατικές στάσεις και αρετές.
συνεχής βελτίωση και επέκταση του θεσμού του ενιαίου ολοήμερου σχολείου.
σταδιακή ενοποίηση της Μέσης Γενικής και της Τεχνικής και Επαγγελματικής Εκπαίδευσης σε μια νέα μορφή Λυκείου, το οποίο θα συνδυάζει οργανικά τη γενική και την τεχνική επαγγελματική εκπαίδευση.
αναβάθμιση της ειδικής εκπαίδευσης.
Ανώτατη Εκπαίδευση
περαιτέρω ανάπτυξη της δημόσιας πανεπιστημιακής εκπαίδευσης, ώστε η Κύπρος να αποκτήσει την αυτοδυναμία της σε πανεπιστημιακά προγράμματα 1ου κύκλου
και ώστε κάθε νέος που το επιθυμεί να μπορεί να σπουδάσει στον τόπο του.
δημιουργία νέων προπτυχιακών προγραμμάτων που να καλύπτουν νέες ειδικότητες, όπως για παράδειγμα την ιατρική και τις καλές τέχνες.
διασφάλιση ότι τα ιδιωτικά πανεπιστήμια θα υπηρετούν με ευθύνη τη δημόσια αποστολή τους και θα προσφέρουν ποιοτικά προγράμματα σπουδών.
Προς αυτή την κατεύθυνση αμετακίνητός μας στόχος είναι η μετατροπή των Ιδιωτικών Πανεπιστημίων σε μη κερδοσκοπικούς οργανισμούς.
Για το ΑΚΕΛ η συνολική προοδευτική μεταρρύθμιση του εκπαιδευτικού συστήματος με βάση το όραμα μας για διαμόρφωση μιας παιδείας σύγχρονης, ανθρώπινης και δημοκρατικής, δημόσιας παιδείας
 η οποία θα παρέχει ίσες ευκαιρίες πρόσβασης και επιτυχίας σε όλους τους νέους σ’ όλες τις βαθμίδες του εκπαιδευτικού συστήματος,
 αποτελούν τις αναγκαίες προϋποθέσεις για τον εκσυγχρονισμό της κοινωνίας,
 την αναβάθμιση της ποιότητας ζωής,
 την αποφυγή της μορφωτικής-κοινωνικής περιθωριοποίησης και την άμβλυνση των κοινωνικών και μορφωτικών ανισοτήτων.
Εμπρός για την Οικονομία του Μέλλοντος
Αναπτυξιακά Προσανατολισμένη και Κοινωνικά Ισορροπημένη
Ως ΑΚΕΛ Αριστερά Νέες Δυνάμεις δεσμευόμαστε ότι θα εργαστούμε με συνέπεια για να οικοδομήσουμε ένα σύγχρονο κράτος στο οποίο θα βρίσκονται σε αρμονία η οικονομική ανάπτυξη και η κοινωνική ευημερία.
 Όπου θα συνυπάρχουν και θα συνεργάζονται αρμονικά, θα αλληλοσυμπληρώνονται και θα αλληλοστηρίζονται ο δημόσιος, ο ιδιωτικός και ο συνεργατικός τομέας.
Μια σύγχρονη, ευέλικτη και κοινωνικά προσανατολισμένη μεικτή οικονομία πρέπει να στηρίζεται στις ακόλουθες αρχές:
Στον καταμερισμό των οικονομικών βαρών ανάλογα με το εισόδημα του καθενός.
Στη δημιουργία ενός πιο ανθρώπινου και κοινωνικά πιο ευαίσθητου κράτους το οποίο να προστατεύει και να στηρίζει τα οικονομικά αδύνατα στρώματα της κοινωνίας.
Στη ρύθμιση της ανεξέλεγκτης λειτουργίας των νόμων της αγοράς κατά τρόπο που αυτή τους η δράση να μην αποβαίνει σε βάρος των οικονομικά ευάλωτων στρωμάτων της κοινωνίας.
Για την υλοποίηση του οράματος μας ως ΑΚΕΛ Αριστερά Νέες Δυνάμεις δεσμευόμαστε ν’ αγωνιστούμε:
Για την προώθηση της ανάπτυξης σε όλα τα επίπεδα μέσα από συνεχή προσαρμογή στα νέα τεχνολογικά δεδομένα, την έρευνα και την καινοτομία.
Για την υπεράσπιση του κοινωνικού χαρακτήρα των οργανισμών δημόσιας ωφέλειας
και τον εκσυγχρονισμό τους κατά τρόπο που να καταστούν πιο ευέλικτοι και πιο ανταγωνιστικοί παρέχοντας φθηνές και ανταγωνιστικές υπηρεσίες στο λαό.
Για τη διατήρηση του δημοσιονομικού ελλείμματος και του δημόσιου χρέους σε ικανοποιητικά επίπεδα
ώστε οι εξοικονομήσεις να οδηγήσουν στην απελευθέρωση πόρων οι οποίοι να διοχετεύονται στην ανάπτυξη, τον εκσυγχρονισμό και την ανανέωση της υποδομής της οικονομίας.
Για την αναβάθμιση της πολιτικής του κράτους με στόχο την προσέλκυση ξένων επενδύσεων οι οποίες να διοχετεύονται σε μεγάλα αναπτυξιακά έργα.
Για τη συνεχή βελτίωση της παραγωγικότητας της οικονομίας.
Για τον εκσυγχρονισμό και τη ριζική μεταρρύθμιση της τουριστικής μας πολιτικής.
Για τη μετατροπή της Κύπρου σε κέντρο παροχής συμβουλευτικών υπηρεσιών.
Για τη διατήρηση στο επίκεντρο της οικονομικής πολιτικής της μικρομεσαίας επιχείρησης.
Για την αναβάθμιση και τον εκσυγχρονισμό του μεταποιητικού τομέα.
Για τη μεγαλύτερη δυνατή στήριξη του συνεργατικού κινήματος.
Ως ΑΚΕΛ Αριστερά Νέες Δυνάμεις δεσμευόμαστε να συνεχίσουμε να παλεύουμε:
Υπέρ της δικαιότερης ανακατανομής του εθνικού εισοδήματος
Υπέρ της στήριξης της απασχόλησης
Υπέρ της στήριξης της μικρομεσαίας επιχείρησης
Ενάντια στην κερδοσκοπική συμπεριφορά των ολιγοπωλίων που φθείρουν τα εισοδήματα των εργαζομένων.
Επίλυση του Κυπριακού-Ζήτημα επιβίωσης
Το Κυπριακό αποτελεί διεθνές πρόβλημα εισβολής, κατοχής, ξένων παρεμβάσεων και κατάφωρης παραβίασης της κυριαρχίας και εδαφικής ακεραιότητας της Κυπριακής Δημοκρατίας, των ανθρωπίνων δικαιωμάτων και πολιτικών ελευθεριών του συνόλου του Κυπριακού λαού.
 Αφορά ταυτόχρονα την εξομάλυνση των σχέσεων ανάμεσα στην Ε/κυπριακή και Τ/κυπριακή κοινότητα και την αντιμετώπιση του εθνικισμού- σοβινισμού.
Αμετάθετος στόχος μας παραμένει η απελευθέρωση και επανένωση της πατρίδας, του λαού, των θεσμών και της οικονομίας·
 ο τερματισμός του διχοτομικού στάτους κβο,
η απαλλαγή από την παρουσία ξένων στρατευμάτων,
 ο τερματισμός του εποικισμού και των ξένων εγγυήσεων·
 η επιστροφή των προσφύγων
και η διαλεύκανση της τύχης των αγνοουμένων.
 Εργαζόμαστε για λύση δικοινοτικής διζωνικής ομοσπονδίας με πολιτική ισότητα όπως αυτή περιγράφεται στα σχετικά ψηφίσματα του ΟΗΕ.
Στη βάση των Συμφωνιών Υψηλού Επιπέδου του 1977 και 1979, των αποφάσεων και ψηφισμάτων του ΟΗΕ, των Ομόφωνων Αποφάσεων του Εθνικού Συμβουλίου του 1989, της Συμφωνίας της 8ης Ιουλίου 2006 και των κοινών ανακοινωθέντων των ηγετών των δύο κοινοτήτων της 23ης Μαΐου και 1ης Ιουλίου 2008, που να σέβεται πλήρως το διεθνές και ευρωπαϊκό δίκαιο.
Κινητικότητα στο Κυπριακό: Διαπραγματεύσεις - Διεθνοποίηση
Διάρρηξη της επικίνδυνης στασιμότητας
Με την εκλογή του Δημήτρη Χριστόφια, σηματοδοτήθηκε μια περίοδος που χαρακτηρίζεται από τη διαρκή ανάληψη πρωτοβουλιών ουσίας, την εφαρμογή και επέκταση της Συμφωνίας της 8ης Ιουλίου,
την επανέναρξη των απευθείας διαπραγματεύσεων για λύση δικοινοτικής διζωνικής ομοσπονδίας.
Σημαντικές δεσμεύσεις της Τουρκοκυπριακής ηγεσίας
Με τα κοινά ανακοινωθέντα Χριστόφια- Ταλάτ της 23ης Μαΐου και 1ης Ιουλίου 2008, επαναβεβαιώθηκε ως βάση λύσης η δικοινοτική διζωνική ομοσπονδία.
 Για πρώτη φορά η ηγεσία των Τουρκοκυπρίων αποδέχτηκε την ύπαρξη ενός κράτους με μία κυριαρχία, μία διεθνή προσωπικότητα και μία ιθαγένεια και ότι το περιεχόμενο της πολιτικής ισότητας είναι αυτό που δίνει ο ΟΗΕ.
Διαδικασία κυπριακής ιδιοκτησίας
Έχει συμφωνηθεί ανάμεσα στις δύο κοινότητες και τον ΟΗΕ. Αφορά την εσωτερική πτυχή και έχει την έννοια της μη επιβολής λύσης ή χρονοδιαγραμμάτων ή επιδιαιτησίας.
Δεν απαλλάσσει την Τουρκία.
 Οι πρόσφατες δηλώσεις Ερντογάν για τις κινητοποιήσεις στα κατεχόμενα έχουν καταδείξει διεθνώς ποιές είναι οι επιδιώξεις της κατοχικής δύναμης, αλλά και ο ρόλος που διαδραματίζει
Επιμονή σε θέσεις αρχών
Επιμονή στη θέση για μετεξέλιξη της Κυπριακής Δημοκρατίας σε επανενωμένη ομόσπονδη Κύπρο.
και ευημερία του λαού μας στο σύνολό του μέσα σε συνθήκες ασφάλειας και ειρήνης
 Η αποκατάσταση και ο σεβασμός των θεμελιωδών ανθρωπίνων δικαιωμάτων όλων των Κυπρίων συνιστά κεντρικό άξονα των προτάσεων του Προέδρου Δημήτρη Χριστόφια.
 Στο περιουσιακό, προτάσσεται το δικαίωμα πρώτης επιλογής του νόμιμου ιδιοκτήτη.
 Οι εδαφικές αναπροσαρμογές πρέπει να διασφαλίζουν επιστροφή του μεγαλύτερου αριθμού Ε/Κ εκτοπισθέντων και των περιουσιών τους υπό Ε/Κ διοίκηση.
Θέση αρχής παραμένει η αποχώρηση των εποίκων.
 Την κατ’ εξαίρεση παραμονή μικρού, συγκεκριμένου αριθμού αποδέχτηκαν προηγούμενοι Πρόεδροι βάσει ανθρωπιστικών κριτηρίων.
 Για πρώτη φορά διατυπώθηκε στις συνομιλίες απαίτησή μας για τερματισμό των αναχρονιστικών εγγυήσεων.
Ισχυρή κεντρική κυβέρνηση
Διαχρονική επιδίωξη της Ε/Κ πλευράς στις διαπραγματεύσεις και βασικός άξονας των προτάσεων του Προέδρου Χριστόφια.  Όσο αποδυναμώνεται το κεντρικό κράτος, για χάρη δήθεν μιας λειτουργικής λύσης, τόσο θα αποδυναμώνεται και η ενότητα του κράτους· η λειτουργικότητα του κράτους εσωτερικά, η άσκηση εξωτερικής πολιτικής, η αξιοποίηση της Ευρωπαϊκής ιδιότητας, η διαχείριση της ασφάλειας και της οικονομίας.
Ολοκληρωμένη πρόταση για τη διακυβέρνηση
Κατατέθηκαν και συμφωνήθηκαν προτάσεις για εξάλειψη διαιρετικών στοιχείων, των εθνοτικών διαχωρισμών και για κατάργηση των σκληρών βέτο του Συντάγματος του 1960.
Προτάσεις που προβλέπουν εκλογή Προέδρου και Αντιπροέδρου απευθείας από το λαό με μικτή ψηφοφορία
και ένα λειτουργικό Υπουργικό Συμβούλιο.
Στις οποίες καθόλου τυχαία εναντιώνεται σήμερα ο Έρογλου.
Τρίπτυχο προτάσεων
Η διασύνδεση του περιουσιακού με το εδαφικό και τους εποίκους, η πραγματοποίηση διεθνούς διάσκεψης στον κατάλληλο χρόνο με συμμετοχή της Κυπριακής Δημοκρατίας και οι προτάσεις για την Αμμόχωστο στοχεύουν σε ουσιαστική πρόοδο και κινητικότητα στις διαπραγματεύσεις,
 εδραιώνοντας στην αντίληψη όλων διεθνώς για την ύπαρξη πραγματικής πολιτικής βούλησης του Προέδρου Χριστόφια για λύση.
Ανακίνηση του θέματος της Αμμοχώστου
Για επιστροφή της περιφραγμένης περιοχής της Αμμοχώστου στους νόμιμους κατοίκους τους μέσα σε συνθήκες ασφάλειας.
Ανοικοδόμηση της περιοχής και λειτουργία του λιμανιού υπό την αιγίδα της ΕΕ για απευθείας εμπόριο με τους Τουρκοκύπριους, που να δίνει ώθηση στην προοπτική της απελευθέρωσης και επανένωσης της Κύπρου και να δημιουργεί μια νέα δυναμική στις διαπραγματεύσεις.
Πολυδιάστατη και πολυεπίπεδη εξωτερική πολιτική
Έχει οδηγήσει σε αναθέρμανση των σχέσεων της Κυπριακής Δημοκρατίας με παραδοσιακούς φίλους και συμμάχους,
 περαιτέρω διεθνοποίηση του Κυπριακού,
στήριξη των θέσεών μας
και στην όσο το δυνατό μεγαλύτερη αποτροπή σχεδιασμών της τουρκικής πλευράς.
Ενδεικτικές οι διαδοχικές πρόσφατες αποφάσεις του Συμβουλίου της ΕΕ και οι δηλώσεις Μέρκελ.
ΑΟΖ- ενέργεια
Η υπογραφή συμφωνιών για οριοθέτηση της Αποκλειστικής Οικονομικής μας Ζώνης με γειτονικά κράτη και την ενέργεια αναβαθμίζουν το ρόλο μας στην περιοχή και ενδυναμώνουν την κρατική μας υπόσταση.
Δεδομένα που λειτουργούν συμβλητικά στις προσπάθειες μας για λύση.
Διεκδίκηση στις διαπραγματεύσεις - Ενότητα στο εσωτερικό μέτωπο
Διαχρονική θέση του Εθνικού Συμβουλίου είναι πως μόνο με συνομιλίες υπό την αιγίδα του ΟΗΕ μπορεί να εξευρεθεί λύση.
Με συνέπεια σε θέσεις αρχών και διεκδικητικότητα, αλλά παράλληλα με ρεαλισμό και αίσθηση ευθύνης για το μέλλον της Κύπρου, εκτιμούμε πως σήμερα πατριωτική στάση συνιστά ο αγώνας για εφικτή λύση.
Η πρόταξη ιδεατών πλην ανέφικτων κι ανεφάρμοστων λύσεων, η αποκήρυξη της δικοινοτικής διζωνικής ομοσπονδίας, συνιστούν ανατροπή της βάσης των διαπραγματεύσεων, πλήττουν την αξιοπιστία μας και εξυπηρετούν τη διαιώνιση της διχοτόμησης. Ανάλογα και η αλλαγή στρατηγικής ή η απόσυρση προτάσεων στο παρόν στάδιο.
Απορρίπτουμε τη θέση του ΔΗΣΥ για διευρυμένη διάσκεψη·
 εκτιμούμε ότι θα οδηγήσει σε ετεροβαρές πρόωρο πάρε- δώσε, επιδιαιτησία και χρονοδιαγράμματα.
Η θέση του ΔΗΣΥ για αποκεντρωμένη ή χαλαρή ομοσπονδία προσκρούει στις διαχρονικές θέσεις της Ε/Κ πλευράς για ισχυρή κεντρική κυβέρνηση.
Η μετατόπιση της σημασίας του Κυπριακού προεκλογικά από το ΔΗΣΥ, η διγλωσσία στελεχών του, η συμπόρευσή του με το ΕΥΡΩΚΟ στη Βουλή για το Φάκελο της Κύπρου και οι προεκλογικές του μεταλλάξεις, κάθε άλλο παρά εξυπηρετούν το στόχο της λύσης.
Δεν παραγνωρίζουμε την αδιαλλαξία της τουρκικής πλευράς. Θα συνεχίσουμε όμως να εργαζόμαστε με κάθε τρόπο προκειμένου να αρθεί.
Αναμένουμε έστω και τώρα, όλες οι πολιτικές δυνάμεις να στρέψουν τα πυρά τους προς την Άγκυρα.
 Εργαζόμενοι ταυτόχρονα για τη σφυρηλάτηση ενότητας στα πλαίσια του Εθνικού Συμβουλίου μέσα από τη στήριξη πάγιων θέσεων της πλευράς μας κι όχι μέσα από στείρα και μηδενιστική κριτική.
Μέσα σε πνεύμα εποικοδομητικού διαλόγου, θα συνεχίσουμε τον αγώνα μέχρι τη δικαίωση της πατρίδας και του συνόλου του λαού μας.
