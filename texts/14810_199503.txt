PUOLUEEN KESKEISIMMÄT VAALITEEMAT:  YRITTÄJYYS, TYÖLLISYYS JA OIKEUDENMUKAINEN HYVINVOINTI  Jyväskylän puoluekokouksessa kesäkuussa 1994 lyötiin lukkoon neljä teemaa, joilla puolue lähtee vuoden 1995 eduskuntavaaleihin.  1.  VIHREÄÄN TEOLLISUUTEEN  Ohjelma kiteyttää Keskustan mallin Suomen uusteollistamiseksi ja luonnonvarojemme hyödyntämiseksi -ekologisesti ja taloudellisesti kannattavalla tavalla.  Ympäristökriisin kärjistyessä kaikkialla maailmassa on löydettävä luonnon kannalta kestävät ratkaisut tuotannolle.  Vihreä teollistaminen perustuu uusiutuvien luonnonvarojen lisääntyvään käyttöön. Tuotannon kierrot suljetaan: päästöt minimoidaan ja jätteet käytetään hyödyksi.  Uuden teknologian kehittäjille ovat avoinna nopeasti kasvavat markkinat kaikkialla maailmassa. Puhtaat energialaitokset, säästävät mittausjärjestelmät ja uudistuvasta raaka-aineesta tehdyt tuotteet kelpaavat maailmalla ympäristötietoiselle kuluttajalle.  Bioenergian tuotanto ja käyttö sopii Suomelle erinomaisesti. Runsaat metsät tuottavat puuta ja pellot kasvavat elintarvikkeiden lisäksi muuta biomassaa - ja näin myös suomalainen maaseutu säilyy elävänä.  2.  OIKEUDENMUKAISEEN HYVINVOINTIIN  pitää sisällään keskustalaisen käsityksen hyvinvoinnin uusiksi rakenteiksi ja julkisten palvelujen järjestämiseksi taloudellisesti kestävällä ja oikeudenmukaisella tavalla.  ”Kansalaisten hyvinvointi turvataan huolehtimalla sen tekemisestä ja sen oikeudenmukaisesta jaosta. Muuttuneissa oloissa järjestelmien on joustettava, jotta ne eivät murru.  Omatoimisuus ja ihmisten vapauttaminen toimimaan itse vaatii uutta hyvinvointimallia. Työhön ja toimintaan kannustava perustulo on Keskustan ratkaisu.  Perustulo yhtenäistää ja kokoaa sosiaaliturvan. Perustulon yhdistäminen verotukseen poistaa keskeiset sosiaaliturvan ongelmat: väliinputoajien loukut ja päällekkäisten järjestelmien hyväksikäytön.”  3.  KESTÄVÄN TYÖLLISYYDEN JA YRITTÄJYYDEN YHTEISKUNTAAN  on Keskustan ohjelma työttömyyden nujertamiseksi ja yrittäjyyden kannustamiseksi.  ”Tällä vuosikymmenellä on päästävä selvästi alle 10 prosentin työttömyyden tason. Sen toteuttaminen edellyttää sekä voimakasta talouskasvua että yrittäjyyttä suosivaa politiikkaa. Työtä on myös rohkeasti jaeltava uudelleen.  Yritysten perustaminen on tehtävä helpoksi. Pienten ja keskisuurten yritysten toimintaedellytysten parantamisen on oltava talouspolitiikan ohjenuora.  Työn teettämisen kustannuksia on alennettava. Suomen on yhdessä muiden teollisuusmaiden kanssa ajettava työvoimavaltaisia yrityksiä suosivaa työvoimamaksupolitiikkaa - pääomavaltaisten yritysten kustannuksella.”  4.  KANSALLINEN JA KANSAINVÄLINEN SUOMI  (Suomen selviytymisohjelma) kuvaa Suomen roolia muuttuneessa maailmassa; mitkä ovat Suomen mahdollisuudet ja uhkat, mitkä vahvuudet ja heikkoudet?  ”Suomi vastaa kansainvälisiin talouden ja politiikan muutoshaasteisiin maan edut parhaiten toteuttavalla yhdentymisratkaisulla. Tavoitteena on parantaa Suomen uskottavuutta sijoitusmaana, ylläpitää kilpailuasemamme ja turvata laaja osallistuminen Suomelle tärkeään päätöksentekoon.  Suomi pitää turvallisuuspolitiikkansa lähtökohtana puolueettomuuspolitiikkansa ydintä, sotilaallista liittoutumattomuutta ja kansallista, uskottavaa puolustusta. Tämä takaa parhaiten turvallisuutemme näköpiirissä olevassa tulevaisuudessa. Jos Suomi on EU:n jäsen, se on mukana päättämässä EU:n turvallisuuspolitiikan kehittämisestä.  Suomi kannattaa laajenevan, asteittain syvenevän ja läheisyysperiaatteen mukaan toimivan eurooppalaisen yhteistyön kehittämistä. Pienen kansakunnan etu on vakaasti kehittyvä, demokraattinen, muun maailman kanssa vapaakauppaa harjoittava ja koko maailmassa ympäristö- ja kehitysvastuuta tunteva Eurooppa.”
