Met hart en ziel voor Vlaanderen. Verkiezingsprogramma 21 mei 1995.  HOOFDSTUK 1: EEN PROGRAMMA VOOR VLAAMSE STAATSVORMING.  1. INLEIDING. Op 21 mei zet Vlaanderen een uiterst belangrijke stap in het streven naar politieke zelfstandigheid: voor het eerst kiest Vlaanderen immers zijn eigen, rechtstreeks verkozen parlement. De afschaffing van het dubbelmandaat en de organisatie van rechtstreekse verkiezingen maken de Vlaamse Raad eindelijk tot de politieke veruitwendiging van het Vlaamse volk. De rechtstreekse verkiezing van de Vlaamse Raad is de zoveelste stap in de Belgische staatshervorming, waarvan de evolutie al jaren aan de gang is. Die staatshervorming is dus geen eenmalig feit, maar wel een dynamisch gegeven, een voortdurende beweging. Het is de grote verdienste van de Vlaamse Beweging, van de Volksunie als politieke partij, dat zij steeds heeft gekozen voor de evolutie: geweldloos, maar daarom niet zonder veel gemeenschappelijke en persoonlijke offers. De federalistische gedachtegang heeft het gehaald en werd omgezet in nieuwe structuren. De Volksunie kant zich tegen partijen en regimes die aan de samenleving, vaste, starre, steriele en onbeweeglijke structuren opleggen, en die daarmee de ware aard van politieke beweging en evolutie miskennen. Dergelijke staatsregimes leiden uiteindelijk tot burgerlijke ontevredenheid en ongehoorzaamheid, die uitmonden in revoluties, in plaats van glijdende evoluties. De VU houdt, meer dan ooit, staande dat Vlaanderen het recht heeft op volledig zelfbestuur om vrij zijn samenleving te ordenen en zijn toekomst te vrijwaren. Het einddoel van de staats(her)vorming blijft voor de VU een zelfstandig Vlaanderen binnen een federaal Europa van volkeren en regio's. Geen op zichzelf teruggeplooid Vlaanderen met muren er omheen, wel een Vlaanderen dat een federatie aangaat met de rijke verscheidenheid van volkeren en cultuurregio’s in Europa. Schotten, teren, Bretoenen, Basken, Walen, enz. zijn daarin onze partners. In deze gedachtegang verzoent de VU het nationalisme met het federalisme. Het nationalisme van de VU is ontvoogdend en bevrijdend en ingebed in een internationalistisch streven. Het nationalisme van de VU is tegelijk pluralistisch, verdraagzaam, gastvrij, ontvangend en altruïstisch. Het is niet protectionistisch, niet verstikkend en niet egoïstisch. Bewust Vlaming zijn houdt meteen erkenning en waardering in voor andere volkeren en regio's. Essentieel is het recht voor elke volksgemeenschap om vrij zijn samenleving naar eigen inzichten vreedzaam en democratisch te ordenen. Het afstaan van bevoegdheden en de samenwerking met andere gemeenschappen in federale verbanden, op wederzijdse loyale basis en vertrouwen (met respect voor elkaars identiteit, welzijn en welvaart), moet een meerwaarde kunnen opleveren. De vroegere Belgische unitaire staat beantwoordde hier in het geheel niet aan. Ook het huidige gefederaliseerde België levert niet altijd een meerwaarde voor Vlaanderen en Wallonië op. De VU streeft naar vrijwillig afgesloten federale of confederale samenwerkingsverbanden tussen Vlaanderen en andere gemeenschappen om aldus autonomie en solidariteit met elkaar te verzoenen. België kan hierin als tijdelijke tussenschakel blijven bestaan, indien de Franstaligen dit niet onmogelijk maken en dit voor de Vlamingen een meerwaarde oplevert. Bij de beoordeling van die meerwaarde zijn Brussel en de Vlaamse rand rond Brussel van doorslaggevende aard.  2. VLAAMSE RAAD. De Vlaamse Raad zal uitgroeien tot een echt en volwaardig Vlaams parlement indien de leden van die raad bewust opteren voor de ontwikkeling van een eigen beleidsdynamiek en voor afbouw van alle voorbijgestreefde Belgische afhankelijkheidsstructuren. Zo zal de Vlaamse Raad in Vlaanderen gezag verwerven wanneer hij ook de aanzet geeft tot de oplossing van een aantal politieke en maatschappelijke vraagstukken. De VU eist dat de nieuwe Vlaamse Raad een Vlaamse Grondwet opmaakt. Dat is zijn taak bij uitstek. Deze Grondwet moet de basisbeginselen bevatten waarvoor Vlaanderen opteert. De reeds in de federale Grondwet opgenomen fundamentele grondrechten vormen uiteraard mee de basis van de Vlaamse grondbeginselen. Daarnaast dient de Vlaamse Grondwet uitdrukkelijk enkele principes op humanitair en sociaal vlak te vermelden: sociale rechten, de internationale rechten van de mens, democratische beginselen, basisbeginselen inzake vrede en veiligheid. Vlaanderen moet in zijn Grondwet ook Brussel als hoofdstad bevestigen. De nieuwe Vlaamse Raad zal maximaal al zijn bevoegdheden moeten gebruiken, moet zelfbewust de buitengrenzen van het federaal systeem uittesten en zonodig verleggen. Van de Vlaamse volksvertegenwoordiging verwachten wij dat zij zeer alert reageert op elke federale poging tot unitaire recuperatie of het terugschroeven van de mogelijkheden van Vlaanderen of Wallonië.  3. NIEUWE BEVOEGDHEDEN. Op heel wat terreinen blijft België een hinderpaal voor de verdere ontplooiing van Vlaanderen en de andere gemeenschappen in dit land. De communautaire scheeftrekkingen, de grondwettelijke uitschakeling van de meerderheid, de dubbele meerderheden en blokkeringsmechanismen verhinderen ernstig de efficiënte werking van de Belgische Staat. Dit belemmert de sanering van de overheidsfinanciën, de hervorming van de spoorwegen, de betere werking van het gerechtelijk apparaat en van het voeren van een aangepast tewerkstellingsbeleid. Binnen de huidige Belgische structuur lopen de maatschappelijke belangen en verzuchtingen van de diverse gemeenschappen zo ver uiteen, dat onmogelijk met een gemene Belgische deler kan geregeerd worden. Over de rol van de sociale partners, vakbonden en patroons bestaat geen eensgezindheid tussen Zuid en Noord. Communautaire geschilpunten blijven als een kanker uitzwermen. Voor de economische ontplooiing zijn de Belgische beleidskeuzen zelfs een reëel gevaar (Sabena, Distrigaz, HST, Waals bussendossier, OKI's, Belgacom...). Altijd opnieuw wordt de kant gekozen van het oude Belgische establishment dat met al zijn vezels verbonden is aan Franse beslissingscentra. Na het Sint-Michielsakkoord wenst de VU dat de noodzakelijke dialoog tussen Vlamingen en Walen spoedig op gang wordt gebracht en weldra tot resultaten leidt. Die dialoog moet handelen over de federalisering van de sociale zekerheid, respecteren van de territorialiteit, splitsing van de kieskring Brussel-Halle-Vilvoorde, eigen fiscaliteit en financiële verantwoordelijkheid, het versterken van de positie van de Vlamingen op alle niveaus in Brussel, het federaliseren van justitie, spoorwegen, ontwikkelingssamenwerking, de overblijvende federale elementen van gemeente- en OCMW-beleid, de inrichting van de ondergeschikte besturen, een doorgedreven begrotingssanering. De Volksunie heeft het proces van staatsvorming steeds als een evolutief gegeven beschouwd. Stap voor stap wordt de weg naar meer zelfbestuur gezet. Dit vereist in de eerste plaats de verdere uitdieping van het reeds verkregen zelfbestuur. Het vereist echter ook de wil en bereidheid van Wallonië om samen met Vlaanderen in een federatie verder te leven. Indien deze gesprekken mislukken, dan wordt de politieke meerwaarde van een Belgische Politieke Unie voor de Vlamingen negatief. Dan leidt de mislukking van het federalisme onvoorwaardelijk tot het uiteenvallen van België. De Vlaamse Raad zal het instrument bij uitstek zijn om in dat geval de Belgische federatie op een democratisch-gelegitimeerde wijze te verlaten.  4. EEN ONAFHANKELIJK VLAANDEREN IN EEN FEDERAAL EUROPA. De Volksunie blijft streven naar een eengemaakt Europa van volkeren en regio's, waarin elke gemeenschap een volwaardige plaats heeft. Dit federaal Europa blijft de beste waarborg om de verscheidenheid aan culturen en volkeren in internationale solidariteit te verbinden. De dynamiek van een eigen gekozen Vlaams parlement zal bijkomende bevoegdheden naar de gewesten en gemeenschappen overhevelen. De overname van federaal gebleven bevoegdheden van België door Europa brengt met zich mee dat deze stap naar zelfstandigheid in Europa er haast onvermijdelijk komt. In de Europese besluitvorming speelt Vlaanderen op dit ogenblik geen rol. Vlaanderen wordt in Europa op stiefmoederlijke wijze vertegenwoordigd via de Belgische organen. Vlaanderen moet echter rechtstreeks en zonder enige bevoogding zijn plaats krijgen op het Europese forum. De VU wil dat Vlaanderen als volwaardige partner wordt erkend door de internationale gemeenschap. Dit vergt het Vlaamse lidmaatschap van de Europese Unie, de Verenigde Naties en andere internationale organisaties. Als volwaardig lid van de Europese Unie heeft Vlaanderen zijn plaats in de Europese Raad en de Europese Kommissie. De VU wil dat de Raad en de Kommissie op termijn vervangen worden door een Europese Regering, die verantwoording aan het Europees Parlement is verschuldigd. Het Komitee van de regio's dient uit te groeien tot een Senaat van Volkeren en Regio's. De VU wil dat de Europese Unie de democratische bezieler wordt van vrede, solidariteit, ecologisch evenwicht en culturele verscheidenheid. Europa mag zich niet beperken tot alleen het behartigen van zuiver economische en financiële belangen. De nieuwe Vlaamse Raad dient een motie goed te keuren waarin uitdrukkelijk gesteld wordt dat Vlaanderen als een volwaardige lidstaat, gerespecteerd in zijn taal en zijn cultuur, betrokken moet worden bij alle beslissingen van de Europese Unie. Het Nederlands moet in de Europese Unie een officiële taal en een werktaal, evenwaardig aan het Engels, het Frans, het Italiaans of andere Europese talen, blijven. De VU eist de erkenning, ondersteuning en waardering van alle talen en culturen. De VU wil dat de Europese Unie de fiscale fraude bestrijdt en prioritair werk maakt van tewerkstelling en minimumnormen op het vlak van arbeidsvoorwaarden, uitkeringen en sociale rechtvaardigheid.  5. BRUSSEL. Gelegen in Vlaams-Brabant behoort Brussel tot het historisch-maatschappelijk erfdeel van Vlaanderen. Brussel is en blijft feitelijk en wettelijk de Vlaamse hoofdstad. De VU weigert elke oplossing waarbij Brussel aan zijn lot wordt overgelaten en waarbij de Brusselse Vlamingen geen geïntegreerd deel van Vlaanderen zouden uitmaken. Brussel is als onafhankelijke entiteit volkomen onleefbaar, op alle maatschappelijke vlakken. Brussel blijft afhankelijk van de omliggende regio, dus van Vlaanderen. Brussel kan zijn sociale en urbanististische problemen niet alleen aan: onbetaalbare huurprijzen, oprukkende kantoorzones, toenemende vervreemding, asociale speculatie. Omwille van de Belgische onmacht en de Waalse onverschilligheid, blijven er voor de VU maar twee alternatieven. Van een "Europees Distrikt" hoeft de Brusselse bevolking geen heil te verwachten, alleen Vlaanderen kan een daadwerkelijke helpende hand uitsteken. Voor de VU ligt de toekomst van Brussel dan ook in een zelfstandig Vlaanderen, dat bereid is zijn volle verantwoordelijkheid op te nemen en in héél Brussel te investeren, op voorwaarde dat alle bestuursniveaus sluitende waarborgen geven voor de medezeggenschap en het behoud van de identiteit van de Brusselse Vlamingen. Tevens moet Vlaanderen bevoegd worden voor en investeren in het volledige welzijns- en sociaal beleid naar de Brusselse Vlamingen toe. De nationaliteitskeuze kan hierbij een belangrijk middel zijn. Het is noodzakelijk dat het nieuwe Vlaamse Parlement daartoe een strategie ontwikkelt. De VU vraagt een herziening van de huidige Brusselse gemeentegrenzen, binnen de huidige 19 Brusselse gemeenten, overeenstemmend met de sociologische realiteit samen met het overbrengen van een aantal gemeentelijke bevoegdheden naar het hoofdstedelijk niveau. Aldus eist de VU een gegarandeerde Vlaamse vertegenwoordiging van 1/3 van de zetels in de Hoofdstedelijke Raad, in de gemeenteraden en de OCMW-raden en taalpariteit in de schepencolleges. Ook pleit de VU voor een adjunct-burgemeester die van een andere taalrol is dan de burgemeester. De VU wil het wonen in Brussel aantrekkelijk maken te investeren en in de verbetering van de woonomgeving, de huisvesting en de ruimtelijke ordening, de strijd tegen de verkrotting en een uitbreiding van de woonerven. Aangezien Brussel de hoofdstad is van de Europese Unie, en dit een zekere "last" op onze hoofdstad legt, moet de Europese Unie in onze hoofdstad mee investeren: voor elke frank die gaat naar de vestiging van Europese Unie in Brussel, moet een frank besteed worden aan de huisvesting van en het sociaal beleid voor de Brusselse inwoners. Van de nieuwe Vlaamse Regering wil de VU dat zij initiatieven neemt ter bevordering van de huisvesting van de Vlamingen in de hoofdstad. Dat kan o.m. door het invoeren van een huurvergoeding voor Vlaamse ambtenaren die in Brussel komen wonen.  6. VLAAMS-BRABANT. Sinds 1 januari 1995 is de provincie Vlaams-Brabant een realiteit. Een miljoen inwoners hebben uiteindelijk het bestuur gekregen dat hen op het provinciale vlak toekomt. De tweetalige provincie Brabant als doorgedreven verfransingsmachine bestaat niet meer. Vlaams-Brabant heeft veel positieve punten: het is in Vlaanderen de economische groeipool en het heeft het hoogste gemiddeld inkomen per hoofd van geheel Vlaanderen. Maar anderzijds kampt Vlaams-Brabant met enorme problemen: Brusel-19 drukt op de omringende gemeenten, zowel op financieel, als op cultureel, welzijns- economisch, ruimtelijk en stedenbouwkundig vlak. De prijzen van een bouwgrond in het arrondissement Halle-Vilvoorde verdubbelden in de periode 85-91. Eén zesde van de inwoners heeft niet het Nederlands als moedertaal en geeft geen blijk van de wil tot integratie in de Vlaamse natie. De uitslag van de voorbije gemeenteraadsverkiezingen spreekt wat dat betreft boekdelen. Vlaams-Brabant wenst zijn economische groei te zien overvloeien naar de rest van Vlaanderen en naar Vlaams-Brussel. De Vlaamse Regering moet de beleidsnota m.b.t. Vlaams-Brabant versneld uitvoeren. Het betreft o.m. maatregelen op het vlak van de huisvesting (het uitwerken van een woonvestigingsregeling en de voortzetting van Vlabinvest), ruimtelijke ordening, tewerkstelling, cultuur, onderwijs, welzijn en gezondheid. Daartoe zijn sterke gemeenten nodig die de mogelijkheid hebben een Vlaamse onderwijs-, grond-, bouw- en woonpolitiek te voeren. Dit vereist overheidsinstellingen en intercommunales (rijkswacht, brandweer, Belgacom, belastingen, waterbedeling, TV-distributie, Kantersteen, ...) die hun diensten verplicht ééntalig Nederlands doen verlopen voor alle inwoners van Vlaams-Brabant. De VU eist de opsplitsing van de kieskring Brussel-Halle-Vilvoorde voor Kamer, Senaat en Europese verkiezingen, en de splitsing van het gerechtelijk arrondissement Brussel-Halle-Vilvoorde in een Vlaams kies- en gerechtelijk arrondissement Brussel-Halle-Vilvoorde enerzijds en een Franstalig kies- en gerechtelijk arrondissement Brussel-Nijvel. Deze splitsing geldt voor de VU als een absolute prioriteit. Vandaag zijn het tweetalig administratief arrondissement Brussel-Hoofdstad en het eentalig administratief (Nederlandstalig) arrondissement Halle-Vilvoorde nog altijd samengevoegd in een taalgemengde kieskring. Deze toestand is niet verzoenbaar met het grondwettelijk bestaan van vier taalgebieden. Om de herindeling in een Vlaamse kieskring Brussel-Halle-Vilvoorde en Franse kieskring Brussel-Nijvel mogelijk te maken, dient derhalve voor het administratief arrondissement Brussel-Hoofdstad in een aanhorigheid bij beide voornoemde kieskringen te worden voorzien. De inwoners van het administratief arrondissement Brussel-Hoofdstad, die ingevolge een horizontale splitsing tot twee kieskringen behoren, verkrijgen de zogezegde subnationaliteit. Voorafgaandelijk verklaren zij tot welke kieskring zij wensen te behoren. De VU eist de strikte eentaligheid voor alle diensten buiten Brussel-19 en de afschaffing van alle faciliteiten. Aansluitend dient het stemrecht van de E.U.-burgers ingeperkt te worden. De VU wil een dekreet tot vernederlandsing van het openbaar leven in Vlaanderen. Het Vlaams parlement moet een urgentieplan uitwerken om het integraal Nederlandstalig karakter van Vlaams-Brabant te herstellen. De Vlaamse Gemeenschap moet de subsidiëring van het Franstalig onderwijs in Vlaanderen afschaffen. Namens het Vlaamse Parlement moet de Vlaamse Regering deze doelstellingen met alle democratische middelen op het federaal niveau afdwingen.  7. EEN VLAAMS SOCIAAL BELEID. De huidige bevoegdheidsverdeling in België laat niet toe dat Vlaanderen een sociaal beleid voert dat aansluit bij de noden en de behoeften van zijn bevolking: de sociale zekerheid is immers nog steeds integraal in handen van de federale overheid. De Vlaamse Gemeenschap kan geen gezinsbeleid voeren indien ze het systeem van de kinderbijslagen niet in handen heeft. Hetzelfde geldt voor het voeren van een gezondheidsbeleid, aangepast aan de Vlaamse medische cultuur. De bevoegdheid over de ziekteverzekering moet in handen komen van de Gemeenschappen. Ook op het vlak van tewerkstelling en pensioenen moet Vlaanderen een eigen beleid kunnen voeren.Vlaanderen past de regels van de sociale zekerheid strikter toe dan Wallonië. De niet objectief verklaarbare transfers van Vlaanderen naar Wallonië zijn daar het gevolg van. Niemand betwist deze transfers, maar de Franstaligen blijven obstructie voeren bij de afbouw ervan. De VU eist dan ook dringend de federalisering van de sociale zekerheid. Dat de huidige Belgische Sociale Zekerheid voor een deel misbruikt wordt en bovendien geïnstitutionaliseerd profitariaat mogelijk maakt, is een bijkomende reden tot federalisering. Nochtans is Vlaanderen geen eiland in Europa. Vandaar is de Volksunie groot voorstander van de uitbouw van een sociaal Europa, waar afspraken gemaakt worden rond inkomensvervangende minimumuitkeringen, rond arbeidsvoorwaarden, rond een Europees solidariteitsmechanisme waardoor iedere deelstaat in staat wordt gesteld deze sociale verplichtingen na te komen. Intussen kan Vlaanderen via een verdrag met Wallonië dezelfde minimale afspraken maken en een regeling treffen voor een verantwoorde en redelijke financiële solidariteit.  8. OP WIT-ZWART-DENKEN BOUWEN WE GEEN SAMENLEVING. Met de eminente cultuurfilosoof prof. Max Wildiers zegt de VU dat een onverzoenlijke houding tegenover de gebeurtenissen tijdens en na de Tweede Wereldoorlog, de gemeenschappen geenszins samenhoudt, maar integendeel verder uit elkaar doet drijven. Wil men de Belgische federatie in stand houden dan moet kost wat kost verzoening en verdraagzaamheid aan de dag worden gelegd. Zo niet is dit land ontegensprekelijk gedoemd om in totaal onbegrip uit elkaar te vallen. Een echt verdraagzaam Vlaanderen vereist het streven naar verzoening. Het verleden mag een echt samenleven niet langer belasten. Recent lijkt er van Vlaamse zijde een grotere bereidheid en sereniteit te groeien omtrent repressie en epuratie. Dit in schril in kontrast met het federale vlak, waar alles nog steeds muurvast zit. De VU wenst, zowel op het federale als het Vlaamse niveau, de voortrekker te blijven in het debat. Ondanks de passus m.b.t. de verzoening tussen de burgers in federale regeerakkoorden en de meer recente oproepen, in 1990 en 1994, van de vorsten Boudewijn en Albert II, was en is er op het federale vlak geen tastbaar resultaat. Geleidelijk kwam er echter een dubbele accentverschuiving. Enerzijds werd de eis tot amnestie zonder meer genuanceerd, anderzijds begreep Vlaanderen dat het zelf zijn verantwoordelijkheid kan en moet opnemen in dit dossier. Binnen de Vlaamse Raad is voor de VU de door de verschillende partijen gedane aanbeveling m.b.t. de besteding van 10 miljoen een uitdrukkelijke morele erkenning van de repressieslachtoffers. Dit moet uitgroeien tot een structureel en definitief gebaar van vergevingsgezindheid. Echter, een echte oplossing zal er pas zijn wanneer ook op het federale niveau de geesten eindelijk in beweging komen. Het nieuwe Vlaamse Parlement moet de overdracht vanuit België vragen van het hele Vlaamse amnestiedossier en van alle bevoegdheden die hierop betrekking hebben. Het Vlaamse Parlement moet maatregelen uitwerken die leiden tot de volledige opheffing van alle gevolgen van de repressie voor allen die om louter politieke redenen werden veroordeeld. 50 jaar na het einde van een verschrikkelijke oorlog met enkel verliezers, en geen winnaars, moet nu definitief een bladzijde worden omgeslagen. De nieuwe Vlaamse staat mag niet worden gehypothekeerd door oude vetes en tegenstellingen, noch door de kanker van het absolute gelijk.  9. SAMENWERKING MET NEDERLAND. De VU vraagt van het nieuwe Vlaamse Parlement concrete initiatieven om de actieve samenwerking tussen Vlaanderen en Nederland te verruimen, ondersteunen of op gang te brengen. Een gezamenlijk optreden voor het behoud van de Nederlandse taal en cultuur in de Europese Unie dringt zich op. De VU, als Europese federale partij, hecht zeer veel belang aan culturele, maatschappelijke, economische en politieke samenwerking met Nederland. Vlaanderen en Nederland zijn immers herkenbare componenten van de eeuwenoude Nederlandse Cultuurgemeenschap en vormen samen één taalgebied als dusdanig door de Europese Gemeenschap erkend. De VU wenst de bestaande Nederlandse Taalunie te vervangen door een Nederlandse Culturele Unie zodat niet alleen taal en letteren maar ook cultuur in de ruimste betekenis gezamenlijk worden behartigd. Behoud en ontplooiing van de culturele en taalkundige identiteit van de Nederlanden in het integrerende Europa is voor de VU een absolute prioriteit. De Nederlandse taalgroep behoort tot de middelgrote in Europa. Belangrijk genoeg dus voor producenten om teksten op verpakkingen en handleidingen in het Nederlands op te stellen. Samen met Nederland moet Vlaanderen de volwaardige erkenning en het gebruik van het Nederlands eisen door de Europese autoriteiten, de media en de bedrijfswereld. Dat is een zeer belangrijk in de algemene samenwerking van Vlaanderen met Nederland, die op alle gebieden ontplooid moet worden. Nederland en Vlaanderen moeten een gemeenschappelijk internationaal cultureel beleid voeren. Daarnaast moet inzake onderwijs en wetenschappelijk onderzoek de meest verregaande integratie worden nagestreefd. Die culturele zorg is uiteraard ook op Frans-Vlaanderen gericht. Op economisch vlak is het veilig stellen van arbeid en welvaart een gezamenlijke opdracht. Zo wil de VU dat de parlementaire Benelux-raad omgevormd wordt om te beantwoorden aan de staatsvorm na het Sint-Michielsakkoord. Daarom moeten de Vlaamse parlementsleden in de Benelux-Raad zetelen als Vlaamse en niet langer als Belgische verkozenen. Deze nieuwe "Vla-Wa-Ne-Lux' is aldus een voorafspiegeling van het Europa van regio's en volkeren.  HOOFDSTUK II: MEER WERK!.  1. INLEIDING. Na een lange periode van culturele en politieke ontvoogding komt de economische problematiek steeds meer op de voorgrond. De sterker wordende economische positie van Vlaanderen in de Belgische federatie is hieraan niet vreemd. Vlaanderen groeide de voorbije decennia uit tot een economische topnatie. Daar waar het groeiritme van de Belgische economie voor de periode 1971-1992 gemiddeld 2,7% per jaar bedroeg, groeide de Vlaamse economie aan een tempo van 3,2%. Het aandeel van Vlaanderen in het Belgisch Bruto Binnenlands Product steeg in dezelfde periode van 55% tot 60%. De omzet, in Vlaanderen gerealiseerd, klom ondertussen mee van 51 % naar 61 %. Het aandeel van Vlaanderen in de industriële export in '92 bedroeg 66%, daar waar dit in 1972 slechts 54% bedroeg. En het aandeel van de investeringen in Vlaanderen groeide mee van 42% in 1942 naar 59% in 1992. Niet alleen kwantitatief, ook kwalitatief groeien Vlaanderen en Wallonië meer en meer uit elkaar. Ten dele kan dit op de rug geschoven worden van erfenissen uit het verleden. Wallonië heeft het bijzonder zwaar om zijn industrieel weefsel, gebaseerd op zware industrie, om te vormen tot een modern economisch gegeven. Maar ook de rol van de overheid wordt anders ingevuld. Per inwoner geeft het Waalse Gewest 3.000 fr./jaar méér uit. De politieke agenda zal de volgende jaren in grote mate mee bepaald worden door conflicten tussen de federale overheid en de deelstaten, vaak gebaseerd op economische dossiers. Denk daarbij maar aan de privatisering van de overheidsbedrijven, de bevoegdheid inzake belangrijke beleidsinstrumenten zoals de verkeersinfrastructuur en het debat over de verankering. Vlaanderen is één van de welvarendste regio's in de wereld. Dit is echter geen definitief en blijvend gegeven. Vooral de werkloosheidssituatie baart grote zorgen.  2. TEWERKSTELLING.  2.1. PROBLEEMSTELLING. Ongetwijfeld moet het tewerkstellingsbeleid, zowel op federaal als op regionaal vlak, één van de belangrijkste prioriteiten worden tijdens de volgende legislatuur. Wij kunnen het ons niet veroorloven dat méér dan 1 miljoen medeburgers zomaar aan de kant geschoven worden en niet enkel hun inkomen, maar ook een sociale status en plaats in onze samenleving verliezen. De regering Dehaene voerde geen erg succesvol tewerkstellingsbeleid. In Vlaanderen steeg de werkloosheid van zo'n 170.000 tot 230.000. In België liep het aantal volledig uitkeringsgerechtigd werklozen op van 400.000 tot 500.000. En dit terwijl de voorbije vier jaar zo'n 100.000 langdurig werklozen definitief geschorst werden en hun uitkering verloren. Dit neemt niet weg dat het aandeel van de langdurig werklozen (méér dan 1 jaar) opliep van 230.000 tot méér dan 320.000! Van een periode van economische heropleving kon geen gebruik worden gemaakt om de werkloosheidscijfers naar omlaag te halen. Slechts aarzelend komt een herstel van de werkgelegenheid op gang. Voorzichtige ramingen voorspellen een toename van het aantal arbeidsplaatsen in '95 met zo'n 32.000 eenheden. Het Globaal Plan was slechts een flauw afkooksel van wat als 'sociaal pakt' werd aangekondigd. Er was weliswaar een 'beetje' sprake van systemen van werktijdverkorting (via de bedrijfsplannen), maar in de realiteit kwam daar niet veel terecht. Er was weliswaar een aanzet tot 'alternatieve financiering' van de sociale zekerheid, maar echte principiële koerswijzigingen konden we niet optekenen. Het jongerenbanenplan hielp heel wat jongeren aan een job, maar zorgde tegelijk voor een verdringingseffect en werkloosheid bij anderen. De loonblokkering en het invoeren van de gezondheidsindex zorgden ervoor dat het netto-inkomen uit arbeid met gemiddeld 1 % daalde. Volgens het Planbureau gaat het hier om een inlevering van zo'n 34 miljard per jaar. Daarnaast leverden de diverse maatregelen uit het globaal plan zo'n 20 à 30 miljard lastenvermindering voor de werkgevers op. Van echte resultaten inzake tewerkstelling is weinig te merken. Volgens het Planbureau zorgt de invoering van het Globaal Plan voor een toename van het aantal jobs in '94 met 2300, in '95 met 7000 en in '96 met 13500. Al bij al geen denderend resultaat voor een vermindering van de loonkosten met zo'n 50 miljard. Economische groei op zich zal niet volstaan om de tewerkstelling terug aan te zwengelen. De vooruitzichten omtrent de toekomstige reële groei blijven trouwens bescheiden en worden op 2,8% geschat voor de komende jaren. Vergelijken we dit met de periode '86-'90, toen er nog een gemiddelde van 3,2% groei werd gerealiseerd, dan is er geen reden tot optimisme. De kennis over de niet conjunctureel gebonden werkloosheid leert dat economische groei op zich géén oplossing biedt voor het werkloosheidsprobleem. In een conjunctureel topjaar als 1964 bedroeg de zgn. niet conjunctureel gebonden werkloosheid slechts 1,5%. Tijdens het laatste conjunctureel hoogtepunt, 1990, was deze werkloosheid al opgelopen tot 8,7%. Met elk conjunctureel hoogtepunt belandt de werkloosheid op een structureel hoger niveau. De strijd om de werkgelegenheid moet dan ook op verschillende terreinen worden opgevoerd. Er is geen plaats voor verstarring en uni-dimensionele oplossingen. Slechts door creativiteit en inventiviteit en wars van taboes of heilige huisjes kunnen de noodzakelijke oplossingen worden aangebracht. VU-visie op tewerkstellingsbeleid:  -   een maatschappelijk debat.  -   vermindering loonkosten.  -   arbeidsherverdeling door loopbaankrediet en werktijdverkorting.  -   ondersteunen sociale: economie  2.2. MAATSCHAPPELIJK DEBAT. Een grondig open en democratisch debat tussen het parlement enerzijds en alle sociale partners anderzijds moet de grote krijtlijnen voor een werkgelegenheidsbeleid uittekenen. Ook zij die vandaag nog geen zitje aan de onderhandelingstafel van het sociaal overleg hebben, moeten uitgenodigd worden om mee aan dit breed maatschappelijk gesprek deel te nemen: de milieu-, de gezins-, de seniorenbeweging en de vierde wereld hebben elk een eigen waardevolle kijk, eigen verzuchtingen en visies op het ingewikkelde probleem van de tewerkstelling in een veranderende postindustriële samenleving. Dergelijk gesprek kan een heel nieuw licht werpen op de verstarde discussies. Zo kan het debat over bv. werktijdverkorting een heel andere en veel rijpere inhoud krijgen. De visie van bv. de Bond van Grote en Jonge Gezinnen op arbeidsherverdeling en werktijdverkorting wordt niet zozeer ingegeven vanuit een strikt economische invalshoek, maar eerder vanuit een brede culturele kijk op het functioneren van het gezin, de plaats van arbeid daarin, de mogelijkheid om kinderen op te voeden, de tijd. voor elkaar en voor een zinvolle vrije tijdsbeleving, het zoeken naar individuele 'arbeid-op-maat', het inleveren van een stukje welvaart om wat welzijn in de plaats te krijgen. Ook sommige sociaal-culturele organisaties zoals KWB bevinden zich op eenzelfde spoor. Werktijdverkorting kan voor hen gepaard gaan met een (gedeeltelijk, en met uitzondering van de laagste lonen) loonverlies. Aan het andere uiterste staan de starre verdedigers van een werktijdverkorting zonder loonverlies die op basis van een al te eenvoudige lineaire rekensom eisen stellen die vanuit de werkgeverswereld met groot gemak en beroep doende op het gezond verstand kunnen afgewezen worden.  2.3. VERMINDERING VAN DE ARBEIDSKOSTEN. De eensgezindheid over de noodzaak tot verlaging van de arbeidskosten is groot. De loonwig, dit is het verschil tussen de totale loonkost van de werkgever en het nettoloon van de werknemer, bedraagt voor een gemiddeld loon van een arbeider in de nijverheid méér dan 80% van het brutoloon. Daarmee is België de koploper in de Europese Unie. Zo worden arbeidsplaatsen vernietigd. Een drastische vermindering van de loonkost kan extra werkgelegenheid scheppen, op voorwaarde dat de vrijgekomen ruimte niet wordt opgevuld door nieuwe looneisen of door winstname van de ondernemingen. Solidariteit tussen werkenden en werklozen enerzijds en het opnemen van maatschappelijke verantwoordelijkheid door de bedrijven anderzijds, zijn de boodschap.Vooral naar de KMO's en de dienstensector mag men resultaten verwachten van een operatie 'loonkostvermindering'. Uit een bevraging blijkt dat een daling van de sociale lasten met 10%, maar liefst 40% van de KMO's zou aanzetten tot nieuwe aanwervingen. Bij een daling van 20%, zou zelfs 52% van de KMO's dit overwegen. De Nationale Bank berekende dat een vermindering van de werkgeversbijdragen aan de sociale zekerheid met 10%, goed zou zijn voor 37000 nieuwe jobs. De Leuvense professor Blanpain pleit voor een drastische verlaging van de arbeidskosten door de werkgeversbijdragen aan de sociale zekerheid (600 miljard) af te schaffen en voor de financiering door een sociale BTW. De Volksunie vindt dat de loonkosten kunnen verlaagd worden door een alternatieve financiering van de sociale zekerheid. Zo kunnen bv. de financiering van de gezondheidszorg (300 miljard) en kinderbijslag (140 miljard) overgeheveld worden van de financiering uit werkgeversbijdragen naar een financiering uit algemene belastingsmiddelen. Daarnaast moet beroep worden gedaan op andere fiscale bronnen zoals de vermogensbelasting en een energietaks. In het hoofdstuk over de Sociale Zekerheid wordt uitgebreid op de financieringsproblematiek ingegaan. Deze oplossingen liggen voor de hand maar worden door sommigen angstvallig afgewezen omwille van het mogelijke 'gevaar' voor een federalisering van de sociale zekerheid. De gunst die de federale regering Sabena toeschuift en waarbij een verlaging van de sociale lasten voorzag van 7,62% (650 miljoen) is een schuldbekentenis vanwege de regering dat de factor arbeid te zwaar belast wordt. Verwijzen we daarnaast naar de verlaging van de sociale lasten voor het aantrekken van wetenschappelijke onderzoekers, dan komen we al gauw tot het besluit dat zulke maatregelen niet beperkt mogen blijven tot één bedrijf of één doelgroep, maar structureel moeten uitgebreid worden.  2.4. ARBEIDSHERVERDELING. De vaststellingen van het Planbureau dat de werkloosheid tegen het jaar 2000 amper zal dalen leert ons dat er naast de sterke vermindering van de arbeidskost ook nood is aan een herverdeling van de beschikbare arbeid. Daarbij kan tegemoet worden gekomen aan de wens die bij veel werkenden bestaat om hun arbeidsprestaties tijdelijk of definitief te verminderen. 72% van de middelen inzake de bestrijding van de werkloosheid worden besteed aan het uitkeren van werkloosheidsvergoedingen en uitgaven in het kader van het brugpensioen. Wij betalen mensen om verplicht passief te blijven. Deze middelen moeten anders kunnen aangewend worden. De VU denkt onder meer aan een meer flexibele invulling van de actieve beroepsloopbaan. De invoering van een loopbaankrediet waarbij werknemers zich tijdelijk uit het arbeidsproces kunnen terugtrekken en tijdens deze periode een aan hun gezinstoestand aangepaste uitkering ontvangen, dient bevorderd te worden. De huidige systemen van vrijwillige deeltijdse tewerkstelling, brugpensioen en loopbaanonderbreking moeten binnen dergelijk systeem van loopbaankrediet opgenomen worden. Deeltijds brugpensioen moet de mogelijkheid bieden om stapsgewijs uit de arbeidsloopbaan terug te treden en zijn ervaring aan nieuwe werkkrachten door te geven. Verder is de Volksunie voorstander van werktijdverkorting, sector per sector op zijn haalbaarheid getoetst en individueel in te vullen. Hierin bestaan, binnen wat economisch mogelijk en sociaal aanvaardbaar is, geen taboes. De VU stapt niet mee met diegenen die ongenuanceerd een drastische en lineair toepasbare arbeidsduurverkorting tot 30 of 32 uur voorstellen. Anderzijds moet de ruimte die wordt geschapen door loonkostvermindering verplicht worden geïnvesteerd in nieuwe arbeidsplaatsen. Om de solidariteit tussen werkenden en werklozen te bestendigen, pleiten wij er dringend voor om ook de volgende jaren productiviteitswinsten niet om te zetten in loonsverhogingen, maar in bijkomende tewerkstelling. Drempels die maken dat de instap in de arbeidsmarkt wordt verhoogd, moeten weggenomen worden. Zo vindt de VU het sociaal onverantwoord dat werklozen moeten betalen om deel te nemen aan examens bij het Vast Wervingssecretariaat, daar waar in de privé-sector sollicitaties gratis moeten zijn.  2.5. ONDERSTEUNEN SOCIALE ECONOMIE. Ook diegenen die zich aan de rand van onze samenleving bevinden hebben recht op arbeid. We moeten vaststellen dat binnen de groep werkzoekenden er een harde kern is (geschat op zo'n 80000) die niet meer in aanmerking lijkt te komen voor een 'volwaardige' plaats op de arbeidsmarkt. Sociale economie moet dan ook verder ontwikkeld worden: sociale werkplaatsen, renovatie woningen, recyclageprojecten, buurtverfraaiing... De notie 'ingroeibanen' moet sterk gerelativeerd worden. De doorstromingscijfers van de tewerkstelling in de reguliere arbeidssector vallen tegen. Een momentopname uit de Weer-Werk-aktie leert ons dat van de 18000 deelnemers er slechts 4.600 of 25,5% uiteindelijk terecht kwam in het normale economische circuit. De Vlaamse overheid moet haar inspanningen in de sector van de sociale economie onverminderd voortzetten.  3. KMO-, ONDERZOEKS - EN ONTWIKKELINGSBELEID. België telde in 1990 iets meer dan 185000 ondernemingen.. De kleine en middelgrote bedrijven namen daarin 98,6% voor hun rekening. Zij staan hiermee in voor 45,6% van de privé-werkgelegenheid. De KMO's vormen zo het skelet van onze Vlaamse economie. Willen zij echter tot een sterke en stevige ruggengraat uitgroeien, dan moeten zij de banden met de grote ondernemingen in hun regio aanhalen. Het clusterbeleid, dat horizontale of verticale samenwerkingsverbanden aanmoedigt moet worden verder gezet. Toch bestaan er nog teveel drempels die beletten dat KMO's uitgroeien tot stevige bedrijven. In het beleid met betrekking tot Onderzoek en Ontwikkeling (O§O), ontmoeten we alle kwalen die de KMO's kunnen hinderen. België besteedt vooreerst veel minder aan O§O dan onze belangrijkste handelspartners. Met 1,7% van het BBP liggen we ver achter op de 2,0% Oeso-norm en op het gemiddelde van 2,1% van Duitsland, Frankrijk, Nederland, het Verenigd Koninkrijk en Italië. Vooral de overheid blijft ver achter op dit terrein. Zij financiert bv. slechts 5% van de O§O-bestedingen in de ondernemingen, tegenover 16% bij onze belangrijkste handelspartners. De kennisoverdracht van onderzoeksinstellingen naar ondernemingen gebeurt zeer moeizaam, o.m. omwille van het gebrek aan samenwerking tussen de ondernemingen (o.m. KMO grote bedrijven) en te weinig contact met de universiteiten. Daarbij zit de overheidssteun m.b.t. O§O volledig geconcentreerd binnen de grote bedrijven: 70% van de middelen van het IWT en FIOV komen ten goede aan 15 ondernemingen. In 1993 werd slechts 12% van de steun besteed aan KMO's. De subsidieprocedures zijn zeer omslachtig. Indien de Vlaamse KMO's in de hoogtechnologische sectoren willen groeien dan moet de koppeling tussen onderzoeksinfrastructuur en de bedrijven versterkt worden. De KMO's moeten gemakkelijk kunnen toetreden tot het Vlaamse technologiebeleid. Voorwaarde bij het optrekken van de middelen voor O§O is dat de steun moet gericht worden op projecten die gericht zijn op kwaliteitsverbetering van producten en niet op procesinnovatie. Deze strategie levert op termijn duurzame werkgelegenheid.  4. VERANKERING EN BUITENLANDSE HANDEL. Welvaart en welzijn: het kan niet zonder een goed draaiende economie en een bloeiend bedrijfsleven. Beiden zijn bepalend voor zowel de koopkracht als de sociale bescherming. Economische groei mag anderzijds niet leiden tot sociale afbraak, teloorgang van het leefmilieu of bedreiging van onze cultuur. Vlaanderen moet een eigen economische dynamiek ontwikkelen. In een wereldgeoriënteerde economie is dat niet eenvoudig. We stellen immers vast dat de beslissingscentra van heel wat in Vlaanderen gevestigde bedrijven zich in het buitenland, en ook vaak in Frankrijk bevinden. Vlaanderen heeft moeten wachten op eigen politieke structuren vooraleer het probleem van de verankering ter sprake kon gebracht worden. Net zoals er een handelsbalans bestaat die vraagt dat export en import in evenwicht zouden zijn, zo vraagt een autonomiebalans dat er een evenwicht is tussen de verhouding eigen hoofdkwartierenbuitenlandse filialen. Vlaanderen is beland in een situatie met een zwakke autonomiegraad en daarenboven een éénzijdige afhankelijkheid van Franse bedrijven. In bepaalde sleutelsectoren is de afhankelijkheid bijzonder onrustwekkend. 8 van de 10 grootste holdings (92% van de beurswaarde) zijn Frans. Zij controleren belangrijke delen van de financiële sector. Zo verwacht de Belgische verzekeringssector dat in 1995 de helft van de Belgische verzekeringsmaatschappijen op rechtstreekse of onrechtstreekse wijze door Franse verzekeringsondernemingen zou gecontroleerd worden. Belangrijke nutssectoren ondergaan hetzelfde lot. 62 van de top 100 bedrijven zijn van buitenlandse oorsprong. Monopolievorming is hierbij niet uitgesloten. Verankering is noodzakelijk om democratische controle mogelijk te maken over strategische sectoren en trustvorming de pas af te snijden. De recente gebeurtenissen met Distrigas, ASLK en de Post wijzen erop dat de Belgische haute-finance (Societé-Générale en Groupe Bruxelles-Lambert), die in Frankrijk verankerd is (Suez, UAP...) de touwtjes stevig in handen houdt. Daarmee dreigen de beslissingsmogelijkheden over zowat alle openbare nutsvoorzieningen (gas, elektriciteit, water, kabeldistributie ...) aan de Vlaamse controle te ontsnappen en riskeren we dat het gros van de Vlaamse spaargelden wordt gedraineerd richting machtscentra onder Franse controle. Er zijn ook belangrijke en onverwachte neveneffecten. We mogen bv. niet uit het oog verliezen dat het vooral deze grote bedrijven en financiële instellingen zijn die geld besteden aan cultuursponsoring (80% sponsoring komt van 1 % grote ondernemingen). Er moeten dus dringend maatregelen worden genomen. Struikelblok bij elke verankeringpolitiek is de afwezigheid van grote Vlaamse kapitaalfondsen. Vlaanderen beschikt niet over grote bedrijven, financiële instellingen of holdings. Er zijn verschillende mogelijkheden. Naar Nederlands voorbeeld kunnen de pensioenfondsen van de Vlaamse ambtenaren aangewend worden in het kader van de verankering van nutssectoren. Federalisering van o.m. OMOB dringt zich daartoe op. De piste van de werknemersparticipatie, die zowel op structureel vlak (inspraak op de werkvloer) als op financieel vlak (deelname in de winst) kan plaatsvinden moet verder bestudeerd worden. De rol van de gemeentelijke intercommunales en van de GIMV is eveneens belangrijk. De VU is er anderzijds van overtuigd dat de Vlaamse economie beslist zijn mannetje kan staan naast en bij 's werelds economisch-kwalitatieve toplijst: daarvan getuigen de Vlaamse werkkracht, de hoogwaardige technologische producten, het eerder rustig sociaal klimaat. De Vlaamse economie is bovendien bij uitstek wereldgeoriënteerd. Nergens ter wereld wordt een hogere verhouding van de buitenlandse handel t.o.v. het Bruto Regionaal Product genoteerd (45%). Deze uitvoer is levensnoodzakelijk voor de Vlaamse welvaart en het Vlaams welzijn. Daarom pleit de VU voor een versterking van de Vlaamse Dienst voor Buitenlandse Handel (VDBH). Het record van de meest open economie ter wereld is een troef die de VU wil blijven behartigen. Maar de keuze voor vrije handel brengt anderzijds een delokalisatie van bedrijven met zich mee. Dit proces is wellicht onvermijdelijk. Toch wil de VU nauwgezet toezicht op de elementaire normen van sociale bescherming in deze landen. Er mag ook geen sprake zijn van concurrentievervalsing door misplaatste vormen van subsidiëring en/of ondermaatse naleving van ecologische normen. De delokalisatie van West-Vlaamse bedrijven naar Henegouwen, om te kunnen genieten van Europese en Waalse subsidies is hiervan een treffend voorbeeld. Vlaanderen dient resoluut alle vormen van dergelijke delokalisatie aan te klagen. Voor de VU blijft de ecologisch, cultureel en sociaal gecorrigeerde economische groei de beste garantie voor Vlaamse welvaart en welzijn. Vlaanderen moet een daaraan beantwoordend eigen dynamisch economisch beleid voeren. Voor de VU zijn de Vlaamse bedrijven en KMO's de ruggengraat van onze economie. De Vlaamse overheid moet alle beschikbare instrumenten inzetten om de positie van de Vlaamse bedrijven in het internationaal economisch gebeuren te versterken.  HOOFDSTUK III: NAAR EEN VLAAMSE SOCIALE ZEKERHEID.  1. INLEIDING. In het debat rond de hervorming van de sociale zekerheid neemt de VU een bijzondere plaats in. De VU laat zich niet meeslepen in de polarisatie tussen SP en VLD rond afbraak of behoud van het stelsel. Het behouden van sociale zekerheid voor iedereen is voor ons prioritair. Dit betekent echter niet dat het stelsel van sociale zekerheid, zoals het nu bestaat ongewijzigd moet blijven. Wij moeten een nuchtere analyse durven maken van het stelsel, met zijn problemen en onvolmaaktheden en op basis daarvan zoeken naar oplossingen en de nodige hervormingen doorvoeren. Hierbij aanvaarden wij geen taboes. Ook de federalisering van de sociale zekerheid moet bespreekbaar zijn. Wij hebben hiervoor zeer goede argumenten. We stellen vast dat de betaalbaarheid van het stelsel in het gedrang komt. De uitgaven in de sociale zekerheid nemen exponentieel toe door de stijgende noden die verband houden met de vergrijzing van de bevolking en de techniciteit in de geneeskunde. De economische groei is niet in staat deze explosie van uitgaven bij te houden. Daarenboven komt het systeem onder druk te staan door de Belgische schuldenberg van meer dan 10.000 miljard. Ieder jaar moet er gezocht worden naar middelen om het tekort in de sociale zekerheid op te vangen. Toch kende de sociale zekerheid in 1994 nog een tekort van 13 miljard. We stellen vast dat de huidige financieringswijze zware maatschappelijke gevolgen heeft: het bijna uitsluitend hanteren van bijdragen op het loon vermindert de tewerstellingskansen aanzienlijk. We stellen vast dat, ondanks de indrukwekkende budgetten die we aan sociale zekerheid besteden, een relatief grote groep mensen uit de boot valt. De armoede blijft om zich heen grijpen. Om hun rechtmatige uitkeringen te verkrijgen verdrinken vele mensen nog steeds in een onoverzichtelijke formulierenberg en komen noodgedwongen terecht bij verzuilde cliëntenorganisaties als vakbonden en ziekenfondsen. Sommigen slagen er anderzijds in op een oneigenlijke wijze te profiteren van bepaalde sociale tegemoetkomingen. We stellen vast dat het SZ-systeem een unitair Belgisch systeem is en bijgevolg helemaal niet aangepast aan de nieuwe staatsstructuur. Ondanks de overdracht van de persoonsgebonden materies naar de gemeenschappen, werd het huidig stelsel noch geëvalueerd, noch herzien. De transfers in de sociale zekerheid (ca 110 miljard per jaar), zoals onlangs nog bevestigd door de Vlaamse onderzoeksgroep ' sociale zekerheid 2002', blijven nog steeds bestaan. Om al deze redenen wil de VU zekerheid grondig herdenken en hervormen. Wij voorzien drie fundamentele ingrepen:  -   Federaliseren.  -   Herstructureren.  -   Hervormen.  2. FEDERALISEREN. Het unitaire sociale zekerheidssysteem is niet aangepast aan de recente ontwikkelingen van de staatshervorming. Dit is één van de belangrijkste lacunes in het huidige systeem. De Vlaamse Gemeenschap is bevoegd voor het gezinsbeleid, maar heeft geen zeggingsschap over de gezinsbijslagen. Hetzelfde geldt voor het gezondheidsbeleid. Vlaanderen kan geen beleid voeren aangepast aan de Vlaamse medische cultuur, zonder de bevoegdheid over de ziekteverzekering in handen te hebben. Dit is niet alleen de mening van de VU. Reeds in 1991 schreef de Secretaris-Generaal van de administratie Welzijn-Volkgezondheid-Cultuur het volgende: " Er moet inderdaad vastgesteld worden dat een groot aantal knelpunten inzake het gezondheidsbeleid op het niveau van de gemeenschap hun oorsprong vinden in onduidelijke bevoegdheidsomschrijvingen en onefficiënte versnipperingen. De enige oplossing bestaat in het herzien van de bevoegdheidsverdeling tussen de gemeenschappen en nationale overheid, volgens de principes van éénheid van beleid waarbij één instantie i.c. de gemeenschap, bevoegd wordt voor planning, financiering, normering, uitvoering en controle." In dezelfde logica , pleit de VU op langere termijn voor de federalisering van de sociale zekerheid. De raakpunten tussen de sociale zekerheid en de huidige gemeenschapsbevoegdheden zijn immers veel groter dan die met de overblijvende federale bevoegdheden (defensie, justitie, buitenlandse zaken,...). Voor de Volksunie moet Vlaanderen een eigen sociaal beleid kunnen voeren, aangepast aan de noden en behoeften van de Vlaamse bevolking. Enkel op die manier kan een efficiënt en samenhangend sociaal beleid in Vlaanderen gevoerd worden. Dit is de eerste reden van onze dringende vraag naar federalisering van de sociale zekerheid. Dit heeft niets te maken met een gebrek aan solidariteit. De VU streeft daarentegen naar een Europees solidariteitsstelsel, waarbij afspraken gemaakt worden over inkomensvervangende minimumuitkeringen en over minimumnormen op het vlak van arbeidsverhoudingen. Daarnaast is er het gegeven van de transfers van Vlaanderen naar Wallonië. De Vlaamse onderzoeksgroep ' sociale zekerheid 2002', die in opdracht van Vlaams Minister Johan Sauwens de transfers bestudeerde, kwam op basis van macro-economische simulaties tot de vaststelling dat de transfers, ongeacht het economische scenario ( neutraal, convergentie, divergentie), een structureel karakter vertonen. Met andere woorden, ook in 2010 zal Vlaanderen quasi zelfbedruipend zijn voor zijn sociale zekerheid. Brussel en Wallonië slagen daar nooit in. Deze becijfering , doet de onderzoekers besluiten dat structurele maatregelen in de uitgavenmechanismen zich opdringen voor de Waalse en Brusselse regio.Voorts werd gepoogd de invloed na té gaan van de demografische evolutie op de transfers in het stelsel voor de werknemers t.e.m. 2050. De resultaten, waarbij de onderzoekers zelf waarschuwen voor de mogelijke aanzienlijke foutenmarges, leren dat ook Vlaanderen op zeer lange termijn een minder gunstige situatie zal kennen, maar niettemin toch steeds het Waalse niveau zal blijven overtreffen. De nieuwe berekeningen geven de volgende evolutie:  Evolutie van de regionale dekkingsgraden (in %)    ------------ ------- ------- -------                1990    2010    2050   Vlaanderen   97,15   96,57   81,36   Wallonië     66,33   69,46   77,84   Brussel      68,89   78,57   86,71   ------------ ------- ------- -------  Voor de ziekteverzekering is de situatie nog schrijnender. De rapporten van de kommissie Jadot, die bezwaarlijk van partijdigheid of Vlaamse strijdbaarheid kan beschuldigd worden, spreken van grote uitgavenverschillen tussen Vlaanderen en Wallonië. Als het federale gemiddelde in 1993 op 100 lag, dan verbruikten Vlaanderen en Wallonië respectievelijk 95 en 107 eenheden. In de klinische biologie en de medische beeldvorming zijn de verschillen nog groter: 84 tegen 119 en 92 tegen 113. Deze verschillen kunnen niet enkel door "objectieve" factoren bepaald worden, maar hebben ook voor een groot deel te maken met culturele verschillen. Hoe kan men anders verklaren dat een jonge Waalse arts vier maal meer bloedanalyses voorschrijft dan een jonge Vlaamse arts? Daarnaast blijkt uit het onderzoek naar de beslissingsmomenten in de Sociale Zekerheid dat in beide landsgedeelten inderdaad soms een verschillende houding aangenomen wordt tegenover bepaalde feitelijke evaluaties in verband met interpreteerbare begrippen in de SZ-wetgeving. In afwachting van een volledige autonome Vlaamse sociale zekerheid, waarbij plaats is voor doorzichtige solidariteitsmechanismen met Wallonië en andere Europese volkeren, eist de VU op korte termijn volgende structurele ingrepen:  1. Een stelselmatige regionale uitsplitsing van alle gegevens van de federale sz-instellingen, als bijdrage tot de doorzichtigheid van de solidariteit tussen de deelstaten en tot optimalisering van de deelstatelijke beleidsvoering.  2. De algemene invoering van federale controlemechanismen voor de eenvormige toepassing van de federale SZ-wetgeving .  3. Omwille van de beleidsefficiëntie en de toekomstige betaalbaarheid van het systeem:  - de overdracht van de normerings-, uitvoerings en financieringsbevoegdheid van de kostencompenserende regelingen (gezondheidszorgen, gezinsbijlagen, integratietegemoetkomingen gehandicapten en tegemoetkomingen voor hulp aan bejaarden.), naar de gemeenschappen.  - de financiële verantwoordelijkheid van de deelstaten in de solidariteitsmechanismen voor de inkomensvervangende SZ-regelingen (werkloosheid, uitkeringen arbeidsongeschiktheid en pensioenen).  3. HERSTRUCTUREREN. Klantvriendelijkheid moet het leidmotief zijn van de sociale administratie. In elke gemeente moeten de inwoners voor al hun vragen over sociale en fiscale administratieve onderrichtingen terecht kunnen bij eenzelfde administratie. Enkel voor de inning van de bijdragen wordt de contactfunctie vervuld door de algemene administratie der belastingen. De sociale dienst, ingebed in de OCMW-administratie, moet de sleutelfunctie krijgen in de organisatie van de sociale zekerheid. Alle uitkeringen, premies en terugbetalingen zullen voortaan door deze sociale dienst gebeuren. De huidige uitvoerende bevoegdheid voor vakbonden, ziekenfondsen, pensioen- en kinderbijslagkassen, komt hierdoor te vervallen. Per inwoner wordt in samenwerking met de Kruispuntbank, een sociaal dossier aangelegd betreffende alle aspecten van de sociale zekerheid. Dit zal de bevolking veel administratieve rompslomp besparen. Waar praktisch haalbaar, moet afgestapt worden van het principe dat tegemoetkomingen dienen aangevraagd te worden. Iedereen die recht heeft op een bepaalde uitkering moet deze ook daadwerkelijk genieten. De VU pleit voor een eenmalige investering om de sociale zekerheid in versneld tempo te automatiseren. De werking van de huidige kruispuntbank moet sterk worden uitgebreid en geïndividualiseerd. Men moet gratis en zonder zich te binden aan een "ideologisch gekleurde organisatie" vlot zijn rechten kunnen doen gelden. De huidige situatie waarbij bv. de hulpkassen voor werklozen , diensten zijn die met minder middelen en materiaal moeten werken dan de zuilorganisaties en waarbij de dienstverlening bijgevolg niet vlot verloopt, mag niet bestendigd worden. Bovendien kunnen deze hervormingen op termijn een effectieve besparing betekenen voor de administratiekosten van de sociale zekerheid. Op dit ogenblik wordt aan derden ongeveer 30 miljard per jaar uitgekeerd voor de organisatie van de uitbetalingen. Voor de helft van dit bedrag kan eik OCMW gemiddeld 25 personeelsleden (niveau hoger secundair) bijkomend aanwerven.  4. INHOUDELIJKE HERVORMINGEN. Naast een federalisering en herstructurering is ook een inhoudelijke hervorming van het sociale zekerheidssysteem noodzakelijk willen we voldoende sociale bescherming vrijwaren en er voor zorgen dat het systeem niet arbeidsvernietigend blijft werken.  4.1. ALTERNATIEVE FINANCIERING. Op dit ogenblik vormt de financiering van de sociale zekerheid via bijdragen op het loon een te zware belasting van de factor arbeid. Het werkt de creatie van nieuwe jobs, zelfs in tijden van economische groei tegen. De huidige aanzet tot alternatieve financiering is totaal onvoldoende. 81,8 miljard op een totaal bedrag van 1350 miljard is te verwaarlozen. Bovendien wordt 20 miljard hiervan verkregen via een aanvullende crisisbelasting. Dit is geen structurele maatregel, maar een tijdelijk lapmiddel. Het VU-alternatief stelt een meer uitgebreid systeem van alternatieve financiering voor. Vooreerst moeten gezondheidszorgen en kinderbijslagen een recht worden voor iedereen, losgekoppeld van de factor arbeid. Zij moeten dan ook niet langer gefinancierd worden via een systeem van bijdragen op het loon, maar moeten betaald worden met de algemene middelen. M.a.w. middelen verkregen via de gewone fiscaliteit. Dit is alles bijeen reeds zo'n 430 miljard die niet langer uit bijdragen maar uit andere middelen worden gefinancierd (cfr. begroting '95: gezondheidszorgen 292 miljard en kinderbijslagen 139 miljard). Daarnaast pleit de VU voor de invoering van een sociale BTW. Dit vervangt een gedeelte van de inkomsten van de sociale zekerheid, dat nu uitsluitend uit de patronale bijdragen bestaat. Ditzelfde principe werd ondermeer door Prof. Blanpain onderzocht en als alternatief voor een gedeelte van de werkgeversbijdrage aangehaald. Hij kwam tot de conclusie dat zulk systeem ongetwijfeld zal zorgen voor meer werkgelegenheid zonder dat de financiering en het in stand houden van de sociale zekerheid in het gedrang komt. Hij sprak van een toename van de werkgelegenheid met 60.000 eenheden. Uiteraard moeten op Europees vlak afspraken hieromtrent gemaakt worden. Bovendien moet ook de inkomensverwerving uit vermogen mee bijdragen tot de financiering van de sociale zekerheid. Ook hierover moeten internationale akkoorden gesloten worden.  4.2. BASISINKOMEN. De Volksunie wil de invoering van een basisinkomen voor iedereen vanaf 18 jaar. Het basisinkomen wordt uitgekeerd aan wie wil werken maar dit om verschillende redenen niet kan (werkloosheid, ziekte of invaliditeit, ouderdom). Het moet voldoende hoog zijn om bestaansonzekerheid te voorkomen. Voor wie zich niet kan of wil inschakelen in de gemeenschap moet het recht op een bestaansminimum (aangevuld met andere gemeenschappelijke voorzieningen die in de levensnoodzakelijke behoeften voorzien), gewaarborgd worden. Dit recht is afhankelijk van de vermogens- en gezinstoestand (geen domiciliëringsvereiste). Daarnaast wordt via het sociale zekerheidsstelsel inkomensverlies als gevolg van ziekte, invaliditeit, werkloosheid en ouderdom opgevangen. Dat betekent dat iedere verzekerde bovenop het basisinkomen, een inkomensvervangende uitkering kan krijgen. Deze horizontale herverdeling wordt gefinancierd door een werkgeversbijdrage op de toegevoegde waarde (profit sector) of op het loon (overheid en non-profit sector). Het systeem wordt paritair beheerd. De voorwaarden worden vastgelegd in een kaderwet. Het basisinkomen voor werkwilligen is niet beperkt in de tijd. Het surplus dat men krijgt omdat men reeds bepaalde tijd heeft deelgenomen aan het arbeidsproces kan wel geleidelijk aan verminderen. Iemand die verscheidene malen geweigerd heeft om aangepast werk te aanvaarden, zal geen uitkering meer ontvangen. Indien hij/zij niet over voldoende bestaansmiddelen beschikt zal hij/zij een beroep kunnen doen op het bestaansminimum. Om rekening te houden met de veranderende levenspatronen dient het recht individueel te zijn, maar moeten basisinkomen en bestaansminimum gezinsgemoduleerd worden.  4.3. KINDERBIJSLAGEN. Kinderbijslagen mogen niet louter als financiële subsidie beschouwd worden. De nataliteitsproblematiek wordt vaak onderschat, maar heeft een enorme invloed op het maatschappelijk leven. Demografie heeft te maken met het functioneren van de sociale zekerheid, met economische onderbouw, de betaalbaarheid van pensioenen enz... De VU wil dat het hebben van kinderen niet bestraft maar integendeel aangemoedigd wordt. Kinderen opvoeden moet voor iedereen financieel haalbaar zijn. De huidige kinderbijslagen zijn onvoldoende om de werkelijke opvoedingskost te dekken. Dit zorgt in alle gezinnen voor problemen. Voor gezinnen met een laag inkomen en eenoudergezinnen wordt het gewoonweg catastrofaal om te overleven. Heel wat kinderen, vaak uit gebroken gezinnen, groeien op in ongunstige sociale en materiële omstandigheden. Via een hervorming van de kinderbijslag, waarbij een grotere selectiviteit en solidariteit wordt ingevoerd, zouden de materiële omstandigheden waarin deze kinderen opgroeien heel wat kunnen verbeterd worden. Voor ons heeft immers ieder kind recht op een volwaardige opvoeding. Wij moeten hiertoe de nodige kansen scheppen, ook financieel. 8,5% van de gezinnen met kinderen heeft een belastbaar inkomen van minder dan 400.000 fr. per jaar of van minder dan 33.000 fr. per maand. 3,7°I van de gezinnen heeft een inkomen van minder dan 300.000 fr. per jaar of minder dan 25.000 fr. in de maand. Kinderen uit deze gezinnen groeien op in omstandigheden die hun verdere toekomst hypothekeert. De armoede wordt zo bestendigd van generatie op generatie. Dit moet doorbroken worden. Uit onderzoeken van het CSB (Centrum voor Sociaal Beleid - Ufsia) blijkt dat 28% van de éénoudergezinnen met één of twee kinderen in bestaansonzekerheid leeft. Voor de overige gezinnen met kinderen zien we dat 11,5% van de gezinnen met één kind onder de bestaanszekerheidgrens vertoeft, dit daalt tot 9,8% bij gezinnen met twee kinderen en tot 5,3 bij gezinnen met drie kinderen. De VU stelt dan ook voor het stelsel van kinderbijslagen grondig te hervormen.  -   Loskoppelen van arbeid.  -   Gevoelig verhogen en fiscaal aanpassen.  -   OCMW als spil.  -   Gezinstoeslag voor opvoeding kleine kinderen.  -   Federaliseren.  -   Betaalbaar houden.  1. Kinderbijslag loskoppelen van arbeid. De kinderbijslagen moeten een recht worden van het kind los van de socio-professionele achtergrond van de ouders. Een zelfstandige met één kind ontvangt vandaag 743 fr. kindergeld. Een werknemer met één kind krijgt 2550 fr., of een verschil van zomaar eventjes 243%. Dit verschil, enkel maar gebaseerd op de sociaalprofessionele status van de ouders moet verdwijnen. Om de loskoppeling tussen arbeid en het recht op kinderbijslag volledig te realiseren, worden de kinderbijslagen uit de sociale zekerheid gelicht en gefinancierd uit de algemene middelen. Het vergoeden van de kosten van de opvoeding van kinderen is immers een opdracht van de ganse gemeenschap.  2. Bijslagen gevoelig verhogen en belasten. Wij stellen voor de kinderbijslagen te verhogen tot het niveau waarop ze kostendekkend zijn. Een studie van de Bond van Grote en Jonge Gezinnen bepaalde de volgende minimale opvoedingskosten:    ------------ ---------------   Leeftijd:    Mininimumkost    0-5 jaar     8000                   6-11 jaar    10.000                   12-14 jaar   11.650                   15-17 jaar   12.750                   +18 jaar     13.850   ------------ ---------------  (bron: Gezinsbeleid in Vlaanderen jaargang 1994, nr. 2, blz. 24).  Vooral voor kansarme gezinnen en éénoudergezinnen is dit een noodzaak. Deze gevoelige verhoging van de kinderbijslagen gaat gepaard met een afbouw van de fiscale voordelen voor gezinnen met kinderen. Daarenboven worden de verhoogde kinderbijslagen belast. Dit werkt de selectiviteit in de hand gezien de progressiviteit van de schalen. Zo komt de broodnodige herverdeling tussen de hogere en de lagere inkomens tot stand. Deze operatie is noodzakelijk omdat de toestand van de openbare financiën het op dit ogenblik niet toelaat een meer algemene verhoging van de kinderbijslag door te voeren. Wij maken hier dan ook een duidelijke keuze. Wij zijn immers van mening dat niet elk gezin evenveel nood heeft aan die verhoogde kinderbijslag. Voor gezinnen met een laag inkomen is de kinderbijslag van vitaal belang om hun kinderen een degelijke opvoeding te garanderen. In gezinnen met een relatief hoog inkomen, zullen de kinderen niets tekort komen wanneer de inkomsten uit de kinderbijslag lager liggen.  3. Het OCMW als spil. Het OCMW moet de spil zijn bij de administratie en de uitbetaling van de kinderbijslagen. Dit in plaats van het huidige onoverzichtelijke systeem van de talloze compensatiekassen. Daarmee kunnen heel wat problemen waarmee vooral kansarmen vandaag geconfronteerd worden, vermeden worden. Vooral het onderbreken van de uitbetaling bij verandering van werk, zorgt voor een flinke hoop ellende precies bij diegenen voor wie het kindergeld een essentieel onderdeel van het gezinsinkomen vormt. Het OCMW moet een open huis worden dat de mensen bijstaat in alle sociale materies en dossiers. Een actiever beleid dat beter inspeelt op de noden van de inwoners van de gemeente, wordt zo mogelijk gemaakt.  4. Een gezinstoeslag voor de opvoeding van kleine kinderen. "Met twee verdienen is de norm geworden", is een veel gehoorde uitspraak. Een gezin met kinderen kan inderdaad moeilijk rondkomen met één bescheiden inkomen. Er stelt zich dan ook geen echte keuzevrijheid meer om al dan niet met twee partners buitenshuis te werken. Het is, voor wie kinderen wil grootbrengen, een bittere noodzaak. De gevoelige verhoging van de kinderbijslag zou dit probleem al gedeeltelijk kunnen oplossen. Toch zouden we ervoor pleiten dat een gezin met drie of meer jonge kinderen een gezinstoeslag krijgt die het één van de partners toelaat zich geheel of gedeeltelijk tijdelijk uit het arbeidsproces terug te trekken om zich bezig te houden met de opvoeding van de kinderen. Men kan dit beschouwen als een zeer tijdelijke vorm van opvoedersloon. Het culturele patroon ontwikkelt zich gelukkig dermate dat ook mannen gewonnen worden om zich gedeeltelijk vrij te maken voor het opnemen van gezinstaken.  5. Federaliseren. Tenslotte stellen we vast dat in de huidige stand van het federaliseringproces zo goed als alle aspecten van het gezinsbeleid (als schoolvoorbeeld van een persoonsgebonden materie) zijn overgedragen aan de Gemeenschappen. De kinderbijslagen (als onderdeel van de sociale zekerheid) vormen het enige doch zeer belangrijke instrument van de gezinspolitiek dat nog tot de nationale bevoegdheid is blijven behoren. Een communautarisering van de gezinsbijslagen ligt volledig in de lijn van de federale logica en is noodzakelijk wil men tot een geïntegreerd gezinsbeleid komen.  6. Betaalbaarheid. Wij zijn uitgegaan van een stabiel geïndexeerd budget voor de kinderbijslagen en het kraamgeld. Onze berekeningen wezen uit dat bovenstaand voorstel neerkomt op een nuloperatie, waarbij herverdeling werd doorgevoerd in het voordeel van de gezinnen met de laagste inkomens. Dit lijkt ons volkomen verantwoord vanuit het oogpunt van het maximale welzijn van alle kinderen.  4.4. GEZONDHEIDSZORG. Zoals hierboven reeds aangehaald, pleit de VU ook inzake de ziekteverzekering voor het overhevelen van de bevoegdheid naar de gemeenschappen en voor een financiering uit de algemene middelen. De argumentatie hiervoor kwam reeds uitvoerig aan bod en wordt verder uitgewerkt in volgende tekst. Daarnaast pleit de VU ook voor grondige hervormingen in de gezondheidszorg. We stellen vast dat op het vlak van de gezondheidszorg nooit een politiek discours heeft bestaan. Er wordt vaak over de beheersbaarheid van de uitgaven gesproken, maar een beleid met doelstellingen is er niet. In de Belgische context bepalen de artsensyndicaten en mutualiteiten (en daarin de twee sterksten: CM en Artsenkamers van Wijnen Beckers) het reilen en zeilen. Via de Medico-mutualistische akkoorden verdelen ze de budgetten. De zuilen enerzijds en de Franstalige specialisten anderzijds zetten dus de toon. Vaststellingen en argumenten om andere wegen te bewandelen: Louter democratisch gezien gaat het niet op dat "drukkingsgroepen", niet of nauwelijks verkozen, verder ons beleid bepalen. Het parlement moet dringend bepalen welk soort gezondheidszorg Vlaanderen (België) wenst: welk soort ziekenhuizen en hoeveel? Wat is de plaats van de eerste lijn, meer aandacht voor thuiszorg, kwaliteitsbewaking,...?  Federalisering.  - In Vlaanderen groeit een eigen visie op het gezondheidsbeleid, die nauw aansluit bij de Angelsaksische modellen (ttz. belangrijke eerste lijn, echelonnering, betaling eerder forfaitair dan per prestatie). De Waalse medische cultuur sluit meer aan bij het Franse model (meer aandacht voor hoogtechnologische geneeskunde, absolute vrije toegang tot alle echelons, hoge consumptie van medicatie, ...)  - Een gezondheidsbeleid heeft nood aan homogene bevoegdheidspakketten. De beperkte Vlaamse bevoegdheden (vooral preventie) laten niet toe een echt beleid te voeren. Trouwens investeren in preventie komt (financieel) ten goede aan de federale overheid (besparing op curatieve geneeskundige zorgen).  - In alle federale landen zijn de kostencompenserende regelingen (meeruitgaven door ziekte, kinderlast, handicap) in de sociale zekerheid een bevoegdheid van de deelstaten.  - Inzake gezondheidszorgen zijn de uitgaven erg ongelijk verdeeld tussen Vlaanderen en Wallonië. Dit wordt niet verklaard door objectieve factoren. (cfr. supra). Verklaringen zijn te vinden in de andere medische cultuur, de vorming van de voorschrijvers, de omkaderingsnormen (in Vlaanderen 1.26 per bed, in Wallonië 1.56), minder preventie. Er weze ook aangestipt dat Vlaanderen m.b.t. overlijdens die samenhangen met een ongezonde levensstijl (roken, voeding) lager scoort dan Wallonië.  - Verantwoordelijkheid (eigen financiering via eigen fiscaliteit) leidt tot een betere besteding van de middelen.  Op korte termijn moeten er fundamentele keuzes gemaakt worden. De kosten stijgen steeds verder ('plethora' artsen en diensten, vergrijzing, verhoging van technologische mogelijkheden,...). De inkomsten zijn beperkt. Geen enkel land, hoe rijk ook, kan ten allen tijde een onbeperkt medisch aanbod betalen.  Uitgangspunten voor een Vlaams gezondheidsbeleid:  - Betaalbaarheid en solidariteit.  - Geen twee snelheden: hoog technologische geneeskunde moet toegankelijk zijn vooral wie er nood aan heeft.  - Kwaliteitsvereisten.  Als we het huidige systeem niet willen laten ontsporen moeten we komen tot een betere benuttiging van het aanbod. Ons gezondheidssysteem is hiërarchisch opgebouwd. Men beschouwt specialistische zorgen als beter en de universitaire centra als het summum. Deze dominantie van de derde lijn leidt tot een verkeerd gebruik. Dit heeft zowel consequenties naar de onkosten (nutteloze technische onderzoeken, medical shopping, dubbele onderzoeken, ...) als medisch (veel medicatie, medicalisering (somatisering) van klachten, continuïteit van zorgen, behandeling van klachten in plaats van patiënten (=vervreemding), geen centraal medisch dossier,...). Ook in de gezondheidszorg zou men het subsidiariteitprincipe moeten toepassen: de zorgen moeten verstrekt worden op de laagst mogelijke organisatie-eenheid, waar een optimale kwaliteitsgarantie bestaat. Dit noemt men in de geneeskunde echelonnering. Een middel om dat te stimuleren is het 'ecotaksprincipe': diegenen die zich rechtstreeks wenden tot een hoger echelon betalen veel remgeld. Diegenen die na verwijzing op de tweede of derde lijn terecht komen, betalen een laag remgeld. Daarnaast is er nood aan een grotere responsabilisering. Iedere partner in het systeem moet zijn verantwoordelijkheid opnemen: patiënten, zorgenverstrekkers en ziekenfondsen. Zij kunnen dit pas doen als zij inspraak krijgen in fora waar de ene deelnemer geen overwicht krijgt op de andere. Dit in tegenstelling tot de huidige situatie.  - Daarom wenst de VU een gezondheidssysteem in Vlaanderen dat aan alle inwoners de nodige en nuttige zorgen verleent. Er kan geen sprake zijn van een gezondheidszorg met twee snelheden. Om dit te realiseren met een beperkt budget moet het gezondheidsbeleid gereorganiseerd worden. Om te kunnen genieten van tegemoetkomingen van de ziekteverzekering moet elke patiënt een centraal medisch dossier hebben dat zijn eigendom is en beheerd wordt door een huisarts naar keuze. Het raadplegen van andere artsen zonder verwijzing wordt niet terugbetaald. De eerstelijnsgeneeskunde heeft een lage toegangsdrempel en het nut van een remgeld op dit echelon moet geëvalueerd worden.  - Het terugbetalen van intellectuele en technische zorgen louter per prestatie, lijdt tot overconsumptie die niet bijdraagt tot de gezondheid van de bevolking. Daarom stellen wij een gedifferentieerde betaling van zorgenverstrekkers voor. Een deel per ingeschreven patiënt en een deel per prestatie. De terugbetaling van technische verrichtingen moet niet gebaseerd zijn op het terugverdienen van de investering. De technische omkadering van de gezondheidszorg moet forfaitair vergoed worden.  - De hoge investeringen van de gemeenschap in de gezondheidssector zijn maar verantwoord als daartegenover kwaliteit geboden wordt. De zorgenverstrekkers moeten meewerken aan kwaliteitsbevorderende maatregelen. Dit moet beoordeeld worden. De verschillende groepen kunnen hieromtrent voorstellen formuleren, om deze controle binnen de beroepsgroep te organiseren. Het opstellen van standaarden door de beroepsgroepen is daartoe een noodzakelijk instrument.  - De VU opteert voor een functioneel zorgmodel. Een optimale gezondheidszorg veronderstelt een samenwerking tussen patiënt, het thuisfront, vrijwillige mantelzorg, verpleging, maatschappelijke begeleiding, eerste lijnszorg en gespecialiseerde zorgen. Voor elk van die assen moeten er afspraken gemaakt worden omtrent wie wat doet. Om dit optimaal te organiseren moeten er takenpakketten en samenwerkingsprotocollen worden gedefinieerd.  - Het gezondheidsbeleid wordt bepaald door het parlement. Het baseert zich op adviezen die uitgebracht worden door de verschillende beroepsgroepen en patiëntenorganisaties. De afgevaardigden van deze belangengroepen moeten op een doorzichtige manier verkozen worden. De overheid kijkt toe of de verschillende geledingen van deze groepen correct vertegenwoordigd zijn.  - De gezondheidszorg is een persoonsgebonden materie en moet integraal deel uitmaken van de bevoegdheden van de gemeenschappen. De financiering gebeurt niet door afhoudingen op het loon (sociale bijdragen) maar uit de algemene middelen.  - Er gaat een speciale aandacht naar gezondheidsvoorlichting en de bevordering van een gezonde leefwijze (bv. rookverbod in alle publieke plaatsen, meer sport op school,...)  4.5. PENSIOENEN. Een van de voorstellen van het VU-congres in september 1993 dat nogal wat stof deed opwaaien, was de invoering van het basispensioen voor alle bejaarden. Ondertussen weet de VU zich gesterkt in dit standpunt o.m. door de vernieuwde media-aandacht i.v.m. armoede (waarbij een aantal schrijnende voorbeelden van armoede onder bejaarden aan het licht kwamen) en door het rapport van de Wereldbank i.v.m. ouderenbeleid, waarin beleidsvoorstellen worden gedaan vanuit grotendeels dezelfde filosofie als die van het VU-voorstel.  Huidige toestand. Vandaag is er in feite niet één, maar zijn er drie wettelijke pensioenregelingen. Naargelang het arbeidsstatuut waarin men vroeger heeft gewerkt, is de uitkering die gepensioneerden ontvangen sterk verschillend. Gewezen werknemers ontvangen een pensioen dat grotendeels afhangt van hun vroegere loon en loopbaanduur, met een minimum bij volledige loopbaan van 33.000 fr. voor gezinshoofden (waarvan de partner geen eigen inkomen heeft) en 26.000 fr. voor anderen. Gewezen zelfstandigen ontvangen een laag pensioenbedrag dat grotendeels forfaitair is (minimum bij volledige loopbaan: 27.000 fr. voor gezinshoofden, 20.000 fr. voor anderen). Gewezen ambtenaren hebben het meest gunstige pensioenstatuut: ze ontvangen 75% van het loon dat ze gemiddeld verdienden tijdens hun laatste vijf loopbaanjaren, onafhankelijk van hun gezinstoestand. Ten slotte is er het gewaarborgd inkomen voor bejaarden, dat lage pensioenen (na onderzoek naar de bestaansmiddelen) aanvult tot het bedrag van het bestaansminimum (27.000 voor een koppel, 20.000 fr. voor een alleenstaande). Door het feit dat veel mensen een gemengde loopbaan opbouwen, is hun pensioentoestand erg ingewikkeld en hebben ze vaak geen idee welk pensioenbedrag ze later zullen ontvangen. Bovendien wordt het gewaarborgd inkomen voor bejaarden vaak niet aangevraagd door bejaarden die er recht op hebben. Een onbekend aantal bejaarde Vlamingen moet rondkomen met een pensioen dat onder het wettelijk bestaansminimum ligt. Onderzoek heeft uitgewezen dat als gevolg van de "rijping" van de pensioenstelsels, van het feit dat steeds meer bejaarde koppels twee pensioenen cumuleren én van het feit dat vele ouderen over aanzienlijke roerende en onroerende kapitalen beschikken, de welvaart van de Vlaamse bejaarden er in twintig jaar tijd sterk is op vooruit gegaan. Deze positieve beweging heeft evenwel een belangrijke keerzijde: terwijl de inkomensongelijkheid tussen jongeren en ouderen afneemt, neemt de ongelijkheid tussen ouderen onderling aanzienlijk toe. Het beleidsantwoord op dit fenomeen ligt voor de hand: de solidariteit tussen jongeren en ouderen moet in belangrijke mate worden aangevuld door de solidariteit tussen welgestelde en minder begoede gepensioneerden. Een dringend probleem is de armoede onder gepensioneerden. Het Centrum voor Sociaal Beleid van de UFSIA heeft vastgesteld dat meer dan een kwart van de gezinnen met een gepensioneerd gezinshoofd in een toestand van bestaansonzekerheid leven. Bijna één op tien mag zelfs ronduit arm genoemd worden. Datzelfde Centrum voor Sociaal Beleid berekende dat, terwijl de bestaansonzekerheid onder de bevolking als geheel afnam sinds 1985, het aandeel bestaansonzekeren is gestegen onder de bejaarden die van één pensioen moeten rondkomen. Het huidig pensioenstelsel slaagt er dus niet in om aan elke gepensioneerde een inkomen te waarborgen dat hem in staat stelt volwaardig deel te nemen aan het maatschappelijk leven. Een partij die zich sociaal noemt, mag zich dan ook niet neerleggen bij deze toestand en moet de hervormingen voorstellen die noodzakelijk zijn om hieraan te verhelpen.  HET VU-PENSIOEN-VOORSTEL. De Volksunie stelt voor om het huidig pensioenstelsel om te vormen tot een stelsel dat het basispensioen als voornaamste pijler heeft. Dit basispensioen is een gezinsgemoduleerd bedrag dat onvoorwaardelijk wordt toegekend aan elke 60-plusser. Wij stellen voor om het bedrag van het basispensioen hoger te leggen dan het huidig gewaarborgd inkomen voor bejaarden (bv. 10%). Dit zou reeds een belangrijke inkomensverbetering betekenen voor de ca. 126.000 bejaarden die vandaag van het gewaarborgd inkomen leven. Het basispensioen zou worden gefinancierd uit algemene belastingsopbrengsten, zodat financieel draagkrachtige ouderen mee bijdragen tot de financiering ervan. Door sommigen wordt het basispensioen weggehoond als een neoliberale, dus asociale optie. We stellen dat hoogontwikkelde welvaartsstaten, zoals Nederland en de Scandinavische landen, het basispensioen kennen en hiermee de armoede onder bejaarden vrijwel volledig hebben doen verdwijnen. De VU wil de bovenminimale bescherming, bovenop het basispensioen, niet volledig overlaten aan de vrije markt. Daarom moet bovenop het basispensioen een supplement worden voorzien dat evenredig is aan het aantal jaren van beroepsactiviteit (maar niet van het vroeger verdiende loon). In tegenstelling tot het basispensioen wordt dit loopbaansupplement wel gefinancierd uit bijdragen die door de beroepsactieve bevolking worden opgebracht. Voorbeeld: Basispensioen voor een. alleenstaande = 22.000 fr. (huidig GIB + 10%), loopbaansupplement = 700 fr. per gewerkt jaar. Een alleenstaande die tijdens zijn leven 10 jaar gewerkt heeft ontvangt dan, ongeacht zijn vroegere, inkomen en ongeacht zijn vroegere beroepsstatuut, 29.000 fr. per maand. Iemand die 40 jaar, heeft gewerkt ontvangt 50.000 fr. per maand. Uiteraard kan een dergelijk systeem slechts geleidelijk worden ingevoerd, aangezien rekening moet worden gehouden met de rechten die de huidige gepensioneerden hebben opgebouwd én met de overschakeling van de ene naar de andere financieringswijze. Toch willen we onderlinge solidariteit tussen de gepensioneerden nu reeds laten spelen, waarbij de meest begoede ouderen meebetalen om het inkomen van de armste bejaarden te kunnen optrekken. We denken hierbij aan een verhouding tussen de hoogste en de laagste pensioenen die niet meer dan één tot drie zou mogen bedragen. Maandelijkse pensioenbedragen van 100.000 fr. en zelfs 150.000 fr., terwijl meer dan 100.000 bejaarden met gewaarborgd inkomen van 20.000 à 25.000 fr. moeten rondkomen, zullen dus tot het verleden behoren. Aangezien mensen vanwege de verlenging van de levensduur, een steeds groter deel van hun leven van een pensioeninkomen moeten leven, moet een pensioen niet alleen een volwaardig welvaartspeil garanderen op het moment van de pensionering, maar ook lang daarna. Daarom moet groot belang worden gehecht aan de koopkracht- en welvaartsvastheid van de pensioenbedragen. Een regelmatige (bv. vijfjaarlijkse) aanpassing van de pensioenbedragen aan de algemene welvaartsontwikkeling is dan ook aangewezen. Samengevat:  -   De bestrijding van de armoede onder de bejaarden als belangrijke     beleidsprioriteit.  -   Vervanging van de huidige uiteenlopende pensioenregelingen dooreen     universeel basispensioen (naar Scandinavisch model), waarvan het     bedrag 10 % hoger ligt dan het huidige gewaarborgd inkomen voor     bejaarden.  -   Aanvulling van het basispensioen met een loopbaansupplement, in     verhouding tot het aantal arbeidsjaren.  -   Financiering van het basispensioen met algemene middelen,     financiering van het loopbaansupplement met bijdragen op het loon.  -   Geleidelijke doorvoering van deze hervorming, maar wel nu reeds     solidariteit tussen de ontvangers van hoge en lage pensioenen.  -   Meer belang hechten aan de welvaartsvastheid van de pensioenen,     gezien de verlenging van de levensduur.  4.6. GEHANDICAPTENBELEID. Gehandicapte personen vormen een grote groep binnen onze samenleving. Zij verdienen de nodige beleidsaandacht. De laatste jaren is er heel wat beweging geweest binnen deze sector. Niemand kan naast het enorme protest kijken dat er rees na het uitlekken en het bekendmaken van de maatregelen van minister Demeester. Onlangs was er nog grote onvrede inzake het terugschroeven van de terugbetaling van meerkosten. Het conflict tussen de minister en het gehandicaptenfront zit momenteel muurvast. Na de verkiezingen zal heel wat werk nodig zijn om het vertrouwen tussen de sector en het beleid te herstellen. De VU stelt als Vlaams-Nationale partij de kwaliteit van het leven voorop. De overheid moet alle inwoners een waardig bestaan waarborgen en daarvoor de nodige goederen, diensten en middelen toebedelen in de vorm van collectieve voorzieningen en infrastructuur, huisvesting, onderwijs, gezondheidszorgen, inkomen, sociale zekerheid, een gezond leefmilieu, culturele en maatschappelijke ontplooiing. De individuen dienen op grond van hun bekwaamheden en/of mogelijkheden eveneens een inbreng te leveren bij de realisatie en het functioneren: van deze voorzieningen. (VU-congres '93)  Bij het huidige beleid t.a.v. gehandicapte personen heeft de VU een aantal bedenkingen. De veelbelovende hervormingen en de oprichting van het Vlaams Fonds voor de integratie van Personen met een Handicap zijn niet wat ze zouden kunnen geweest zijn. Het Fonds heeft last van typische 'Belgische' kinderziekten. De vertegenwoordiging binnen het Fonds neigt eerder naar een politieke belangenverdeling dan naar een representatieve verdeling van deskundigen uit de verschillende sectoren. Ook is het Fonds niet volledig (genoeg) verankerd in andere departementen en werkt het te weinig concreet in op de echte behoeften. Met betrekking tot de individuele en collectieve voorzieningen blijft de zorg en het beleid ten aanzien van gehandicapte mensen gekenmerkt door versplintering, ondoorzichtigheid en bevoegdheidsconflicten. Deze structurele tekortkomingen werken politiek en beleidsmatig systeembevestigend en verhogen de afhankelijkheid van de gehandicapte mens. Ook zou dringend werk moeten worden gemaakt van een harmonisering tussen de talloze evaluatieschalen, die al naar gelang de beleidsmatige invalshoek gehanteerd worden om de nood aan of het recht op integratie te bepalen. Daarom wil de VU opnieuw een pleidooi houden voor één departement gehandicapten, m.a.w. één fonds waarbij één enkel dossier per persoon bestaat. Versplintering van het beleid is uit den boze. Binnen dit departement/fonds moet worden uitgegaan van de persoon in kwestie met al zijn/haar behoeften. Ook hier dient een inclusieve benadering te worden gehanteerd waarbij de zelfstandigheid en de zelfredzaamheid verhoogd worden en waarbij een duidelijke samenhang gerealiseerd wordt tussen alle aspecten die op een meer of mindere wijze in de samenleving een specifieke aanpak vereisen om de gevolgen van het gehandicapt zijn te ondervangen. Volgend schema geeft deze gedachtegang van een centrale, individuele persoonsgebonden aanpak weer: Als (integratiebevorderende) tussenschakels naar het reguliere systeem (arbeidsmarkt, onderwijs, zelfstandig wonen, ...) is de VU voorstander van het 'werken onder toezicht' in plaats van het huidige systeem van de beschutte werkplaatsen. Deze beschutte werkplaatsen zijn te zeer vergleden naar een productie en arbeidsproces waarbij te weinig rekening wordt gehouden met de mogelijkheden en de beperkingen van de gehandicapte personen zelf. Een grotere flexibiliteit naar de mensen toe en een vriendelijker karakter inzake onderbreking en inhoud van de opdrachten moet worden ingebouwd. Het geïntegreerd onderwijs (GON) is eveneens een belangrijke tussenschakel. Bovendien moet voldoende aandacht worden geschonken aan het gezin. De mantelzorg moet sterk ondersteund worden zodat zieken, gehandicapte personen en bejaarden die thuis verzorgd worden daarvoor de nodige middelen krijgen. Ook moet voldoende aandacht gaan naar de inspraak van de gehandicapte, de ouders en de vertegenwoordigers in de beleids- en beheersorganen van de gemeenschappelijke voorzieningen. Een coördinatie van wetten is gewenst: uitkeringen, stempelgeld, gezinshoofd, bestaansminimum gezin, moeten openstaan ook voor wie verantwoordelijkheid draagt (vb. vrouw met kinderen). Een uitkering voor mindervaliden moet identiek uitgekeerd worden aan elke mindervalide ongeacht het ras of de herkomst van de persoon. (Dus ook de verhoogde kinderbijslag voor kinderen met een handicap.). In haar congresteksten stelt de VU:  -   Het basisinkomen is een recht voor al wie wil, maar om één of andere     reden niet kan werken. Elke gehandicapte persoon die niet kan werken     heeft dus het recht op een basisinkomen. Daarnaast wordt via het     sociale zekerheidsstelsel inkomensverlies als gevolg van die     invaliditeit opgevangen. Dat betekent dat iedere verzekerde bovenop     het basisinkomen een inkomensvervangende uitkering kan bekomen.  -   In elke gemeente kan er slechts één sociaal welzijnsbeleid worden     gevoerd dat wordt gecoördineerd door het OCMW.  HOOFDSTUK IV: PROPERE POLITIEK.  1. INLEIDING. Het thema van de propere politiek krijgt dezer dagen heel wat aandacht naar aanleiding van Agusta, het obussendossier, Mirages en andere schandalen. Alle partijen proberen krampachtig te bewijzen dat zij zuiver zijn en geen smeergelden of steekpenningen hebben ontvangen. Het is een thema dat ook de mensen, terecht, heel erg bezighoudt. Deze schandalen maken dat mensen zich afkeren van de politiek. De VU wil dit ten alle prijze vermijden. De opdracht van de politiek is veel te belangrijk om haar geloofwaardigheid te vergooien aan goedkoop electoraal opbod. Het is verkeerd de hele politieke klasse tegen de schandpaal te zetten. Daarmee raakt men niet alleen de politici, maar de hele demokratie. Er lopen in het politieke bedrijf heel wat eerlijke en hardwerkende vertegenwoordigers rond. Voor de Volksunie is politiek een bij uitstek sociale opdracht. Daarom moeten we ervoor zorgen dat politiek terug echt aantrekkelijk wordt. Er moet opnieuw vertrouwen tussen de bevolking en de politici groeien. Propere politiek is echter veel meer dan controle van de uitgaven en aanpakken van politieke corruptie. Mensen keren zich immers ook af van de politiek omdat de echte problemen in de samenleving niet daadwerkelijk worden aangepakt, omdat politici niets doen aan de wrevelpunten die het ontstaan. van een nieuwe en broodnodige gemeenschapszin bijna onmogelijk maken. Mensen keren zich af van politici die niet vrij en ongebonden het algemeen belang kunnen verdedigen omdat ze met handen en voeten gebonden zijn aan zuil- of drukkingsgroepen.  2. PROPERE POLITIEK. De politiek moet haar geloofwaardigheid herwinnen. Dit kan in de eerste plaats door een integere opstelling van de politici. Maar er moeten ook maatregelen genomen worden die corruptie en ander politiek gesjoemel onmogelijk maken. De VU is reeds jaren bezig om hieromtrent voorstellen te formuleren in het parlement. Reeds in 1980 dienden de VU-ers Paul Van Grembergen, Frans Baert, Vic Anciaux en André De Beul een reeks wetsvoorstellen in i.v.m. de beperking van de controle op de verkiezingsuitgaven, i.v.m. bevordering van de onafhankelijkheid en de integriteit van de leden van de wetgevende kamers, van ministers en staatssecretarissen; i.v.m. openbaarheid van bestuur. Ook in 1989 werden opnieuw een aantal wetsvoorstellen rond deze problematiek ingediend. Ondertussen is er mede onder druk van de VU al één en ander goedgekeurd in het parlement. De goedgekeurde voorstellen zijn echter het resultaat van paniekvoetbal en bijgevolg te weinig fundamenteel en doordacht. De wet DHOORE op de partijfinanciering is een stap in de goede richting, maar gaat lang niet ver genoeg. De open boekhouding van partijen, waardoor heel wat misbruiken makkelijk kunnen worden opgespoord, is nog steeds niet gerealiseerd. Ook de wet op de verkiezingsuitgaven is voor ons een maat voor niets. Ze bevat vele lacunes en de politieke wil ontbreekt om ze werkelijk toe te passen. Het halsoverkop inschrijven in de partijstatuten van de principes van het EVRM of het symbolisch verminderen van de verkiezingsuitgaven van 50 naar 45 miljoen, getuigen niet van heldere inspiratie. Hoe fundamenteel belangrijk het EVRM ook moge zijn, deze bepaling zet de weg open naar een inhoudelijke controle (in dit concrete geval nog wel door leden van mogelijk rivaliserende partijen) van het programma van partijen. De vermindering van 5 miljoen van de verkiezingsuitgaven is een ander voorbeeld van 'willen maar niet kunnen'. De vermindering is te gering om enig werkelijk resultaat teweeg te brengen. Bovendien blijven de regelingen afwijken naargelang de verkiezingen (gemeente, Europees, wetgevende...): de onduidelijkheid wordt er voor de kiezer enkel maar groter mee. De VU is van oordeel dat een wettelijke omkadering van partijfinanciering of van het statuut van mandatarissen inderdaad nodig is. Dit dient echter op een doordachte manier georganiseerd te worden. Al te paternalistische bepalingen riskeren de partijen en het politiek personeel nog in een slechter daglicht te plaatsen. De VU werkt reeds langer rond deze problematiek. Onze voorstellen zijn het resultaat van jarenlange ervaring en een grondige reflectie. Het betreft o.m. voorstellen i.v.m. de publicatie van het vermogen, onverenigbaarheden en de open boekhouding van de partijen.  3. STOP DE HORMONENMAFFIA. Mensen verliezen hun vertrouwen in een politiek die er niet in slaagt de hormonenmaffia aan te pakken. De VU engageert er zich toe dat haar mandatarissen zowel op het Europese, het federale als het Vlaamse politieke niveau dit dossier blijvend zullen volgen en terzake de noodzakelijke wetgevende initiatieven zullen nemen. De Volksunie is van oordeel dat de strijd tegen het illegaal gebruik van groeibevorderaars in de veeteelt kordaat moet worden aangepakt zowel op het Federale als op het Europese vlak en door een mentaliteitswijziging binnen de vleesindustrie.  3.1. EUROPESE AANPAK. Daartoe moet de Federale Regering binnen de Europese Raad van landbouwministers de aanbevelingen van de op 16 maart II door het Europees Parlement goedgekeurde "resolutie Vandemeulebroucke" aankaarten. Dit betekent dat het totaalverbod op het gebruik van hormonen gehandhaafd blijft. De ontwerpverordeningen van de Europese Kommissie die o.m. voorzien in een verbod op het gebruik van Clenbuterol en beta-agonisten moeten terstond worden goedgekeurd. Verder is er op Europees vlak nood aan verbeterde en meer uniforme controle in alle lidstaten, al was het maar om concurrentievervalsing tegen te gaan. De Raad van landbouwministers en de Raad voor Volksgezondheid moeten een Europese coördinatrice instellen die alle beschikbare informatie over hormonennetwerken centraliseert en doorspeelt aan de verantwoordelijken van de nationale opsporingsdiensten. Europol moet op middellange termijn bevoegdheid krijgen inzake de bestrijding van de internationale hormonenzwendel.  3.2. FEDERALE AANPAK. Ook in België moet de strijd tegen de hormonenmaffia worden opgevoerd. Wij betreuren dat de federale overheid zich jarenlang laks heeft gedragen t.o.v. een belangrijk maatschappelijk probleem. Ze kan terzake geen verontschuldigingen invoeren. Jarenlang waarschuwden Europarlementslid Jaak Vandemeulebroucke en volksvertegenwoordiger Jan Caudron voor de gang van zaken. De bevoegdheid over de controle op de kwaliteit van ons voedsel moet hoe dan ook in handen blijven van de Minister van Volksgezondheid en kan geenszins worden doorgeschoven naar het Ministerie van Landbouw. De VU verwelkomt de recente maatregelen die de federale regering instelde ten gevolge van de laffe moord op dierenartsinspecteur Karel Van Noppen. Ook andere maatregelen dringen zich op. Tijdens de volgende legislatuur moet de organisatie van de controlediensten herbekeken worden. Naast het Instituut voor Veterinaire Keuring, dat blijvend verantwoordelijk moet zijn voor een correcte toepassing van de wetten op de vleeskeuring, is er nood aan een Algemene Inspectiedienst die, naar Nederlands model, verantwoordelijk wordt voor de controle van de kwaliteit van alle producten die in de voedselketen terecht komen of die ter consumptie van mens en dier worden aangeboden. Verder is er nood aan een centrale cel die onder leiding van een voltijds magistraat alle informatie over hormonennetwerken (hormonen, cortico's, beta-agonisten, antibiotica,...) verzamelt en terzake een opsporingsbeleid met grote operationele slagkracht tentoon spreidt. Deze cel moet worden bemand met ervaren inspecteurs uit de bestaande inspectiediensten. Ze moet multidisciplinair bemand worden (dierenartsen, apothekers, politiemensen, chemici, belastingsdeskundigen, informatici....). De Volksunie onderschrijft het eisenpakket dat op 6 maart 1995 door de Vlaamse Dierenartsenvereniging werd neergelegd. De VU eist bijgevolg dat de nieuwe Regering binnen de zes maand na haar aantreden de uitvoeringsbesluiten publiceert van de wet van augustus 1991 op de uitoefening van de diergeneeskunde. De wetgever moet ook de koehandel in diergeneesmiddelen dringend aanpakken. De Volksunie verbindt er zich toe, na overleg met vertegenwoordigers van dierenartsen, apothekers en farmaceutische industrie, nog voor het eind van 1995 de nodige voorstellen in te dienen ter hervorming van de distributiestructuur van diergeneesmiddelen.  3.3. MENTALITEITSWIJZIGING VLEESINDUSTRIE. Tenslotte pleit de VU voor een mentaliteitswijziging binnen de vleesindustrie. Zoniet zal deze belangrijke sector zichzelf ten gronde richten. Daarom pleit de VU voor de organisatie van een rondetafel waar alle betrokkenen worden samengebracht: producenten, veehandelaars, slachterijuitbaters, de vleesverwerkende industrie, veevoederfabrikanten, de 'hormonenvrije labels', slagers, dierenartsen, apothekers, de farmaceutische industrie en de consumentenverenigingen. Onder begeleiding van en controle door de overheid moet gezocht worden naar alternatieve methoden om de kwaliteit van het vlees te waarborgen. Terzake kan geleerd worden uit buitenlandse voorbeelden (bv. de ervaringen binnen de kalfsvleessector in Nederland met de "Stichting Kwaliteitsgarantie Vleeskalveren").  4. EERLIJKE RECHTSBEDELING. Mensen verliezen hun vertrouwen in een politiek die er niet in slaagt het gerechtelijk apparaat snel, eerlijk en efficiënt te laten werken. Recht op een eerlijke en snelle rechtsbedeling is immers één van de meest fundamentele mensenrechten. Zonder dat is een echte samenleving onmogelijk. Onze samenleving evolueert méér en méér in de richting van een duale samenleving of zelfs naar een alléénleving. Ons rechtssysteem staat in dienst van het meest individuele eigenbelang. De rechten van de gemeenschap worden hieraan ondergeschikt gemaakt. De heersende onzekerheid bij een groot deel van de bevolking vergroot alleen maar door de onmacht van ons rechtsapparaat. Vroeger dwong een gemeenschappelijk rechtsgeding van een naburige woonwijk een stinkfabriek de normen te doen naleven. Nu worden individuele schadevergoedingen gevraagd om zelf zo snel mogelijk te kunnen verhuizen, de rechterlijke macht vernietigt belangrijke regelgevingen zoals Vlarem II op basis van louter vormelijke fouten in de totstandkoming ervan, overtredingen op de ruimtelijke ordening worden bestraft, maar aan het frauduleus wijzigen van gewestplannen wordt dankzij verjaring niets gedaan, grote fiscale fraudeurs bekomen via juridische spitstechnologie verjaring en straffeloosheid, slachtoffers van misdrijven blijven in het ongewisse over het onderzoek, het afdwingen van rechten blijft voor vele mensen een onhaalbare financiële zaak, de achterstand in behandeling neemt schrikwekkend toe, veroordeelden en slachtoffers zijn onzeker over de juiste termijnen van de uitgesproken straffen wegens een willekeur in de toepassing van de wet Lejeune, de rechten van de verdediging worden soms met de voeten getreden, dan weer misbruikt, ons recht is een klasserecht geworden. Daarom wil de VU dat in elk OCMW een dienst rechtshulp wordt opgericht. Kleine OCMW's kunnen samen één dienst oprichten. OCMW's kunnen hiervoor zelf juristen aanwerven met wie een overeenkomst afgesloten wordt waarin hun onafhankelijkheid en onpartijdigheid als juridisch raadgever gegarandeerd wordt. Het systeem van rechtshulp door advocaatstagiairs moet uitgebreid worden naar alle advocaten die dit wensen. OCMW's kunnen er ook voor kiezen samen te werken met de plaatselijke balie. De dienst rechtshulp richt zich tot alle inwoners van de betrokken gemeente(n). Elke inwoner kan er een beroep op doen en betaalt hiervoor een bijdrage in verhouding tot zijn inkomen. De keuze van advocaat blijft evenwel vrij. De dienst rechtshulp wordt door de overheid medegefinancierd door onder andere de opbrengst van boetes en gerechtskosten. De overheid vergoedt correct en billijk de prestaties van juristen, rekening houdend met hun specialisatie en hun anciënniteit. De rechtsplegingvergoeding zoals ze nu bestaat moet verhoogd worden tot de reële procedurekosten en wordt verhaald op de verliezende partij. Het hele rechtssysteem is aan herziening toe. Het recht moet betaalbaar en tijdig geschieden. Bij gerechtelijke procedures moet men vertrekken vanuit de fundamentele evenwaardigheid van de rechten van het slachtoffer en de rechten van verdediging. Elk gerechtelijk arrondissement moet een bureau oprichten voor slachtoffer- en daderhulp teneinde het onveiligheidsgevoel te verhelpen en de reïntegratie te bevorderen. Slachtoffers moeten om de drie maanden op de hoogte gesteld worden van de stand van zaken van het onderzoek. Zij moeten behoorlijk geïnformeerd worden over hun rechten en mogelijkheden. Om te verhinderen dat de wet Lejeune ondoordacht toegepast wordt, moet een rechter oordelen over de voorlopige invrijheidstelling van gedetineerden. Verjaring en procedurefouten leiden vaak tot straffeloosheid of wetteloosheid. Verjaring dient tegengegaan te worden door de forse verhoging van middelen en personeel. Procedurefouten kunnen slechts worden ingeroepen indien de persoonlijke en reële schending van belangen aangetoond wordt.  5. EEN DOORZICHTIGE EN KORREKTE ADMINISTRATIE. Propere politiek is ook zorgen voor een doorzichtige en correcte administratie. Al te vaak wordt men in kontakten met de administratie geconfronteerd met slechte communicatie, een gebrek aan informatie, een berg onduidelijke formulieren die men moet invullen om een uitkering of vergoeding te krijgen waar men recht op heeft. De dienstverlening laat vaak te wensen over en het vertrouwen tussen de overheid en de burgers wordt aangetast. De administratie moet echter het uithangbord van de overheid zijn. Ze is vaak de schakel tussen het beleid en de bevolking. Een goed werkende administratie, op alle niveaus is een absolute noodzaak voor een goede band tussen de gemeenschap en overheid. Iedereen heeft recht op duidelijkheid en op voorlichting, recht op begeleiding en dienstbaarheid, recht op bescherming van zijn privacy, recht op een vlotte toekenning van uitkeringen. Om al deze rechten te garanderen moeten dringend maatregelen genomen worden. Echte openbaarheid van bestuur moet de regel zijn. De afbouw van de rol van de zuilen in de sociale dienstverlening, zeker wat betreft de uitbetaling van uitkeringen, en de omvorming van het OCMW tot een sociaal centrum met een sociaal loket moet een neutrale en vlotte afhandeling van sociale zekerheidsdossiers mogelijk maken. Bovendien moet er een einde komen aan de aanstelling en bevordering van ambtenaren op grond van politiek of syndicaal lidmaatschap in plaats van op grond van bekwaamheid of verdienste. De kwaliteit van het ambtenarenkorps en de dienstverlening wordt er door aangetast. Alle aanwervingen moeten gebeuren via vergelijkende examens. Er moet een eerlijk bevorderings- en verloningssysteem gehanteerd worden dat uitmondt in een betere en efficiëntere dienstverlening. De vastheid van betrekking mag geen voorwendsel zijn om ambtenaren die hun job slecht uitvoeren in dienst te houden. De VU wil dat voor alle overheidsbeslissingen een algemene verantwoordingsplicht wordt ingevoerd. De actieve en passieve openbaarheid van bestuur moet, voor alle overheden worden vastgelegd in wetgeving. Ambtenaren krijgen spreekplicht. De openbaarheid van bestuur wordt actief bevorderd door documenten, voorwerp van gemeentelijke beslissingen en beleid, vrij ter raadpleging te leggen in de openbare bibliotheek.  6. ONGEBONDEN. Propere politiek is ook vrij en ongebonden het algemeen belang kunnen verdedigen. Propere politiek is kunnen opkomen voor een gezond leefmilieu en een MAP, zonder gemuilkorfd te worden door Boerenbond en Agro-industrie. Propere politiek is kunnen opkomen voor zowel de economisch zwakkeren als de bedrijven en KMO's, zonder gebonden te zijn aan één of andere machtsgroep.  7. GEEN DISCRIMINATIE. Propere politiek, is elke vorm van discriminatie aanklagen en concrete maatregelen nemen om discriminaties weg te werken. Daarom stelt de VU dat homoseksuelen als gelijkwaardige burgers behandeld moeten worden en dat er een algemene wet op de non-discriminatie moet komen. Verder moeten de huidige wetsvoorstellen op het samenwonen geactiveerd en geamendeerd worden om de wettelijke discriminatie van samenwonende hetero's, homo's en lesbiennes weg te werken.  8. DRUGPROBLEMATIEK AANPAKKEN. Propere politiek is ook de verantwoordelijkheid nemen om het taboe rond de drugproblematiek te doorbreken. Drugverslaving leidt tot een kunstmatige en geïsoleerde vlucht uit de werkelijkheid en tot persoonlijke en familiale drama's. Drugmisbruik is vaak de oorzaak van toenemende straatcriminaliteit. De internationale drughandel is "big-business". Hij wordt geschat op zo'n 500 miljard dollar per jaar. Miljoenen mensen leven van de opbrengst van illegale drugproductie en -handel. De georganiseerde misdaad maakt er enorme winsten mee en treedt zo binnen in de 'legale' economie waar zij machtsposities inneemt. De drughandel en –bestrijding bekleden een belangrijke plaats in de internationale geopolitiek, in het financieren van gewapende conflicten, het beslechten van burgeroorlogen of het bestendigen van machtsposities. De Noord-Zuidverhoudingen en de te lage prijzen voor landbouwproducten zorgen ervoor dat lokale landbouwers slechts in leven kunnen blijven door het verbouwen van illegale producten. Als bevrijdingsnationalisten moeten we ook dit probleem van afhankelijkheid ernstig aanpakken. Geen enkele hypocrisie of taboe mag hierin bepalend zijn. Het onderscheid tussen legale drugs (alcohol, geneesmiddelen) en illegale drugs (van cannabis tot crack of heroïne) hangt in vele gevallen af van de maatschappelijke en culturele aanvaarding van het gebruik van bepaalde genotsmiddelen. Zo aanvaardt de Arabische wereld het gebruik van hasj, maar verwerpt ze alcohol. Meer en meer worden gelukkig de taboes van het drugprobleem weggenomen en gaan ouderverenigingen, onderwijsinstellingen, politici zich voor het probleem interesseren en het bespreekbaar stellen. De aanpak van het drugprobleem vereist ook internationale acties, een degelijke ontwikkelingssamenwerking, eerlijke handelsprijzen, een strijd tegen de georganiseerde misdaad. We moeten hierbij realist blijven. De "oorlog tegen drugs" heeft nog niet veel opgeleverd. Het komt er misschien vooral op aan eerder te voorkomen dan te genezen, dus de oorzaken van deze vlucht uit de werkelijkheid weg te nemen. De VU wil dat de Vlaamse Regering het preventiebeleid inzake druggebruik drastisch opvoert, zowel wat legale als illegale, soft- of harddrugs betreft. Jongeren moeten ervan overtuigd worden dat problemen oplosbaar zijn door luisterbereidheid, relatiebekwaamheid en sociale vaardigheden i.p.v. door vluchtgedrag. Het waarderen en stimuleren van creativiteit en fantasie in het onderwijs spelen hierbij een cruciale rol. De VU wil dat de repressie tegen de verkoop van en de handel in harddrugs onverbiddelijk wordt doorgezet en opgevoerd. De VU wenst dat er niet alleen in woordgebruik een onderscheid gemaakt wordt tussen soft- en harddrugs, maar dat dit onderscheid wordt doorgetrokken in de wet, dus inzake bestraffing. Bovendien wenst ze dat er een diepgaand maatschappelijk debat in het Vlaams Parlement wordt gevoerd rond het al dan niet legaliseren van het gebruik van softdrugs, zonder taboes en op basis van deskundigheid. De VU pleit voor een uitgebouwd en gediversifieerd hulpverleningsnetwerk waarin verschillende hulpverleningsvormen kansen krijgen: van straathoekwerk, over ambulante hulpverlening tot drugvrije therapeutische gemeenschappen. Via een wettelijke regeling moet het gecontroleerd en begeleid ter beschikking stellen van vervangmiddelen voor bv. heroïne mogelijk gemaakt worden. Voor de VU horen druggebruikers niet in de gevangenis thuis. Wie omwille van misdrijven die het gevolg zijn van hun drugverslaving in de gevangenis is beland, moet via specifieke drugprogramma's degelijk begeleid worden.  HOOFDSTUK V: ARMOEDEBESTRIJDING - MEER DAN EEN VERSLAG!  1. INLEIDING. Begin februari 1995 rolde het langverwachte `Algemeen verslag over de armoede' van de persen. Een knap stuk werk waar armen ("ervaringsdeskundigen") en hun hulpverleners: in het veld zelf veel energie aan hebben besteed. Elke beleidsverantwoordelijke zou dit verslag moeten gelezen hebben alvorens beleidsdaden te stellen. Het wegwerken van (kans)armoede moet als een prioritair totaalproject worden gezien en in alle beleidsdomeinen medebepalend zijn. Centraal staat de idee dat de opdeling van de armoedeproblematiek in een aantal sectoren het gevaar inhoudt dat deze problematiek van armoede en uitsluiting gereduceerd wordt tot welbepaalde aspecten ervan. Sommige vormen van armoedebestrijding dienen vaak om negatieve gevolgen van het beleid te verzachten maar gaan tegelijkertijd (misschien ongewild) armoede en tweederangsburgerschap bestendigen. Een volksnationale partij heeft als essentiële ethische plicht rechtvaardigheid na te streven. Uitgangspunten daarvoor zijn:  - Niet-uitsluiting.  - Gelijke kansen.  - Recht op humane levensomstandigheden (wonen, inkomen, cultuur).  - Solidariteit.  Dit principe overstijgt in wezen elk "klassiek" links/rechts, of nog socialistisch/liberaal denken. Het kan niet anders dan leiden tot een beleid dat elke vorm van maatschappelijke dualisering bestrijdt, meer nog: voorkomt. Het is zonder meer een schande dat in onze "welvaartsstaat" met ons zogenaamd "Rijnlandmodel", en in onze hoogtechnologische postmoderne beschaving, armoede bestaat, zelfs nog toeneemt. Hoeveel mensen zijn arm? Het aantal armen hangt af van de armoedegrens die gehanteerd wordt. Nemen we de bestaansonzekerheidgrens (wat noodzakelijk is om menselijk te leven) die door het Centrum voor Sociaal beleid wordt gehanteerd, dan bevonden zich in ‘92 niet minder dan 13,9 % van de individuen en 17,9 van de huishoudens onder deze grens. Grijpen we daarentegen naar de Europese normen die armoede definiëren op de grens van 50% van het gemiddeld gezinsinkomen van alleenstaanden dan mogen we zeggen dat 6,6% van de individuen en 6,0% van de huishoudens arm zijn. Tenslotte zijn er de wettelijke normen: het bestaansminimum en het gewaarborgd inkomen voor bejaarden. Op 1 januari 1994 werden ongeveer 62.500 bestaansminimumtrekkers geteld. Voor januari 1995 werd een schatting gemaakt van 65.000 bestaansminimumtrekkers. Er is dus opnieuw een stijging merkbaar tussen januari 1994 en januari 1995. In 1991 werd berekend dat elke ontvanger van het bestaansminimum zo'n 0,6 personen ten laste heeft. Indien we deze verhouding naar vandaag doortrekken, dan komen we op: een cijfer van 104.000 mensen die afhankelijk zijn van het bestaansminimum (jan: '95). Op 1 januari 1994 trokken 110.803 personen een gewaarborgd inkomen voor bejaarden (GIB). 14.645 van hen ontvingen een gezinsbedrag voor beide echtgenoten. Het totaal aantal personen dat geheel of gedeeltelijk van het GIB leeft, bedraagt ten minste 125.448. samengevat kunnen we stellen dat vandaag ongeveer 230.000 mensen van een minimumuitkering (bestaansminimum + gewaarborgd inkomen voor bejaarden) leven. (gehandicapten die een inkomensvervangende uitkering krijgen zijn hier NIET meegeteld.) Dit is ongeveer 2,3% van de totale bevolking. Deze cijfers zijn een onderschatting van de reële situatie, daar er een heel aantal armen zijn die wel recht hebben op een minimumuitkering, maar om diverse redenen hiervan geen gebruik maken. Profiel? Op basis van verschillende onderzoeken kan volgend profiel van kansarme gezinnen worden opgesteld: gezinnen waarvan het gezinshoofd werkloos of niet beroepsactief is, een bijstands- of sociaal zekerheidsinkomen heeft, landbouwer is, migrant met een andere dan de EU-nationaliteit is, alleenstaande ouder is met kinderlast, alleenstaande bejaarde is, ouder dan 75 jaar, de weduwstaat heeft, een vrouw is en/of ongeschoold arbeider. Hoe meer van deze kenmerken in één persoon en in een gezin verenigd worden, hoe groter de kans op bestaansonzekerheid wordt. Armoede is een aanfluiting van de mensenrechten; zij is een onrecht. Armoede is een gevaar voor de democratie. De traditionele benadering van armoede als probleem, maakt ons soms immers doof voor de stem van de mensen die in armoede leven en versterkt ongetwijfeld de overheersing van die armen. Voortdurend wordt in het 'Verslag' dan ook de link gelegd met het vraagstuk van de maatschappelijke participatie.  2. EEN GEVAAR VOOR DE DEMOCRATIE. Wie, om welke oorzaak ook, arm is. Wie of geen kansen heeft gekregen of ze niet heeft benut of vergooid, leeft met het gevoel "niet meer mee te tellen", "onnuttig" te zijn, een derderangs- een nietburger te zijn. Naast het materiële gebrek is dat de ware vloek van de armoede. Deze maatschappelijke uitsluiting, het niet langer en op geen enkel vlak participeren, is "gefundenes fressen" voor de zoekers naar zondebokken, voor simplismen, voor demagogie en manipulatie. Centraal staat ook het thema van het 'burgerschap': de vraag naar de verhouding tot de gemeenschap en naar de mogelijkheid om van zijn rechten gebruik te maken. Daarom is het de hoogste tijd dat wij de armen niet langer als "lijdende voorwerpen" behandelen, maar als partners, als broeders en zusters. Dat wij naar hen luisteren, samen naar oorzaken peilen, samen naar oplossingen zoeken. Door het als vanzelfsprekend en onvermijdelijk te beschouwen dat er altijd armoede heeft bestaan en dat er dus altijd armen zullen zijn, houden wij de misdeelden in de wurggreep van de sociale uitsluiting. Kurieren am Symptom? Voorkomen is beter dan genezen en goedkoper!  3. ARMOEDE EEN AANFLUITING? TERUGFLUITEN DAN!  3.1. ARMEN HEBBEN VOLSTREKT GELIJKWAARDIGE RECHTEN.  - Armen hebben in de eerste plaats recht op recht. De verenigingen in het veld die de belangen van (kans)armen vertegenwoordigen moeten toegang krijgen tot de rechtsbedeling. De neoliberalen van de VLD willen van rechten voorrechten maken. Welke arme zal in de modellen van Verhofstadt en C° nog de kans krijgen op rechtszekerheid...? De VU zal deze onrechtvaardige plannen met alle middelen bestrijden. De Volksunie wil dat elk OCMW over een dienst rechtshulp beschikt waar iedereen terecht kan en betaalt afhankelijk van zijn inkomen. De recente uitbreiding van het systeem van de rechtshulp door de advocaatstagiairs (pro-deo) naar alle advocaten die dit wensen en daarvoor een billijke vergoeding krijgen vinden wij een positieve zaak.  - Armen hebben recht op een gezin. Ouders, alleenstaande of niet, moeten steeds vaker meemaken dat hun kinderen ontnomen, "geplaatst" worden ... enkel en alléén maar omwille van de armoede. Armoede mag niet bestraft worden! Een meer rechtstreekse betrokkenheid van de onmiddellijke omgeving van het kind (in casu de ouders in de eerste plaats) en het verhelpen van problemen die daar leven kan corrigerend werken. De beste bedoelingen zijn bij de ouders dikwijls aanwezig, maar zij slagen er niet altijd in deze bedoelingen in de praktijk om te zetten. Kansarmoede is een kluwen van diverse problemen die onderling samenhangen en elkaar versterken. De hulpverlening kan maar effectief zijn als de gezinsproblematiek in haar totaliteit wordt aangepakt. Het gezin heeft als samenhorigheidskring zijn eigen waarde en moet aldusdanig beschermd worden. Het gerecht, de OCMW's, de welzijnsinstellingen moeten als eersten het elementaire sociale recht op het samenleven van ouders of alleenstaanden met hun kinderen beveiligen én verdedigen. De overheid heeft de plicht dit financieel mee mogelijk te maken. Toch willen we duidelijk stellen dat de beroering die recent naar aanleiding van een verkeerde interpretatie van het armoederapport ontstond rond elke vorm van plaatsing in instellingen o.i. niet terecht is. Zij doet afbreuk aan het professionele werk dat in tal van instellingen voor bijzondere jeugdzorg in de meest moeilijke omstandigheden wordt verricht.  - Armen hebben recht op een inkomen. De VU verwoordde haar ideeën over een menswaardig inkomen in de congresteksten van Leuven. We voorzien enerzijds in een basisinkomen en anderzijds in het recht op een bestaansminimum. Een verhoogde kinderbijslag is wellicht het belangrijkste middel om de armoedeproblematiek te lijf te gaan. Algemene regelingen, mét oog voor een doeltreffende selectiviteit en efficiëntie, genieten daarbij de voorkeur op willekeurige maatregelen.  - Armen hebben recht op een menswaardige huisvesting. Het aandeel van de woonkost in het globale gezinsbudget is in de meeste gevallen veel te hoog. Lage inkomensgezinnen komen overwegend terecht op de secundaire woningmarkt, met huurwoningen van lage kwaliteit en een verhoudingsgewijs zeer hoge prijs. Anderen zijn meer en meer aangewezen op gemeubelde kamers en camping. Deze woonvormen zijn een treffende illustratie van sociale verdringing in de steden (vb. Brussel). In het algemeen wordt aangenomen dat Vlaanderen voldoende woningen heeft, en toch zijn er een niet nader te tellen aantal daklozen, verblijven 2.000 personen in residentiële opvangcentra voor thuislozen en wordt het totaal aantal thuislozen dat onderdak vindt in krotwoningen, kraakpanden of logement geschat op 26.000. In Vlaanderen bestaat slechts 5% van het woningpatrimonium uit sociale huurwoningen (116.803 sociale huurwoningen in 1993, 18% van alle huurwoningen). In vergelijking met onze buurlanden is dit heel weinig. Daarom moeten méér sociale woningen beschikbaar zijn, met absolute voorrang voor aanwijsbare armen. Een structureel samenspel tussen de OCMW's en de Sociale Huisvestingsmaatschappijen moet wettelijk geregeld worden. Uitwijzing mag alleen als a priori een behoorlijke vervangwoning is voorzien. Sociale verhuurkantoren, huurdersverenigingen en aanverwante initiatieven verdienen een structurele erkenning.  De Volksunie herhaalt haar stelling dat speculatieve leegstand moet bestreden worden door onteigening zonder winst voor de eigenaars.  - Armen hebben recht op gezondheid. Precies ten gevolge van de vicieuze cirkel, "laag inkomen, krakkemikkige huisvesting, onevenwichtige voeding" vormen de armen een risikogroep bij uitstek. Daarom moeten zij de eerste doelgroep uitmaken van de gezondheidsvoorlichting en preventie. Daarom moeten zij drempelloze, remgeldloze toegang krijgen tot de gezondheidszorg.  - Armen hebben recht op werk. De initiatieven inzake sociale economie, laagdrempelige opleidingsvoorzieningen, inschakelingsmogelijkheden in de non-profit sector op wijk- en buurtechelon moeten op alle mogelijke manieren aangemoedigd worden.  - Armen hebben recht op cultuur, op zinvolle vrije tijdsbesteding, sport en ontspanning. Een specifieke rol is hier weggelegd voor de buurthuizen en het buurtopbouwwerk.  - Armen hebben recht op onderwijs. Zo'n 85 % van de zittenblijvers in het eerste leerjaar komt uit kansarme gezinnen. Anderzijds blijkt het onderwijs de bestaande verhoudingen in de maatschappij te bestendigen. Uit recent onderzoek (Verhoeven J., Kochuyt T., Kansenongelijkheid in het onderwijs, 1995) is nog maar eens gebleken dat de kansen die men krijgt in het onderwijs samenhangen met de gezinssituatie en gezinscultuur. Kansarme jongeren, ook al zijn ze ertoe bekwaam, nemen minder deel aan de studierichtingen die hogere studies gemakkelijker toegankelijk maken. Hierdoor missen zij belangrijke kansen. Tussen de school- en thuiskultuur gaapt een kloof die niet zomaar te overbruggen valt. Onderwijs is voor velen onder hen een vreemde wereld die zij als bedreigend ervaren. Uit vrees verantwoordelijk gesteld te worden voor hun onvermogen en onmacht mijden ze kontakt. Bezorgd als ze zijn om hun kinderen, binden kansarme ouders dikwijls een strijd aan tegen de school. De school kan hier een aantal stappen zetten om deze spiraal te doorbreken en de kansengelijkheid binnen het onderwijs te bevorderen. Er zou bijzondere aandacht moeten uitgaan naar de onderwijsondersteuning en begeleiding van kansarme jongeren bij studieproblemen en studiekeuze door school en PMS.  3.2. EEN VLAAMS BELEID INZAKE ARMOEDEBESTRIJDING  - Een coherent, dus horizontaal beleid moet worden gevoerd. In alle beleidssectoren (onderwijs, jeugd, cultuur, tewerkstelling, huisvesting, gezondheid) moet elk dekreet, elk besluit doortrokken zijn van de aandacht, de voorrang voor de minstbedeelden.  - Er moet beslist worden om in de volgende legislatuur het VFIK-fonds  - Te bestendigen nà 1998  - Budgettair steviger te onderbouwen  - Zorgvuldig te besteden met prioriteit voor de grootstedelijke armoedebuurten met bijzondere aandacht voor Brussel.  HOOFDSTUK VI: KREATIEF ONDERWIJS.  1. INLEIDING. Onderwijs is een essentiële overheidstaak. Duizenden leerkrachten en jongeren hebben er dagelijks mee te maken. Aan inzet van middelen ontbreekt het in Vlaanderen allerminst. Met een begroting van 230 miljard besteden wij samen zo'n 45% van onze Vlaamse overheidsmiddelen aan onderwijs. Dit komt neer op een verhouding van 5 % van het Bruto Regionaal Product. De VU stelt zich garant om die verhouding van 5% van het BRP te handhaven. Vlaanderen kan zich niet permitteren minder uit te geven voor onderwijs dan het OESO-gemiddelde. Het recht op een modern, emanciperend onderwijs van hoge kwaliteit is immers een fundamenteel mensenrecht. In de technologische kennismaatschappij van morgen is het gevaar niet denkbeeldig dat de 'macht' geconcentreerd wordt in handen van relatief weinigen die over veel kennis beschikken. Het gevaar van een duale maatschappij bestaande uit 'kenners' en 'niet-kenners' is vandaag reeds aanwijsbaar. Spreiding van kennis wordt méér en méér een noodzaak om onze democratie in stand te houden. Mensen zijn immers vooral ongelijk door hun ongelijkheid in kennis, en dus in keuzedeskundigheid. Het moet ons dan ook sterk verontrusten dat heel wat leerlingen tijdens hun schoolloopbaan één of meer jaren achterstand oplopen, afhaken en géén enkel nuttig basisdiploma behalen. En ondanks al onze inspanningen heeft nog altijd 5 % van de bevolking problemen met lezen, schrijven of rekenen. Een volgehouden investering in "Human Capital" is noodzakelijk. Alleen op die manier kunnen jongeren zichzelf zijn en blijven en ten volle hun kans gaan op de arbeidsmarkt. Verder studeren is de beste garantie om werkloosheid te vermijden.  2. EEN NIEUWE STRUCTUUR. De onderwijsmiddelen moeten gelijk blijven. Maar daartegenover staat dat interne herschikkingen een aanzet tot een zekere rationalisatie moeten geven. Reeds jaren geleden stelde toenmalig minister van onderwijs Daniël Coens: in plaats van via pakten steeds meer te kunnen uitgeven om zo aan de verzuchtingen van de enen en de anderen te voldoen, staan we nu voor de dwingende noodzaak te saneren. Ook het Vlaams regeerakkoord wees dezelfde richting aan :"gelet op de budgettaire mogelijkheden zal de basis gelegd worden voor meerdere fundamentele ingrepen die op langere termijn aanleiding moeten geven tot een efficiëntere aanwending van overheidsmiddelen". De uitgangspunten van de VU zijn duidelijk: voor goed en degelijk onderwijs mag en moet, niveau per niveau, de nodige financiering voorzien worden. Uitwassen en doublures zijn hoe dan ook uit den boze. Het schoolpact heeft zijn grote verdienste. Het prijskaartje kan echter niet ontkend worden. Rationaliseren en het efficiënter inzetten van de middelen zijn een dwingend gegeven. De bestaande nettenstructuur kan grondig vereenvoudigd worden. Via de weg van de samenwerking, en niet via de weg van de schoolstrijd, moet een optimale structuur op poten worden gezet. De VU streeft naar een actief pluralistisch basisonderwijs. Het komt in de eerste plaats de gemeenten toe dit basisonderwijs in te richten. Vooral in het middelbaar onderwijs deed de verzuiling de kosten oplopen. Om te komen tot een pluralistisch secundair onderwijs streeft de VU naar netoverschrijdende samenwerking in structuren en afspraken rond programmatie, na- en buitenschoolse opvang, leerlingenvervoer en het gebruik van infrastructuur. Uiteindelijk moeten gemeentelijk en provinciaal onderwijs binnen een lokaal gedecentraliseerd gemeenschapsonderwijs worden geïntegreerd. De Volksunie steunt de rationalisatieplannen in het Hoger Onderwijs Buiten de Universiteit. Betreffende het HOBU-decreet benadrukt de VU dat de inspraak en participatie van de studenten uiterst belangrijk is. De verplichte studentenraad, 50%-vertegenwoordiging in de Raad van Sociale Voorzieningen, 25%vertegenwoordiging in de Departementale Raad en de Academische Raad en 13%-vertegenwoordiging in de Raad van Beheer + de garantie dat deze vertegenwoordigers volle vrijheid krijgen zijn verworvenheden waarvoor de VU binnen de Vlaamse Regering zeer sterk heeft gepleit. De sociale voorzieningen voor het Hoger Onderwijs Buiten de Universiteit werden vastgelegd op 3.000 frank/student. Principieel is de VU voorstander om deze gelijk te schakelen met deze van de universiteitsstudenten. In het Universitair onderwijs, met zijn negen instellingen in Vlaanderen, wemelt het van overlappingen en doublures. Dit heeft nog weinig met keuzevrijheid te maken. Weliswaar werd hieraan gedeeltelijk tegemoet gekomen met het megadecreet van 1991 dat een minimaal studentenaantal per richting voorziet als basisvereiste voor verdere financiering. Dit is echter een te beperkte stap naar rationalisering. De adviezen die de Vlaamse Interuniversitaire Raad tot heden formuleerde zijn dermate beperkt van aard dat ze het aanbod nauwelijks beroeren. Het project Universiteit Vlaanderen dringt zich op. Het is een ambitieus en per definitie pluralistisch project met als grote uitdaging de kredieten zo optimaal mogelijk te benutten in plaats van de huidige doorgedreven fragmentatie. Evengoed geldt dit laatste voor het aanwenden van de onderzoekskredieten. De huidige middelen zijn niet zozeer ontoereikend, ze moeten beter gekanaliseerd worden. De budgettaire inspanningen voor Onderzoek en Ontwikkeling moeten tot 1 % van het Bruto Regionaal Product worden opgedreven. In de opleidingen van de eerste en de tweede graad aan de universiteit verwerpen we de sluipende verengelsing. Op universitair vlak moet de samenwerking met Nederland veel intensiever verlopen, onder meer om op het wetenschappelijke vlak de Nederlandse taal een plaats te geven in Europa.  3. DE LEERKRACHT. De eerstvolgende jaren mag een veelvoud aan vacatures in het onderwijs verwacht worden. Alleen al tegen het jaar 2005 komen zo'n 5.000 jobs vrij in het basisonderwijs en zo'n 10.000 in het middelbaar onderwijs. Dit brengt ons bij het profiel van de leerkracht, zijn rekrutering en opleiding. De rekrutering van jongeren voor een pedagogische opleiding verloopt niet ideaal. We moeten ernaar streven jongeren opnieuw uit idealisme te doen kiezen voor een baan in het onderwijs. Daartoe dringt zich een financiële en maatschappelijke opwaardering van het beroep van kleuterleider/ster, onderwijzer en regent op. Daarbij kan gedacht worden om al deze leerkrachten eenzelfde bezoldiging toe te kennen. Toekomstige leerkrachten voor om het even welk niveau, moeten naast een degelijke vakopleiding ook een volwaardige pedagogische vorming genieten. Voor dit laatste staat vooral de pedagogische hogeschool - die ter zake op decennia ervaring kan bogen - garant. Daarnaast stelt zich, op universitair  vlak, het dringende probleem van de aggregatie. Een versnelde uitbouw van het Departement Lerarenopleiding (DLO) is, na het jarenlange getalm, meer dan ooit aangewezen. De VU kiest voor een professioneel model, waarbij een leraar in staat is de eigen activiteiten te analyseren, de noden van zijn leerlingen aan te voelen, er adequaat op te reageren en in een open discussie richting te geven aan de uitbouw van zijn onderwijs. Een leraar of opvoeder die er in slaagt een autoriteit te zijn - zonder autoritair te zijn - krijgt van jongeren spontaan waardering en dus gezag. Dit veronderstelt meer disciplineoverschrijdend Ieren werken, soepeler inzetbaar zijn en reële kansen op bij- en nascholing in het kader van een permanente opleiding. Het huidige reaffectatiesysteem is sociaal en pedagogisch onaangepast en moet grondig worden hervormd.  4. DE LEERLING. Het behalen van een diploma moet het resultaat zijn van een geheel van doelstellingen die onze gemeenschap op het oog heeft. Dit moet het bereiken van de 'eindtermen' overstijgen. Rond thema's als gemeenschapszin, politieke vorming, integratie, vredesopvoeding, cultuurbeleving en creatieve zelfontplooiing tekenen zich vandaag nieuwe vormingsbehoeften af. De prestatiegerichtheid moet worden aangevuld met een pedagogische aanpak die beter aan de individuele leerling en zijn persoonsontwikkeling is aangepast. Wij pleiten voor het invoeren van een asielrecht in de scholen: jongeren de kans bieden om tijd vrij te maken om persoonlijke problemen aan te pakken. Voor de VU moet er meer ruimte gecreëerd worden voor niet strikt schoolse activiteiten zoals sport (minimum 1 uur/dag in het basisonderwijs!), sociaal-culturele werking, creatieve ontplooiing, muzikale expressie, communicatieve vaardigheden. Bijzondere aandacht vraagt de VU voor het Technisch en het Beroeps Secundair Onderwijs. Zolang men het Technisch Secundair Onderwijs niet als een aan het Algemeen Secundair Onderwijs evenwaardige richting gaat promoten, zullen te veel ouders de vastgeroeste vooroordelen tegen het technisch onderwijs blijven koesteren. Knappe leerlingen met hoge technische aanleg gaan te vaak verloren, zodat de uitbouw van een sterke technisch-wetenschappelijke richting gehypothekeerd blijft. De wisselwerking industrieschool is in deze richting een absolute vereiste. Te veel wordt ook het Beroeps Secundair Onderwijs door ouders, maar ook door de werkgevers, als minderwaardig aanzien. Te vaak wordt het als een 'restonderwijs' beschouwd waar jongeren terecht komen na een soort 'watervaleffect' uit de andere richtingen. In het BSO moet de beroepspraktijk centraal staan, samen met een aangepaste algemene en maatschappelijke vorming.  HOOFDSTUK VII: CULTUUR: HERSTEL HET EVENWICHT! "De taak van het cultuurbeleid moet er op gericht zijn het gestoorde evenwicht te herstellen, de invloed van de economische sector tot redelijke verhoudingen terug te dringen en ruimte te scheppen voor de ethische, esthetische en metafysische noden." (Max Wildiers).  1. DE POSITIE VAN HET NEDERLANDS. "Taal is gans het volk". De reeds verworven bevoegdheden inzake taal maken de Taalunie, de Spellingshervorming of nog het dekreet op de personeelsadvertenties mogelijk. Vlaanderen moet echter volle bevoegdheid krijgen inzake het taalgebruik, dit is slechts het logisch verder zetten van een zuivere federale logica. Onder impuls van de VU maakte Vlaanderen reeds gebruik van de verworven bevoegdheden. Zo kwamen er bepalingen i.v.m. het taalgebruik bij verkiezingen en was er de wijziging van het zgn. Septemberdecreet. Zo werd het juridisch kader ter bevordering van Nederlandstalige personeelsadvertenties gerealiseerd, met inbegrip van een strenge sanctieregeling (nietigheid, geldboete en gevangenisstraf). Toch verschenen er in de maanden februari/ maart 1995 nog 101 anderstalige advertenties (waarvan 18 uitgingen van bedrijven gevestigd in Vlaanderen, doch buiten Brussel) in de weekend edities van de Vlaamse kranten (Gazet van Antwerpen, Belang van Limburg, de kranten van de V.U.M. en de Persgroep). Wij wezen de betrokken bedrijven op de bestaande regelgeving en peilden naar het waarom van anderstalig adverteren. Uit verschillende telefonische en schriftelijke reacties, stellen wij vast dat de betrokken bedrijven niet op de hoogte waren van de nieuwe bepalingen uit het Septemberdecreet. Wij ontvingen vanwege de bedrijven geen uitgesproken negatieve reacties, noch uitingen van manifest verzet om zich naar de bepalingen van het Septemberdecreet te richten. Wij menen dat enerzijds een informatiecampagne en anderzijds een stipt beleid naar de geschreven pers kan bijdragen tot een meer correcte toepassing van dit dekreet. Vermits de volle Vlaamse bevoegdheid inzake taal nog niet gerealiseerd is en de huidige taalwetten mee de oorzaak zijn van spanningen tussen de verschillende delen van de federale staat, wensen wij verbeteringen aan de bestaande federale taalregelingen. Ons inziens kunnen faciliteiten niet langer, in elk geval moeten de bestaande faciliteiten éénvormig en restrictief geïnterpreteerd worden. Een federale staat is slechts werkzaam indien het principe van de federale loyauteit door alle partners onderschreven en beleden wordt. Zo is de werking van de federale regering de plaats bij uitstek waar blijk moet worden gegeven van federale loyauteit. De minister die Engels sprak in Oostende bewees dat federale loyauteit niet voor de hand ligt en verankerd moet worden in spelregels. De Volksunie wil dan ook dat de federale ministers de drie landstalen kennen en gebruiken. Deze eis is des te meer logisch omdat het principe reeds is ingeschreven in de wetgeving. Mandatarissen van lokale besturen moeten immers de taal kennen van het taalgebied waar de gemeente gelegen is. Wat geldt voor mandatarissen van lokale besturen, geldt dit niet a fortiori voor federale ministers? De bestaande Taalwetten bevatten een aanzet tot homogeniteit en tegelijkertijd een anomalie. (Daar waar als principe gesteld wordt dat de centrale diensten voor hun betrekkingen met particulieren gebruik maken van die van de drie talen waarvan de betrokkenen zich hebben bediend, moet vandaag reeds aan de private bedrijven in de taal van het gebied geantwoord worden.) Ingevolge het gelijkheidsbeginsel is er geen reden om een onderscheid te maken tussen private bedrijven en particulieren. Aldus wordt niet alleen het principe nu reeds uitgehold, bovendien is de huidige regeling vatbaar voor vernietiging door het Arbitragehof. Wij pleiten resoluut voor het toepassen van de taal van het gebied. Verder wensen wij een effectieve sanctionering van de Taalwetten. Wat baat het een taalregeling uit te vaardigen, wanneer er geen strafbepalingen zijn voorzien? Wat baat een klacht bij het Vast Komité van Toezicht indien er geen sancties zijn en geen juridisch afdwingbare uitspraken? De onderwijstaal in Vlaanderen is het Nederlands! In Nederland beweert een hoogleraar Toegepaste Taalwetenschappen (!) dat het hoger onderwijs niet hoeft vast te houden aan het Nederlands als onderwijstaal. Wij wensen hiervoor geen enkele ruimte te laten! Als we het Nederlands uit het onderwijs bannen zal het snel degraderen tot een volkstaaltje voor minder gestudeerden. In de "betere kringen" zal men dan enkel Engels praten. Zij zullen eigen Engelse scholen vragen, de administratie zal in het Engels verlopen.... en we kunnen de taalstrijd van voor af aan beginnen! In de eerste en de tweede cyclus van het universitair onderwijs geldt dit principe zeer strikt. Slechts voor beperkte gastcolleges kan hierop een uitzondering worden toegestaan.  2. LETTEREN. Het letterenbeleid vervult slechts een bescheiden rol en de tijdsgeest lijkt het boek niet gunstig gezind te zijn. De wereld van televisie, virtual reality en computervertier is dominant aanwezig! Kan de overheid corrigeren en aanvullen? De studie naar het koop-, lees- en leengedrag in Vlaanderen bevestigde hetgeen reeds lang gevreesd werd: de leescultuur in Vlaanderen gaat erop achteruit, meer dan de helft van de Vlamingen leest zelden of nooit een boek, of anders uitgedrukt: "De Vlaming geeft meer uit aan eieren dan aan boeken!" Intussen steeg het Letterenbudget in de periode 1991-1994 met 42% en bedroeg in 1994 bijna 80 miljoen. Dit bedrag blijft constant voor 1995. De werkbeurzen aan auteurs stegen de afgelopen jaren van 9 naar 18 miljoen frank. Ook de 2 miljoen, die in 1994 voorzien was voor het onderzoek naar het leesgedrag bleef behouden in 1995, immers de zorg om het lezen en de taal werd bestendigd. Maar het mag nog meer en het moet nog beter kunnen! Diverse maatregelen kunnen bijdragen tot een betere situatie van de letteren in Vlaanderen: een gereglementeerde en objectieve boeken top-10, de verwezenlijking van een Fonds voor de Letteren, een behoorlijk fiscaal en sociaal statuut voor de auteur, een veralgemenend en bindend modelcontract voor de uitgave, hervormingen in de lezingenlijst, de werkbeurzen en de ondersteuningen, de promotie in Vlaanderen en in het buitenland, de samenwerking met Nederland, de uitbreiding van het leesonderzoek naar de motieven van de ontlezing, een lopend onderzoek naar het profiel van de bibliotheekgebruiker, de auteurslezingen vooral in bibliotheken en scholen, de oprichting van een permanente overlegstructuur tussen de verschillende partners in het boekbedrijf, een verhoogde inspanning voor het bibliotheekwerk, de leesbevorderingscampagne, een op te richten Fonds Leenvergoedingen, een vaste boekenprijs. Het bibliotheekdecreet geldt nog steeds als een voorbeeld van hoe in Vlaanderen op een volwassen wijze een pluralistisch georiënteerd cultuurbeleid mogelijk is. Wij moeten tot onze spijt vaststellen dat er nog steeds gemeentebesturen zijn die het grote gelang van de openbare bibliotheek, als het centrum van toegankelijke informatie, niet willen inzien. Verder terugkrabbelen op het bestaande bibliotheekdecreet is voor de VU niet meer mogelijk. De Volksunie diende onlangs een poëziedecreet in. Wij beschouwden dit voorstel als een signaal en pleidooi voor een herwaardering van alle dag-, nacht- en zondagsdichters en liefhebbers van taal, tekens, gevoelens en kunst. Een warme oproep tot groeiend respect voor de poëzie van het weten, het denken, de verwondering, de zintuigen, intuïtie, verbeelding, ontdekking, geloof in het woord, oorsprong, associatie, de zinnen, begeestering, het scheppende, spontaneïteit, het (boven)-natuurlijke, emotie, authenticiteit, meditatie, stilte en humor.  3. MEDIA. Het overheidsoptreden in de media (en inzake televisie, cultuuruitdrager bij uitstek) heeft een democratische en cultuurpolitieke grondslag. De mediawereld evolueert echter snel en de (Vlaamse) overheid wordt telkens voor voldongen feiten geplaatst. Vermits de overheid in dit belangrijke domein slechts een bescheiden rol speelt, moet zij pragmatisch handelen en zich voornamelijk bekommeren om de openbare zender. Commerciële zenders vormen geen prioritair aandachtspunt in het televisiebeleid. Wel moet de overheid voor haar burgers de vrije zenderkeuze garanderen, dit betekent ondermeer ook dar, een beperkt sociaal abonnement op de kabel mogelijk moet zijn. Ten slotte moet de overheid over een instrument beschikken om wetenschappelijk werk inzake media te doen. Er is een cultuurpolitieke reden om op te treden in het medialand: de zorg om de kwaliteit en het Vlaams karakter van het medialandschap, de bevordering van het eigen cultuurproduct, het tot zijn recht laten komen van de diversiteit van culturele stromingen. Het concept openbare televisie blijft voor ons overeind: in onze visie is de openbare radio en televisie het centrale element in de mediadiscussie. De politieke overheid heeft tot taak de BRTN zo te doen werken dat er op een leefbare manier cultuur en kwaliteit gebracht wordt. De VU weet dat daarom een grondige hervorming van de BRTN onontbeerlijk is. Commerciële zenders mogen niet het middelpunt van de politieke belangstelling zijn. Ons inziens verkoopt een commerciële zender in de eerste plaats reclameblokken, tussendoor opgevuld met programma's. Zo menen wij dat het bestaande gedifferentieerde radioaanbod van BRTN werkt tot tevredenheid van het merendeel van het Vlaamse publiek. Wij verzetten ons dan ook uitdrukkelijk tegen een landelijke commerciële radiozender. Inzake de lokale radio en televisie, wensen wij het lokale karakter van deze media te onderstrepen. Wij menen dat samenwerking op het vlak van programmatie, reclamewerving, promotie, nieuwsgaring en gemeenschappelijke radio-uitzendingen, elementen zijn die al snel de deur openzetten naar een verwording en uitholling van de "lokale" component in de definitie van lokale radio en televisie. Wij blijven gekant tegen de ongebreidelde komst van op Vlaanderen gerichte uitzendingen uit het buitenland. België is met een bekabelinggraad van 95 %, het dichtst bekabelde gebied ter wereld. Vlaanderen leverde een grote inspanning om een degelijke kabelinfrastructuur uit te bouwen. Vele andere Europese landen leverden deze inspanning niet, noch lijken zij van plan dit te doen. Paradoksaal genoeg wordt ons kleine cultuurgebied gestraft voor deze inspanning. Immers, elke zender die bij een kabelmaatschappij binnenkomt, kan vrijwel het gehele Vlaamse publiek bereiken. Eigenlijk is in geen enkel land de markt zo vrij als hier bij ons. Het is voor een buitenlandse zender slechts een geringe investering om het volledige Vlaamse publiek te bereiken. De Volksunie meent bijgevolg dat Vlaanderen geen Europese lesjes te krijgen heeft inzake protectionisme. De bescherming van de "kleinere" Europese culturen blijft voor de VU een prioritair aandachtspunt. Zo zullen we blijven wegen op de Europese besluitvorming, meer bepaald in overleg met de andere (kleine) culturen in Europa. In afwachting van resultaten op Europees vlak zullen we in eigen land maatregelen moeten nemen. Deze maatregelen moeten onze markt minder aantrekkelijk maken voor buitenlandse privé-zenders en tegelijkertijd beantwoorden aan de sociale bekommernis om ten aanzien van de brede bevolking het recht op informatie en ontspanning te kunnen vrijwaren.  10. Voorstellen voor een Vlaams mediabeleid.  1. BRTN met als opdracht: informatie, cultuur en (de betere) ontspanning. De openbare omroep vervult deze opdracht niet in een luchtledige ruimte, maar in een dynamische samenleving waarbinnen gemeenschapszin steeds meer een cruciale factor wordt. In het proces van democratische burgerschapsvorming moet de openbare omroep mee een stuwende rol spelen.  2. Aan deze taakomschrijving beantwoordt een budget. Het is de taak van de overheid ervoor te zorgen dat dit budget voldoende groot is om de opdracht volwaardig te kunnen waarmaken. Dit betekent ook dat wij wensen terug te keren tot de orthodoxe situatie van een openbare omroep met overheidsgeld en reclamegelden voor de commerciële zenders. Het huidige systeem van een vaste basisdotatie (huidig bedrag eventueel aan te passen in functie van de nieuwe opdracht), die jaarlijks wordt geïndexeerd is een formule die wij niet verwerpen. Los van de discussie over het retributiekarakter, vragen wij ons wel af waarom er 15 mia. K&L-geld wordt opgehaald in 1995, indien het niet dient voor de financiering van de radio en televisie. Daarom pleiten we voor een volledige bevoegdheid over inning en besteding bij de gemeenschappen of de gewesten. Indien het geïnde bedrag niet volstaat om de dotatie vol te storten, aan te vullen door de overheid. Indien het geïnde bedrag de dotatie overschrijdt, te gebruiken voor steun aan verankering of diversificatie van de pers. Sponsoring kan, maar moet aan strikte reglementering onderworpen worden. VTM kan verder elk initiatief nemen om de vrijgekomen. segmenten inzake televisiereclame in te palmen. Het VTM-monopolie kan echter niet meer door de overheid gegarandeerd worden.  3. Voorts moet BRTN samenwerken met commerciële zenders. Samenwerking, in plaats van gelijktijdige uitzending van verkiezingsshows of sportevenementen, is immers een bewijs van goed beheer en een garantie voor een hogere kwaliteit.  4. Samenwerking moet ook groeien met andere "kleinere" taal- en cultuurgebieden in Europa. De samenwerking met Nederland moet daarbij opnieuw prioritair worden gesteld.  5. De Raad van Bestuur mag enkel het algemeen beleid bepalen. De leden worden weliswaar door de Vlaamse Raad aangesteld, maar leveren het bewijs van een reële deskundigheid (academisch en/ of professioneel). De Vaste Kommissie moet worden afgeschaft. Zo moet de omroep dagelijks bestuurd worden door een directiecollege met een in tijd beperkt mandaat. In dit kollege moet voldoende managing talent aanwezig zijn. De gastprogramma's moeten grondig worden geëvalueerd, zo nodig afgeschaft. In het kader van de informatieopdracht moet de Teletekstberichtgeving op een volwaardige wijze worden uitgebouwd.  6. Het directiecollege zorgt voor een doorzichtige en soepele structuur waarbij overbodige tussenstations uitgeschakeld worden. In het verleden was de BRTN al te zeer een instrument van de vakbondsbeweging. Nieuwe personeelsleden krijgen alleszins niet het ambtenarenstatuut, ook voor het huidige personeel moet een herziening van het statuut mogelijk zijn. Wel moet er een zekere bescherming zijn voor de journalisten.  7. Bij de BRTN wordt een consumentenland opgericht met een brede samenstelling van de maatschappelijke actoren. Opdat ook de kijker en de luisteraar mee een kwalitatief oordeel vellen over de programmering van de BRTN.  8. Het beleid tegenover de lokale media moet geïnspireerd worden vanuit de zorg om een maximale lokale verankering.  9. Kabelmaatschappijen oefenen een openbare dienst uit: namelijk het vervoer van beeldsignalen naar de huiskamer. Kabelmaatschappijen kunnen uiteraard verder nieuwe diensten ontwikkelen. Initiatieven zoals Telenet Vlaanderen zijn noodzakelijke en uitdagende projecten, toch wil de VU ook dat de overheid de distributie van de ‘must carry’ programma's koppelt aan een sociaal abonnement. De Vlaming moet zelf kunnen kiezen voor een klein pakket van programma's en mag niet verplicht worden om een steeds duurder kabelabonnement te betalen met een hoop ballast. Binnen dit pakket moet het recht op informatie kunnen voldaan worden.  10. Omdat er voor een goed beleid inzake media en televisie, nood is aan degelijk voorbereidend studiewerk, meent de Volksunie dat de Vlaamse overheid de werkingsmiddelen, van de Mediaraad beter zou besteden aan een gedegen Media-instituut in samenwerking met de Vlaamse Universiteiten.  4. SOCIO-CULTUREEL WERK EN VERZUILING. De zopas gestemde dekreten op het socio-cultureel werk zijn ambivalent. Wie beweert dat ze de verzuiling in stand houden (cfr. de VLD) verwart verzuiling met "ideeëngoed". Maar anderzijds zijn ze een gemiste kans om tot communicatieve planning en pluralistische samenwerking te komen. De VU keurde het dekreet op de verenigingen goed, omdat ze beseft dat het brede bereik voor cultuurspreiding via het verenigingsleven loopt. De verzuilingseffecten van hun bovenbouw werden drastisch ingeperkt, omdat het aantal personeelsleden nu niet meer afhankelijk is van het aantal leden of afdelingen, maar van de effectieve werking ervan. De kritiek van de liberalen is dubbelzinnig: onder het mom van verzuiling verdedigen ze organisaties die eigenlijk nog bestaan bij de gratie van het cultuurpact maar in werkelijkheid amper nog een werking hebben, maar wél personeel. De VU heeft wel kritiek op de spreiding en de normen voor de vormingsinstellingen. We verwijzen hierbij naar ons stemgedrag (onthouding) als meerderheidspartij, en naar de tussenkomsten en initiatieven van Herman LAUWERS, die er niet voor terugdeinsde om ook met de oppositie samen te werken als dit beter in de lijn lag van het VU-programma (cfr. voorstellen van dekreet omtrent de vormingsinstellingen). Onze aandacht gaat nu echter vooral naar de bovenbouw: de koepels, de federaties, het Centrum voor Cultuurbeleid en de Raad voor Cultuur. Hier moeten de ontzuilingsprincipes gerealiseerd worden zoals die zijn goedgekeurd in de resolutie van de Vlaamse Raad (de laatste die in deze legislatuur werd goedgekeurd) onder druk van de werkgroep. Ontzuiling waarvan Herman Lauwers voorzitter was. Met hem beschikt de VU over één van de hooguit vier à vijf parlementsleden die de sector ten gronde kennen en meer weten te vertellen dan slogans. De VU pleit ook voor de afschaffing van de subsidiëring van de politieke vormingsinstellingen (zie voorstellen dekreet) omdat dit overeen gekomen was bij de uitwerking van de financieringswet op de politieke partijen. Maar CVP en SP weigerden ons voorstel goed te keuren, ondanks het akkoord.  5. NOEM HET MAAR IN ÉÉN WOORD KUNST. Niemand kan ontkennen dat de Kunstensector de laatste 4 jaar een inhaaloperatie kende. Bovendien moeten nog heel wat lasten gedragen worden uit het verleden (de opera bvb.). Er zijn goeie initiatieven genomen, o.a. inzake het Vlaamse Filmproductiefonds.  DE VU WIL IN DE TOEKOMST 2 AKSENTEN LEGGEN:  - De middelen voor de Kunstensector moeten geleidelijk verhoogd worden met een groei die hoger is dan de gemiddelde groei van het Vlaamse overheidsbudget.  - Het systeem van een kwalitatieve beoordeling (cfr. dekreet Podiumkunsten) moet uitgebreid worden maar nog meer geobjectiveerd, door een verbod op elke persoonlijke betrokkenheid van de leden van de Adviesraad. Het dekreet op de podiumkunsten moet geëvalueerd en zo nodig gewijzigd worden om een soepelere planning mogelijk te maken.  Er is dringend nood aan een Centrum voor Cultuurbeleid dat de overheid adviseert over een sector die in volle evolutie is. Vlaanderen scoort niet slecht, zelfs ondanks de schaarse subsidiemiddelen. Maar hoe moet het nu verder? Moet de overheid de succesvolle producties bijkomende middelen geven om te groeien en internationaal door te breken, of moet ze eerder de kleinere initiatieven steunen die in het zog daarvan een kwaliteitsniveau zouden kunnen bereiken? De VU heeft alleszins vragen bij het Mattheüseffekt van de toelagen voor Culturele Ambassadeurs. Deze middelen én die van de Nationale Loterij of de opbrengst van postzegels moeten mee opgenomen worden in de dekretale begrotingsartikelen. Dan pas kan een breed maatschappelijk debat gevoerd worden over de prioritaire besteding van de schaarse overheidsmiddelen en de nood aan een inhaaloperatie in sommige deelsectoren. Wat de gemeentelijke culturele infrastructuur betreft moet een spreidingsevaluatie gemaakt worden (culturele centra, bibliotheken, ...) en desgevallend een voorafname van het Investeringsfonds worden voorzien om planmatig noodzakelijke (ver)nieuwbouw ook effectief mogelijk te maken.  6. TERUGVORDERING VLAAMSE KUNSTWERKEN. Geen hedendaags cultuurbeleid zonder aandacht voor het verleden. De Volksunie blijft de terugvordering bepleiten van Vlaamse kunstwerken die in het verleden werden geroofd. De besprekingen in het kader van Unidroit m.b.t. het totstandkomen van het verdrag betreffende gestolen of op wederrechtelijke wijze uit het land gebrachte cultuurgoederen en de onderhandelingen over de recuperatie van kunstwerken vervreemd tijdens en na WO II slepen aan. Vandaag organiseert het Hermitagemuseum in St.-Petersburg een tentoonstelling van geroofde kunstwerken. De Volksunie stelde een lijst op van 71 kunstwerken met vermelding van de plaats waar zij zich vandaag bevinden en van nog eens 49 andere kunstwerken, waarvan de huidige bewaarplaats onbekend is. Deze kunstwerken zijn eigendom van de overheid, van in Vlaanderen gelegen Kerkfabrieken of andere instellingen. Zij werden weggevoerd door bezettingsmachten en de terugkeer van deze kunstwerken naar Vlaanderen vloeit logisch voort uit internationale rechtsprincipes. De Volksunie meent dat Vlaanderen zich op het internationale forum meer moet opwerpen als een volwaardige onderhandelingspartner om zo de terugkeer van onze kunstwerken te bewerkstelligen.  7. KULTUREEL BELEID EN STAATSVORMING. Het is in de huidige fase van de Staatshervorming nog steeds onmogelijk een volwaardig Vlaams cultureel beleid te voeren omdat over essentiële elementen in het culturele debat boven onze hoofden worden beslist. Zo wil de federale overheid geen Vaste Boekenprijs. In deze discussie, maar ook in andere, zoals het leenrecht of het kompleet overhoop gooien van het cultureel beleid via de lottomiljoenen, is het buitengewoon frustrerend en storend dat Vlaanderen, in toch bij uitstek culturele materies, geblokkeerd of bij het handje genomen wordt door de federale overheid. Ook de wijziging van het cultuurpact blijft een federale aangelegenheid, hoewel het over een bij uitstek culturele materie gaat. Vlaanderen is vragende partij om het archiefbeleid aan de gemeenschappen toe te wijzen. De samenwerking met Nederland op het vlak van het cultuurbeleid moet sterk uitgebreid worden.  8. SPORT IS TOF. Sportbeoefening behelst een sociaal netwerk dat in Vlaanderen ondergewaardeerd wordt tegenover de andere cultuursectoren. Recente Europese onderzoekingen wijzen erop dat de Vlaamse jeugd er qua fysieke prestaties de voorbije jaren op achteruit is gegaan. Het aantal uren dat jongeren per week aan sport besteden neemt zienderogen af. Sport is echter broodnodig. De overheid moet mee de mogelijkheden daartoe scheppen. Zij moet stimulerend en aanvullend werken t.a.v. het privé-initiatief. De federalisering van het sportbeleid is een feit. Toch blijven sommige sportfederaties dit halsstarrig ontkennen en passen zij zich niet aan de nieuwe staatkundige realiteit aan. Het kan niet langer dat gelden van de Nationale loterij aan deze sportbonden worden doorgeschoven. Het dekreet op de sportfederaties en het dekreet van de niet-betaalde sportbeoefenaar zijn aan dringende herziening toe. Verder pleit de VU voor een doorgedreven sportbeoefening op school. Eén uur sport per dag in het basisonderwijs is noodzakelijk. In het middelbaar onderwijs moeten minimaal 3 uur/week voor sport voorbehouden worden. Ook in het hoger onderwijs moet aan de studenten uitgebreid mogelijkheden worden geboden om aan sport te doen. Tenslotte pleiten wij voor een optimaal gebruik van de bestaande sportinfrastructuur die aanwezig is in gemeenten, provincies en de verschillende schoolnetten. Het kan niet dat sportzalen tijdens de dag (bv in sommige gemeenten) of 's avonds (scholen) niet benut worden. Coördinatie en nieuwe initiatieven (o.m. voor senioren) dringen zich op.  HOOFDSTUK VIII: ER BESTAAT GEEN VERDRAAGZAAMHEID ALS ER GEEN GRENZEN ZIJN AAN HET ONDULDBARE.  1. INLEIDING. Ten aanzien van de migrantengemeenschappen, wil de VU een beleid voeren dat nuchter is, zakelijk - rationeel; zonder nuchterheid is sereniteit immers uitgesloten. Een nuchtere benadering impliceert dat taboes en mythen doorgeprikt worden; dat kan alleen maar door te vertrekken van feiten, van juiste cijfers. De realiteit is de aanwezigheid op ons grondgebied van diverse migrantengemeenschappen; diversiteit inzake herkomst (volk van oorsprong, taal, cultuur, godsdienst...), diversiteit inzake statuut (migranten die zich hier blijvend vestigen, tijdelijk verblijvende buitenlanders, asielzoekers).  2. POLITIEKE PRINCIPES. Elke democratische politiek is primair gestoeid op een samenspel van rechten en plichten; plichten zijn slechts afdwingbaar als er navenante rechten zijn. Het is ons recht van de migranten, ongeacht hun herkomst en statuut, een onvoorwaardelijk respect te eisen voor hier vigerende wetten en algemeen maatschappelijke waarden. En voor ons staatsbestel, meer bepaald voor het federale feit, dat o.m. inhoudt dat Vlaanderen een homogeen Nederlandstalige deelstaat is, en Brussel een tweetalig Hoofdstedelijk Gewest. Het is onze plicht alle wettelijke en humane kaders te voorzien om een snelle, efficiënte, harmonieuze inpassing van de migranten mogelijk te maken. Dit betekent het weren van elke vorm van discriminatie: dit betekent dat een beleid moet gevoerd worden dat gestoeld is op integratie, participatie en emancipatie.  WELKE MAATSCHAPPELIJKE UITSLUITING OOK, ZE KAN ALLEEN MAAR LEIDEN NAAR GHETTOVORMING EN NAAR CONFLICTEN. Mutatis mutandis hebben de migranten de plicht ons bestel te respecteren. Zij hebben recht op gelijke kansen, op kennis en vorming via ons onderwijs, op waardige arbeid, inkomen en huisvesting. Zij blijven recht hebben op het beleven van hun taal, cultuur en godsdienst, met inachtneming van de hoger gestelde basisverplichtingen. Verdraagzaamheid kan alleen maar als er wederzijds inzicht is in elkaars eigenheid: elke vorm van informatieverschaffing moet gericht zijn naar het wegwerken van vooroordelen. Precies vanuit haar volksnationale en federale specificiteit, heeft de VU van oudsher een zeer bijzondere rol gespeeld en een gezicht gegeven aan het migrantenbeleid voor Vlaanderen en Brussel. Wij willen ONZE rijke cultuur opengooien voor migranten; en wij schatten de aanwezigheid van de talloze andere cultuurgemeenschappen die zich in Vlaanderen en Brussel komen vestigen, in als een verrijkend element. Maar de spelregels moeten gerespecteerd worden.  3. ENKELE CIJFERS. Een eerste conclusie dringt zich afleesbaar op: onze verantwoordelijkheid wat betreft Vlaanderen geldt voor 1 persoon op 25, wat betreft Brussel voor bijna 1 op 3. Een gedifferentieerde aanpak is derhalve noodzakelijk.  Per 1 januari 1994 waren er: EU NIET EU  In België 9,1 % migranten 60% 40%  In Vlaanderen 4,8% 60% 40%  In Brussel 29,2% 45% 55%  4. BELEIDSKLEMTONEN. Een structureel, institutioneel onderscheid dient gemaakt tussen de federale en de gemeenschapsbevoegdheden, met de nodige nuancering voor wat het Brussels Hoofdstedelijk Gewest betreft.  4.1. DE FEDERALE MATERIES. Het federale niveau is bevoegd inzake het toelatings-, het toezichts- en uitwijzingsbeleid, alsook inzake de globale rechtspositie van de vreemdelingen. Inzake het toelatingsbeleid blijft de VU bij een waterdichte toepassing van de migratiestop van 1974. Het toezichtsbeleid, en meer bepaald de identiteitscontroles, moeten gekoppeld worden aan de woonst, waarbij de taak van de wijkagent moet primeren; de controles moeten humaan en respectvol worden uitgevoerd. Niet de wetgeving is het probleem, wel de toepassing ervan. Inzake de globale rechtspositie, en met name het stemrecht, gaat de VU ervan uit dat de verwerving van politieke rechten moet gekoppeld blijven aan het verkrijgen van de Belgische nationaliteit. Daarom vraagt de VU:  - de versoepeling en vooral de versnelling van de procedure.  - Het niet-automatisch karakter, behalve voor de derde generatie, van het verkrijgen van de nationaliteit: na 5 jaar moet elke migrant, op eenvoudige vraag (een vraag is een wilsdaad, een bewijs van inpassing) de nationaliteit kunnen verwerven.  - Gesteld het principe van integratie en participatie, moet de mogelijke verwerving van de nationaliteit gekoppeld worden aan voldoende kennis van de streektaal, zoals dat overigens o.m. in Nederland, Canada en Zwitserland het geval is. In Vlaanderen dus Nederlands, in Brussel Nederlands en/ of Frans.  4.2. DE GEMEENSCHAPPEN. De "Bijzondere Wet tot Hervorming van de Instellingen" stelt expliciet dat de gemeenschappen "bevoegd zijn voor het onthaal en de integratie van de inwijkelingen", naast dus de overige persoonsgebonden materies. De Vlaamse Gemeenschap - en haar "ondergeschikt bestuur" in Brussel, de Vlaamse Gemeenschapscommissie - moet enkele prioriteiten hanteren:  1. In eerste instantie: taalkennis als conditio sine qua non voor integratie. Via het onderwijs op alle echelons moet een snelle basiskennis van het Nederlands mogelijk gemaakt worden voor de migrantenkinderen en voor hun ouders.  DIT VEREIST:  - Bijzondere omkadering door en gerichte opleiding van gespecialiseerde leerkrachten, te beginnen met de kleuterklassen.  - De uitbouw van schoolopbouwwerk, o.m. door de inschakeling van interculturele bemiddelaars.  - De uitbouw van bi- of interculturele programma's.  - Forse uitbreidingsmogelijkheden voor de Centra voor Basiseducatie.  - Inrichting van taallessen Nederlands, open voor ALLE, ook dus voor de tijdelijke, migranten in Culturele en Gemeenschapscentra.  Taalverwerving is het primordiale, maar niet het enige aspect inzake onderwijs en vorming. De "nondiscriminatieverklaring" van 15 juli 1994 moet onvoorwaardelijk in de praktijk worden omgezet, door alle netten en op alle echelons. Daarenboven moet, met alle middelen, de doorstroming van migrantenkinderen naar hogere opleidingen toe bevorderd worden. Dit is ongetwijfeld een cultureel probleem. De ouders moeten overtuigd worden van het belang van voortgezette studies - vandaar de nood aan schoolopbouwwerkers. Dit is ook een structureel gegeven: je moet ook kansen krijgen, om ze te willen/kunnen benutten!!).  2. In alle sectoren van de cultuur (sport, jeugd, sociaal-cultureel werk, kunsten, amateuristische kunstbeoefening) moeten Vlaanderen en Brussel in hun infrastructuren en in alle voorzieningen de deuren open zetten voor de migranten, mits bewaking uiteraard van de taalhomogeniteit óók en vooral in Brussel! Op alle echelons moeten de migranten kunnen participeren aan het beleid, door hen o.m. in te schakelen bij het beheer en bij de programmatie. Deze participatie moet gestoeld zijn op deskundigheid, eerder dan op representativiteit. een emancipatorische opdracht voor onze vormingswerkers en -instellingen!  3. Dezelfde methodiek moet worden aangewend in de mediasectors: participatie en positieve beeldvorming, letterlijk zichtbare inbreng van de migrantengemeenschappen, aandacht voor culturele "blikopeners".  4. In de welzijns- en de gezondheidssector moet de "drempelvrees" overwonnen worden: de toegankelijkheid voor migranten moet evident zijn. Algemeen dienen in deze sector de interkulturele bemiddelaars ingezet te worden. Een zeer bijzondere aandacht moet uitgaan naar de gezondheidsvoorlichting en preventie, via de Gezondheids- en de PMS-Centra.  5. Om het "instappen" in onze cultuurgemeenschap te vergemakkelijken, dient, eventueel tijdelijk, een netwerk van regionale en lokale integratiecentra te worden uitgebouwd. Het bevorderen van de inspraak, de participatie van de migranten (o.m. door het stimuleren van zelforganisaties en van migrantenraden), en de signaalfunctie naar de regionale, resp. de gemeentelijke instellingen moeten in deze centra voorop staan.  6) Globaal moet, steeds consequent met onze federalistische visie, de "KLEINSTE kring" (de wijk, de buurt) de "GROOTSTE" taak op zich nemen. Want daar wordt samengewoond, samengeleefd. De integratie staat of valt met de bereidheid tot gesprek en wederzijdse hulp van deur-tot-deur-, in de buurtwinkel, in het café op het hoekske. De 'TWEEDE KLEINSTE" kring is de gemeente: al haar diensten, vooral de politie en het OCMW, moeten instaan voor een hoffelijke, klantgerichte opvang van de migranten.  4.3. DE GEWESTEN. De gewesten zijn bevoegd voor de "harde" sectoren: o.m. de economie, de tewerkstelling en de huisvesting. De economie internationaliseert steeds meer. De aanwezigheid van migranten kan een meerwaarde betekenen, kultureel én ook economisch (taalkennis, opening van internationale kontakten en markten). Maar dat veronderstelt een voorwaardenscheppend beleid inzake tewerkstellingskansen. Zoals reeds aangehaald is vorming daartoe een cruciaal element. Maar ná de vorming komt de arbeidsmarkt, de jobverwerving! Onze privé-bedrijven én ook onze openbare instellingen moeten, zonder enig vooroordeel elke vorm van discriminatie uitsluiten. In welomschreven gevallen (politie, rijkswacht, gemeentelijke loketdiensten, de post, het openbaar vervoer, OCMW's, ziekenhuizen, ...) en in welomschreven territoriale entiteiten (grote concentraties van migrantengemeenschappen) moet gericht en selectief gestreefd worden naar de aanwerving van (genaturaliseerde) migranten. Het is immers van het grootste belang dat de migranten zich "herkennen" in de meest courante administratieve diensten en voorzieningen. Op die manier zullen wij zelf de aanwezigheid van migranten in onze samenleving ook gewoon worden en niet meer als "vreemd" ervaren. Wat tenslotte de huisvesting betreft, moeten de prioriteiten uitgaan naar:  - Renovatie van verloederde stadswijken.  - Streng toezicht op het naleven van de huurders- én van de eigenaarsverplichtingen.  - Afspraken met de sociale huisvestingsmaatschappijen om de bewoning door migranten haalbaar te maken en deze evenwichtig te spreiden om ghettovorming tegen te gaan. De problemen rond de huisvesting zijn vanzelfsprekend niet enkel voor de migranten van toepassing. De voorgestelde prioriteiten zijn essentieel voor het gehele beleid naar alle kansarmen  HOOFDSTUK IX: VLAANDEREN BEWEEGT.  1. INLEIDING. Vlaanderen wordt, net als alle geïndustrialiseerde landen, geconfronteerd met toenemende mobiliteitsproblemen. Sinds 1980 is het verkeer op de Vlaamse autosnelwegen met 80% toegenomen; op de gewestwegen bedraagt de toename 36%. Indien alle prognoses inzake individueel autogebruik en wegtransport juist blijken, zal deze mobiliteit stilvallen met desastreuze economischer, politieke en sociale gevolgen. Het wagenpark zou in Vlaanderen groeien van 2.25 miljoen wagens in '90 tot 3,15 miljoen in het jaar 2010, of een toename met 40%. Eén en ander maakt van het beheersen van het verkeer, één van de belangrijkste uitdagingen en dwingende opdrachten. Vlaanderen kan perfect de spil in de Europese Unie zijn. Maar dan dienen op transportgebied ingrijpende maatregelen genomen te worden om de belangrijke industriële kernzones en havens blijvend goed met het "hinterland" te verbinden. Ook voor het personenvervoer zullen weldra maatregelen nodig blijken. Elke Vlaming legt tenslotte 10.000 km. per jaar af met zijn eigen wagen en spendeert hieraan 10% van zijn budget. Het verkeer en het vervoer vullen een steeds belangrijker deel van het, maatschappelijk leven in Vlaanderen. Vervoer is door de huidige opbouw en ruimtelijke ordening niet meer uit ons bestaan weg te denken. Afstanden overbruggen werd een zelfstandige economische activiteit. De toenemende welvaart leidde tot een stijging van het individueel autobezit. Het collectief vervoer werd verlaten ten gunste van een massale individuele verplaatsingsdrang. De Volksunie vindt dat hieraan een halt moet worden toegeroepen om een totale verkeerschaos te voorkomen. Wij willen het individueel autoverkeer niet verbieden, maar maatregelen dringen zich op om het autogebruik selectief in te perken ten gunste van minder milieubelastende en meer collectieve vervoersvormen zoals trein, bus en tram. Ook de fiets moet meer rechten krijgen en geherwaardeerd worden in ons verplaatsingspatroon vooral, voor het woon-werkverkeer en woon-schoolverkeer over korte afstand. De Volksunie is voorstander van een mobiliteitsbeleid dat uitgaat van een meer exacte berekening en doorrekening van de kosten die deze mobiliteit veroorzaken, dit om het individu te doen nadenken bij zijn autogebruik. Zij is echter ook van oordeel dat deze maatregelen op zich niet volstaan en dat, wil het autogebruik ontmoedigd worden, er volwaardige alternatieven moeten voorzien worden die kwantitatief en kwalitatief beantwoorden aan een aantal minimumvereisten. Goed uitgebouwd openbaar vervoer, veilige fietspaden en carpooling zullen dus meer dan vroeger een prioritaire rol moeten krijgen. De Volksunie is van oordeel dat de centrale doelstelling voor een mobiliteitsbeleid in Vlaanderen moet stoelen op een beheersgericht en procesmatig beleid dat de bereikbaarheid blijft garanderen, de veiligheid bevordert, de leefbaarheid verhoogt, het openbaar vervoer stimuleert en dit binnen een betaalbaar budget. Hiertoe moeten we streven naar een goed evenwicht en de integratie van de verschillende transportmodi, dit door de verkeersaanvragen en de verplaatsingsbehoeften realistisch op elkaar af te stemmen..  2. BEREIKBAARHEID. Een goed mobiliteitsbeleid wil de bereikbaarheid van personen en goederen garanderen. De snelle evolutie van de middelen, de steeds toenemende scheiding tussen wooncentra en industrie- en dienstencentra en de krimpende beschikbare budgettaire ruimte nopen ertoe een realistisch standpunt in te nemen van "selectieve economische bereikbaarheid". Wil men in Vlaanderen inderdaad dat de economische sectoren bereikbaar blijven dan moet een keuze gemaakt worden met betrekking tot het vervoersaanbod; dit wil zeggen over de verkeersinfrastructuur en de beschikbare vervoersmiddelen. Deze mobiliteitsvraagstukken betreffen een kwantitatieve en kwalitatieve sturing: een sturing van vraag en keuze van vervoerswijze en verkeersgedrag. Met betrekking tot de infrastructuur is de Volksunie van oordeel dat een beperkte uitbouw van het bestaande hoofdwegennet volstaat. Om deze infrastructuur optimaal te gebruiken en de economische schade veroorzaakt door de files (tijdverlies, brandstofverlies, luchtverontreiniging) tot een minimum te herleiden, menen wij dat de telematica een belangrijke rol moet spelen om de doorstroming en de bereikbaarheid te vergroten. Hiervoor moeten een aantal studies en pilootprojecten nagaan in welke mate verkeersvlotheid hierdoor bevorderd wordt. Bovendien zullen deze supplementair kunnen dienen ter ondersteuning van communicatie- en informatievoorziening. Wat de vervoersmiddelen inzake het personenvervoer betreft moet het beleid van Vlaams minister Johan Sauwens verder gezet worden en dient het actieprogramma voor bedrijfsvervoerplannen verder uitgewerkt en uitgevoerd. Dit kan het woon-werkverkeer en het woon-schoolverkeer gunstig beïnvloeden. De toename van het goederenvervoer die, spijts inzet van telematica en benuttigingsmaatregelen, niet volledig zal kunnen opgevangen worden door het wegtransport, moet voor een belangrijk deel worden overgeheveld naar het spoor en de binnenvaart. De verbetering van de fietsvoorzieningen deed de laatste paar jaren het fietsgebruik toenemen. De Volksunie wil dat deze inspanningen worden verder gezet o.m. door het opstellen van fietsplannen voor afstanden van 5 tot 7 km. Al te vaak wordt de voetganger aan zijn lot overgelaten. Niet alleen riskeert hij zijn leven in de wirwar van het drukke verkeer. Daarnaast is ook de 'infrastructuur' vaak in zo slechte staat dat, vooral oudere mensen, er tegenop zien enkele honderden meters over een trottoir te voet te gaan. Tenslotte is de VU vastbesloten het openbaar vervoer verder te stimuleren en de coördinatie tussen De LIJN en de NMBS te verbeteren. Het opvoeren van de kwaliteit van het openbaar vervoer zal moeten gebeuren via een verhoging van de investeringen, een betere integratie in het stadsverkeer (o.a. voorrang op kruispunten,) en het verder ontwikkelen van een openbaar vervoer 'op maat' voor wat het streekvervoer aangaat. Het begunstigen van het openbaar vervoer door het te laten rijden in vrije beddingen, zowel in het stadsverkeer als op de autowegen en snelwegen is verder een middel voor een globale en geïntegreerde aanpak van de mobiliteitsproblematiek.  3. VERKEERSVEILIGHEID. De Volksunie is van mening dat het verzekeren van de mobiliteit enkel kan gebeuren indien ook de verkeersveiligheid gegarandeerd blijft. Zo stelt men al te vaak vast dat de maatregelen ten gunste van verkeersveiligheid, verkeerdelijk worden aangevoeld als een remmende factor om zich zelfstandig en snel te kunnen verplaatsen in het verkeer. Het aantal ongevallen dat sinds 1989 afneemt dient verder teruggedrongen. Dit middels een integrale aanpak, volgens de principes "duurzaam veilig" die zowel slaan op het wegennet als op de specifieke oorzaken van ongevallen van de verschillende doel- en leeftijdsgroepen (weekendongevallen en ongevallen van jongeren, dronkenschap aan het stuur, onaangepast snelheid). Wat de vormgeving van de wegen betreft, moet rekening worden gehouden met de verschillende hiërarchische niveaus die passen bij de functionele indeling van de wegen (stroomfunctie, ontsluitingsfunctie, toegangsfunctie en verblijfsfunctie). Ook op het lokale vlak moet voorrang gegeven worden aan een aantal projecten om een duurzaam veilig wegennet te realiseren. Hier wordt specifiek gedacht aan de bestrijding van de verkeersongevallen op zwarte punten. De Volksunie wil binnen een termijn van drie jaar de zwaarste zwarte punten wegwerken door een duurzaam veilige benadering. Door het verhogen van de leesbaarheid van de wegen en kruispunten kan het subjectief onveiligheidsgevoel bestreden worden waardoor de verkeersonzekerheid afneemt. Duurzame gedragsbeïnvloeding moet een voortdurende zorg zijn. De Volksunie wil derhalve ijveren voor een spoedige en ernstige wettelijke regeling van de onbemande camera's, zowel voor snelheidscontroles als voor "rood-licht-rijden". Dit moet gebeuren zonder aankondigingsbord omdat anders een belangrijk deel van de gedragsbeïnvloeding verloren gaat. Een passende verkeersopleiding op school moet worden uitgebreid tot het secundair onderwijs. Er moet worden gewerkt aan een meer doeltreffende voorbereiding van het motorrijbewijs met een meer adequate wettelijke regeling inzake de schoolse rijopleiding. Tenslotte is de Volksunie van oordeel dat een duurzaam veilig verkeersbeleid slechts kan mits een geko6rdineerd "meeliften" van alle maatschappelijke sektoren.  4. VERKEERSLEEFBAARHEID. De Volksunie is ervan overtuigd dat kiezen voor een duurzame leefbaarheid, een beperking van de emissie (minder en schonere uitlaatgassen) en een stop op de wegenbouw inhoudt. Er moet een grens worden gesteld aan het individueel autogebruik. De kwaliteit en het rendement van de auto's verbeterde de voorbije decennia gevoelig. Alle inspanningen om de schadelijkheid van uitlaatgassen te verminderen worden echter teniet gedaan door het toenemend gebruik en de groei van het autopark. De middelen moeten daarom efficiënter gebruikt worden (carpooling, bedrijfsvervoerplannen...) en milieuvriendelijke transportmiddelen (binnenscheepvaart, bus, tram, trein, fietsen, te voet gaan....) gestimuleerd. Voor het goederenvervoer dringen zich specifieke maatregelen op. Daarbij denken we in hoofdzaak aan gecombineerd vervoer. Er moet, onder meer door het opzetten van multimodale transportcentra, een betere samenwerking komen tussen wegvervoer en de spoorwegen of de binnenvaart. Een aantal projecten ter bevordering van het goederentransport per spoor moeten voorrang krijgen: een railservicecentrum voor containers, realisatie van de IJzeren Rijn, een goederenspoorverbinding tussen Vlaanderen, het noorden van Frankrijk, de Chunnel en Groot-Brittannië. Wat het personenvervoer betreft moet het Onderzoek Verplaatsingsgedrag (OVG) worden verder gezet en verfijnd, zodat de resultaten kunnen aangewend worden voor de mobiliteitsproblematiek. Er dringen zich maatregelen op om het individueel autogebruik te ontraden door mensen te confronteren met de werkelijke kosten van zijn verplaatsing. Daarbij kan gedacht worden aan het variabel maken van de autobelasting (BTW op brandstof en herstelling). De totale fiscaliteit moet daarbij gelijk blijven (door afschaffen van belasting bij aankoop van de auto). Daarnaast kan gedacht worden op het verhogen van de parkeerheffingen en op rekening.rijden, waarbij de gebruiker betaalt naargelang zijn persoonlijk autogebruik.  5. OPENBAAR VERVOER. Het openbaar vervoer vormt het sleutelinstrument tot beheersing van het mobiliteitsprobleem. Over dit principe heerst grote eensgezindheid. De wil om dit ook in de praktijk te brengen ontbreekt echter vaak. De LIJN gaf een nieuw elan aan het stads- en streekvervoer in Vlaanderen. De relatie tussen de Vlaamse overheid en De Lijn is vastgelegd in een beheerscontract dat uitgaat van een stijging van 2 % van het aantal reizigers per jaar. De LIJN is een geresponsabiliseerde onderneming. Op plaatsen waar een openbaar vervoersvriendelijk beleid werd gevoerd liegen de resultaten er niet om. Een pilootproject in de stad Brugge zag het aantal reizigers sinds '92 met 45% stijgen. Toch blijven er een aantal structurele problemen. Het streekvervoer komt in de landelijke gebieden tijdens de daluren onder druk te staan. De VU pleit voor een dotatieverhoging aan de LIJN, zodanig dat een minimaal vervoersaanbod in landelijke gebieden en een comfortabele en frequente bediening in de steden kan gegarandeerd worden. De NMBS vormt in haar doen en laten één van de laatste overgebleven Belgische bastions. De prestaties en de interne bedrijfscultuur zijn navenant. Het beleid puilt uit van ad-hoc beslissingen zonder enige langetermijnvisie. De recente aanvaring van de NMBS-top met de ombudsman en met het personeel wijzen op het totaal gebrek aan commerciële ingesteldheid en klantgerichtheid. Terwijl de verkeerskongestie op het wegennet de afgelopen jaren sterk is toegenomen, is de NMBS er niet in geslaagd om haar marktaandeel te vergroten. Dit geldt zowel voor het personen- als voor het goederenverkeer. De NMBS voert een Vlaams-onvriendelijk beleid. Lijnen die in Vlaanderen al lang zouden geschrapt zijn omwille van een te lage rendabiliteit worden in Wallonië systematisch opengehouden. Inzake investeringen worden de vastgelegde verdeelsleutels met de voeten getreden. In Vlaanderen zou tijdens de periode 91-95, 12,6 miljard moeten geïnvesteerd zijn in infrastructuur. Het werd uiteindelijk slechts 5,9 miljard. Voor Wallonië was daarentegen 11,1 miljard voorzien waarvan er ook 9,7 miljard effectief werd uitgevoerd. De obstructiepolitiek die het Waalse gewest vorig jaar voerde door de. bouwvergunningen voor het tracé Brussel-Franse grens te weigeren zolang er geen garanties waren voor de aansluiting van Luik op het HST-net, bewijst waar het sommigen aan de andere zijde van de taalgrens om te doen is. Deze vertraging kostte de belastingbetaler ruim 250 miljoen per maand! Volgens het rapport van het auditkantoor Cooper en Lybrand stevent de NMBS bij ongewijzigd beleid af op een schuldenlast van 849 miljard in het jaar 2005. Het exploitatieverlies zou dan 34 miljard bedragen terwijl de globale verliezen zouden oplopen tot 94 miljard. Het belangrijkste antwoord dat werd geformuleerd is de dreiging met het ontslag van zo'n 12.500 personeelsleden. De Hoge-Snelheidstrein heeft de Belgische Spoorwegen in een diepe put geduwd. De investeringen werden aanvankelijk op 88 miljard geraamd (infrastructuur én rollend materieel). Vandaag zijn er schattingen in de buurt van de 170 miljard dichter bij de realiteit. De investeringen voor het binnenlandse net worden teruggeschroefd omwille van de HST. Dit is tegen alle afspraken. Bij de goedkeuring van het HST project in 1990 heeft de federale regering uitdrukkelijk gesteld dat de 'uitvoering van het programma van het binnenlands net zal gelijklopen met de verwezenlijking van het snelspoornet' en dat dit 'de evenwichten tussen de gewesten zal eerbiedigen'. Hiervan kwam niets in huis.  - absolute voorrang, voor het binnenlands treinverkeer, uitstel: onrendabele. HST-investeringen.  - aanleg en uitbating HST door Europese maatschappij.  - federalisering van de NMBS.  - Eén Vlaamse vervoermaatschappij voor lokaal en interstedelijk vervoer.  De Volksunie wil absolute voorrang geven aan investeringen in het binnenlands treinverkeer. Vermits de HST-last de NMBS altijd maar in een diepere put duwt, is het niet meer dan logisch dat eerst gewacht wordt tot het meest rendabele gedeelte Brussel-Franse grens eigen inkomsten genereert, vooraleer men verder gaat naar Antwerpen en Luik. Vooral de verbinding met Luik, die vanaf Leuven volledig in eigen bedding wordt aangelegd, is onbetaalbaar geworden. Wij vragen ons ten andere af of het zinvol is om een hogesnelheidslijn in nieuwe bedding tot Luik aan te leggen als het twijfelachtiger dan ooit is of die lijn de komende 15 jaar naar Duitsland wordt doorgetrokken. De HSTtunnel te Bierbeek (kostprijs: 578 miljoen) zou wel eens vlug aan het rijtje van nutteloze openbare werken kunnen worden toegevoegd. Het internationale en het HST verkeer, die naar het oordeel van de spoorwegdirectie rendabel zouden kunnen zijn, moeten naar een Europese (private?) schaal worden doorgesluisd, waarin de regio's medezeggenschap hebben. De Volksunie pleit onomwonden voor de federalisering van de NMBS. Dit is het logische gevolg van een proces waarbij reeds eerder de bevoegdheden over De LIJN en de wegen- en waterinfrastructuur aan de Gewesten werden overgedragen. Het is duidelijk dat ook de federalisering van de NMBS géén garantie op zich is voor een slagvaardiger spoorwegbedrijf. Het is wel een noodzakelijke voorwaarde. Alle verhalen over schaalvergroting ten spijt stellen we vast dat in verschillende Europese landen (Duitsland en Frankrijk) de regio's een duidelijke bevoegdheid én financiële verantwoordelijkheid over het spoorwegbeleid hebben. De federalisering zou ook voor de Gewesten een bittere financiële pit vormen. De budgettaire beleidsruimte bij de Gewesten voor het voeren van een geïntegreerd openbaarvervoersbeleid is echter alleszins groter dan die van de federale regering. Er zou tevens een einde komen aan de wafelijzerpolitiek die er bij de infrastructuurinvesteringen nog steeds het belangrijkste beslissingscriterium blijkt te zijn. Voor het interstedelijk en lokaal openbaar vervoer kan één Vlaams vervoerbedrijf worden opgericht. Al naargelang het reizigerspotentieel kan die maatschappij verbindingen met bus, tram of trein voorzien. Voor de VU bestaat de sociale opdracht van het openbaar vervoer erin om zoveel mogelijk reizigers te vervoeren. Bij de selectie van het aanbod dient de nieuwe Vlaamse vervoermaatschappij uit te gaan van het verwachte reizigerspotentieel als doorslaggevend element.  6. BETAALBAAR BUDGET. Het verzekeren van mobiliteit moet betaalbaar blijven zowel voor de overheid als voor het individu. Toch vindt de Volksunie dat iedere burger in Vlaanderen recht heeft op een minimum aan mobiliteit en dit voor zoveel mogelijk personen. Die mobiliteit moet aangepast zijn aan ieders toestand. Er dient derhalve een maximale aandacht besteed aan mobiliteit voor gehandicapte personen en mensen met minder financiële draagkracht. Omdat de financiële middelen ontoereikend zullen zijn, is de Volksunie van oordeel dat er een stringent en selectief behoefteprogramma dient opgesteld, gekoppeld aan een logisch financieel management. De financiële middelen die kunnen vrijkomen door de beperking van het individuele autogebruik dienen integraal ter beschikking gesteld van de Vlaamse regering zodat deze een beheersgericht en procesmatig beleid kan voeren om de mobiliteit in Vlaanderen in stand te houden en te optimaliseren.  HOOFDSTUK X: MET OOG VOOR DE OMGEVING.  1. MONUMENTEN- EN LANDSCHAPSZORG: EEN PASPOORT VOOR LEEFKWALITEIT. Het evenwicht tussen de landschappelijke en de bebouwde omgeving mag niet verder ontwricht worden. Aan de aftakeling van het fysisch milieu moet een einde worden gesteld. Een geïntegreerde landschaps- en monumentenzorg is daartoe één van de geëigende middelen. Het behoud en de verbetering van ons landschaps- en cultuurpatrimonium is een noodzakelijk element van het Vlaams beleid op het vlak van cultuur, toerisme, milieubeheer, ruimtelijke ordening, huisvesting en stads- en dorpsvernieuwing. Het preventieve monumenten- en landschapsbeleid, door Minister Johan Sauwens opgestart, moet worden voortgezet. Tussen 1931 en 1992 werden ongeveer 4.500 monumenten en stads- en dorpsgezichten beschermd. In de voorbije drie jaar werd dit aantal opgetrokken tot 6.500. Méér dan 20.000 beschermingswaardige monumenten wachten echter nog op enige vorm van bescherming en beheer. Ook het onderhoudsbeleid moet worden verder gezet. Door een monument goed te onderhouden, garandeert men het behoud ervan. Restauratie dringt zich pas dan op wanneer onderhoud het bewaren van een monument niet langer garandeert. Veel belang moet verder gehecht worden aan het voortzetten van een wetenschappelijke inventarisatie van het bouwkundig erfgoed zodat de overheid zich steeds een goed beeld kan vormen van de wijze waarop en de prijs waartegen onze monumenten kunnen bewaard blijven en een bestemming krijgen. Omdat het Vlaamse cultuurpatrimonium ons én de volgende generaties een blijvend totaalbeeld zou geven van de leefwereld van de Vlamingen is het tevens van het allergrootste belang dat het gevoerde sociaal-historische monumentenbeleid aan een aantal sectoren extra aandacht besteedt. Daarbij denken we onder meer aan de kleine monumenten (de architectura minor), het historische interieur en de zogenaamde 'jonge bouwkunst'. Ander bijzonder aandachtspunt is de militaire architectuur die tot in de l9de eeuw een bijzondere stempel op het stads- en rurale landschap heeft gedrukt. Voor het Vlaamse maritieme erfgoed was er in het verleden te weinig aandacht. Vlaanderen is steeds een belangrijke maritieme handelsnatie geweest. Denken we maar aan het rijke handelsverleden van Brugge of aan de Verenigde Oost-Indische Compagnie. Daarnaast is er ons visserijverleden en de scheepsbouw. Het voorbereidend werk voor een dekreet tot bescherming van varende monumenten is reeds gebeurd. Dit moet nu concrete vorm krijgen. Investeringen in de monumentenzorg hebben een grote tewerkstellingscoëfficiënt. De arbeidsplaatsen die voortkomen uit restauratieactiviteiten zijn van kwalitatieve aard. Het behoud van het vakmanschap in de restauratiesector moet een bekommernis zijn. Een verhoging van de restauratiekredieten met 50% werd bepleit én gerealiseerd. Deze opwaartse trend moet aangehouden worden. Het subsidiëringbeleid werd doorzichtig en objectief gemaakt. De premieregelingen werden sterk vereenvoudigd. Het toekennen gebeurt niet langer 'à la tête du client' maar via een vooraf opgemaakt restauratieprogramma. Er moet werk worden gemaakt van de bundeling van de financiële middelen die aan de monumentenzorg in Vlaanderen worden besteed. Alternatieve circuits met overheidsgeld dienen te worden afgebouwd. De regionalisering van de Nationale loterij zou daartoe een belangrijke stap betekenen. Een bijzonder fiscaal stelsel voor de monumentenzorg is, zoals in verschillende andere EU-landen, een doeltreffend middel voor het behoud van het patrimonium. Een grotere fiscale autonomie voor de Gewesten is daarvoor aangewezen. Om de instandhouding van het architectuurpatrimonium te verzekeren moet men er ook naar streven dit erfgoed opnieuw in de samenleving te integreren. Door een oud gebouw een nieuwe, actuele bestemming te geven, beschermt het immers zichzelf tegen verkrotting. Het geïntegreerde behoud van de culturele waarden verhoogt daarenboven de kwaliteit van het leefmilieu. De oprichting van een Vlaamse trust met de Stichting Vlaams Erfgoed was daartoe een belangrijke aanzet. Verdere initiatieven dienen deze eerste aanzet tot een volwaardig bestemmingsbeleid verder uit te bouwen. Wat ons landschappelijk patrimonium betreft, is de verscheidenheid in de verschijningsvorm van onze landschappen in de laatste decennia dermate afgenomen, dat terecht gevreesd wordt voor een eenvormig landschap. We evolueren naar een landschap zonder historisch gegroeide trekken, waarbij streeknaambordjes nodig zijn met pictogrammen om aan te geven waar we ons bevinden. Het historisch bewustzijn vervaagt, er ontstaat een proces van vervreemding. Wij eisen dan ook de integrale goedkeuring van het landschapsdecreet in de oorspronkelijk voorgestelde vorm. De amendering die onder druk van de Boerenbond tijdens de laatste zitting van de Vlaamse Raad door de CVP in het ontwerpdecreet werd ingesluisd betekent een fikse achteruitgang tegenover de bestaande wetgeving. Wij kunnen dit niet dulden. Het werken met dekretaal onderbouwde "regionale landschappen" dringt zich op in het kader van een streekgerichte aanpak van de landschapszorg. Ook het bodemarchief maakt deel uit van ons cultuurpatrimonium. Het moet zo goed mogelijk bewaard blijven. Daar waar dit niet mogelijk is moet voorafgaandelijk onderzoek uitgevoerd worden zodat het bronnenmateriaal niet verloren gaat. Via allerhande grondwerken grijpt men immers vaak ongestoord in dit bodemarchief in en gaat een massa historische informatie reddeloos verloren. Het rekken van sloten, het afgraven van verhevenheden, het vullen van depressie en het verlagen van de grondwatertafel tasten niet alleen de bodem aan, maar wijzigen ook ingrijpend de historische perceelindeling, het cultuurlandschappelijke aspect en de bewaringstoestand van archeologische resten. Gemeenten en provincies moeten beter ingeschakeld worden in het behoud en beheer van het bouwkundig en landschappelijk erfgoed.  2. RUIMTELIJKE ORDE I.P.V. WANORDE. Reeds jaren wordt er gesproken van een vernieuwend ruimtelijk beleid. Een globale visie zou het ad hoc beleid vervangen. De realiteit tekende zich echter heel anders af. Met de gewestplannen werd op grote schaal gefraudeerd, bouw- en verkavelingsplannen werden telkens weer goedgekeurd, bijzondere plannen van aanleg wijzigden de gewestplannen. Nergens vierde het dienstbetoon zo'n hoogtij als in de Vlaamse ruimtelijke wanorde. De rekening hiervoor wordt ons vandaag gepresenteerd. Lintbebouwing, milieuonvriendelijke bedrijven te midden van woonwijken, villa's in landbouw- en natuurgebieden, lange rijen handelszaken langs de oude invalswegen.  2.1. HET RUIMTELIJK STRUKTUURPLAN VLAANDEREN. Eén van de middelen om een langetermijnbeleid in de ruimtelijke ordening uit te tekenen is het opstellen van een ruimtelijk structuurplan Vlaanderen. De aanspraken die de verschillende sectoren op de open ruimte maken moeten er in geïntegreerd worden. Het plan zal de basis vormen voor het wijzigen van gewestplannen en voor het uittekenen van bestemmingsplannen. Het is evident dat iedere sector een langetermijnvisie op de ruimtelijke aanspraken zal moeten voorleggen. Het valt op dat de sectoren die vandaag het meest kritiek leveren op het structuurplan dergelijke visie niet kunnen voorleggen. De natuursector maakte zijn huiswerk wat resulteerde in de Groene Hoofdstructuur. Voor de Volksunie moet het structuurplan Vlaanderen aan volgende krachtlijnen voldoen:  - Een gefundeerde visie leveren op onze ruimte op basis van een evenwichtige afweging van de aanspraken die de verschillende gebruikers op onze ruimte maken.  - Een omschakelen van een ruimtelijke ordening van de vraag naar een ruimtelijke ordening van de draagkracht.  - Vrijwaring van de ons nog resterende open ruimte.  - Verbetering van verkeer en vervoer.  - Inbreiden van het landelijk wonen.  - Saneren en versterken van het stedelijk wonen;  Eens de contouren van deze langetermijnvisie vastgelegd, mag het de politieke verantwoordelijken niet aan de moed ontbreken ze ook in de praktijk om te zetten. De achterpoortjes moeten gesloten worden. Daarvoor moet het Ruimtelijk Structuurplan Vlaanderen als dekreet door de Vlaamse Raad worden goedgekeurd en ingepast in de bestaande wetgeving. Zonder wettelijke basis is de kans immers groot dat het structuurplan beperkt blijft tot mooie principes. Eerder dan te streven naar het tot stand komen van een geheel nieuwe wetgeving inzake de ruimtelijke ordening zijn wij voorstander van het aanbrengen van de nodige aanpassingen en vooral van het correct toepassen van de bestaande wetgeving inzake de ruimtelijke ordening. Ook de strafwetgeving op de ruimtelijke ordening moet correct worden toegepast. Regularisaties mogen geen regel zijn.  2.2. GRONDBELEID. In sommige delen van Vlaanderen nemen de bouwprijzen duizelingwekkende vormen aan. In de rand van Brussel kunnen eigen inwoners van de gemeenten zich de aanschaf van een eigen huis of bouwgrond niet meer veroorloven. Aan de grens met Nederland worden de prijzen de hoogte ingejaagd door onze Noorderburen die hier villa's bouwen of kopen om in Nederland aan de vermogensbelasting te ontsnappen. Om hieraan te verhelpen moeten er door het Vlaamse Gewest stimuli komen om een gemeentelijk grondbeleid te kunnen voeren. Door het opstellen van kavels en leegstaande panden kunnen de gemeenten een zicht krijgen op de bouwprijzen en de woonmogelijkheden van hun inwoners. Met financiële hulp van het Vlaamse Gewest moeten de gemeenten gronden kunnen aankopen om een sociaal grondbeleid te kunnen voeren.  3. MILIEUBELEID. Voor de Volksunie is het essentieel dat het milieubeleid gestoeld is op de volgende grote principes: duurzame ontwikkeling, een beleid met een preventief karakter, de vervuiler betaalt, een correcte handhaving van de wetgeving en aandacht voor milieueducatie.  3.1. PRINCIPES.  - Een duurzame ontwikkeling moet ervoor zorgen dat ook onze kinderen in een proper milieu en een geordende ruimte kunnen leven. We mogen geen hypotheek leggen op de ontwikkelingskansen van de toekomstige generaties.  - Ons beleid moet preventief zijn: de vervuiling moet aan de bron aangepakt worden. Concreet betekent dit o.a. dat niet-vernieuwbare grondstoffen zoveel mogelijk vervangen worden door vernieuwbare, dat afval gescheiden moet worden aan de bron, dat water moet gezuiverd zijn vooraleer het geloosd wordt. Ingrepen aan de bron zullen over het algemeen minder kosten dan een latere ingreep.  - Dat de vervuiler betaalt is eveneens een logisch principe dat de VU wil verwezenlijken.  - Een correcte handhaving is volgens ons een van de meest verwaarloosde principes in ons milieubeleid. Op alle terreinen van de milieu- en ruimtelijke ordening wordt de wetgeving uitgehold. Een ernstig milieubeleid kan niet zonder strenge straffen en correcte toepassing van de wet.  - Elk milieubeleid zal mislukken als het niet ondersteund wordt door de bevolking. Acties rond milieubewustzijn, consumptiegedrag en leef- en eetgewoonten moeten blijvend zijn. De overheid moet hiervoor niet alleen garant staan. Ook de privé-sector kan een steentje bijdragen.  3.2. WATER. De laatste jaren werd meer en meer werk gemaakt van een verbeterd beleid voor het oppervlaktewater en het grondwater. De Vlaamse Milieumaatschappij werd opgericht om het waterbeleid van algemene waterzuiveringsprogramma's en specifieke saneringsplannen te voorzien. Door de oprichting van bekkencomités wil men een integraal resultaatgericht waterbeheer realiseren. Bij de realisatie van het beleid voor drinkwaterzuivering knelt het schoentje. De uitvoering werd uitbesteed aan Aquafin, een zo goed als private maatschappij die een monopolie kreeg op het aanleggen van de waterzuiveringsinfrastructuur. De essentie van hun beleid bestaat erin grootschalige zuiveringsinstallaties te bouwen. Vaak gebeurt dit op plaatsen waar het niet verantwoord is, zoals in landschappelijk waardevolle gebieden. Alternatieven maken weinig kans: kleinschalige projecten als de aanleg van rietvelden, die veel goedkoper en efficiënter kunnen zijn werden niet ernstig bekeken. De monopoliepositie laat zulks toe. De Volksunie staat achter de uitbouw van een coherent waterbeleid. Dit mag geen alibi zijn voor grootschalige investeringen. Natuurvriendelijke waterzuiveringsalternatieven moeten een eerlijke kans krijgen. Vooral in landelijke gebieden genieten kleinschalige projecten prioriteit.  3.3. AFVAL. Het afvalstoffenplan '91 - '95 is aan zijn opvolger toe. Een grondige evaluatie van de gerealiseerde doelstellingen is voorafgaandelijk nodig: in hoeverre is het vooropgesteld preventief beleid gerealiseerd en zijn hergebruik en recyclage echt ingeburgerd ? Het afvalstoffenbeleid moet ons inziens bijgewerkt worden inzake coördinatie en planning. Vandaag ontbreken nog steeds een aantal uitvoeringsbesluiten. Een overkoepelend beleid vanuit het Vlaamse Gewest wordt daardoor bemoeilijkt. Dit heeft nadelige gevolgen op het vergunningenbeleid. Omdat een globaal plan voor afval voor elke provincie afzonderlijk ontbreekt, worden de vergunningen voor uitbreiding of nieuwe installaties ad hoc afgegeven. De VU wil dat de nodige uitvoeringsbesluiten er zo snel mogelijk komen om van een nieuw afvalstoffenplan 1996-2000 een efficiënt instrument te maken.  3.4. MILIEU-EFFECTEN-RAPPORT. Milieueffectenrapporten zijn op dit ogenblik een lege doos. Eens opgemaakt verliezen ze elke waarde. Zelden wordt een plan aangepast aan de opmerkingen van een MER, laat staan dat een negatief MER ooit een bepaald voornemen heeft tegengehouden. Een herziening van de MER-wetgeving moet dit instrument van verdere uitholling vrijwaren en het tot een volwaardig beleidsinstrument uitbouwen, waarmee op een efficiënte manier milieuwaarden beoordeeld worden.  3.4. BODEMBELEID EN MEST-ACTIEPLAN. Decennia lang is onze bodem vervuild geworden, soms zelfs zonder dat we ons van enig kwaad bewust waren. Vlaanderen ligt bezaaid met honderden black-points. Het recent goedgekeurde bodemsaneringsdekreet moet een aanzet geven tot een beter bodembeleid. De uitvoeringsbesluiten moeten spoedig tot stand komen. Al te vaak werden voorgaande milieudecreten op non-actief gesteld door het ontbreken van uitvoeringsmaatregelen. Een milieubeleid wordt met daden gevoerd, niet met woorden. Treffend voorbeeld van dit laatste is de martelgang die het Mest-Aktie-Plan moet doorlopen. De intensieve veeteelt in Vlaanderen brengt zoveel dierlijke mest voort dat we er geen blijf meer mee weten. Jaarlijks wordt méér dan 30 miljoen ton mest door runderen, varkens, pluimvee en andere dieren geproduceerd. In Vlaanderen worden evenveel varkens gekweekt als in heel Frankrijk samen. Dit veroorzaakt tal van milieuproblemen zoals de nitraatverontreiniging van het oppervlakte- en grondwater, de verzuring van de grond door ammoniakvervluchtiging, zware metalen die in de grond sluipen, fosfaatverzadiging van het oppervlaktewater en fosfaatdoorslag naar het grondwater. Het probleem moet ten gronde aangepakt worden. Daarom blijft de Volksunie achter de uitwerking van het Mest-Aktie-Plan, de uitvoering van het Mestdekreet, staan. Het MAP, dat de bemestingsnormen geleidelijk wil verstrengen, moet dringend goedgekeurd worden. De normen, opgesteld door een wetenschappelijk team, moeten worden nageleefd. Ze zijn ten andere soepeler dan de normen die in Denemarken of Nederland worden gehanteerd. Wij vinden het erg dat de gewone landbouwer wordt misbruikt door een spel van agro-industrie en Boerenbond. Uiteraard moet het evenwicht tussen economische leefbaarheid van veeteeltbedrijven en de zorg voor het milieu zoveel mogelijk gevrijwaard blijven. We durven ons ten andere de vraag stellen of de leefbaarheid van de landbouw niet eerder in het gedrang wordt gebracht door de Europese landbouwpolitiek en de GATT-akkoorden dan door de milieumaatregelen. Sociaal-economische correcties zijn noodzakelijk. Kleine bedrijven, die minder vervuilen, moeten van een aantal voordelen kunnen genieten. Dit moet stoelen op objectieve criteria. De grootste vervuiler moet ook de grootste kosten betalen.  3.5. NATUUR. Niet alleen in het jaar van het natuurbehoud verdient onze schaarse natuur extra aandacht. Dagelijks worden er nog hectaren landbouw- en groengebied opgeofferd aan het wonen en de industrie. Daarom verdient de Groene Hoofdstructuur onze steun. Het plan is gebaseerd op een ruimtelijke visie op de ons nog resterende open ruimte. Er moet een evenwicht gevonden worden tussen de economische leefbaarheid van landbouwbedrijven en de zorg voor de natuur. De ruimtelijke afweging van de Groene Hoofdstructuur moet gebeuren in het kader van het structuurplan Vlaanderen, zodat de ruimtelijke aanspraken kunnen getoetst worden aan deze van andere sectoren. De visie die uitgewerkt werd in de Groene Hoofdstructuur moet d.m.v. een dekreet op het natuurbehoud verankerd worden. Door de invoering van beheersovereenkomsten, die de landbouwers tegen vergoeding laten instaan voor een milieuvriendelijk beheer van hun gronden, kunnen landbouw en natuurbehoud beter op mekaar afgestemd worden.  HOOFDSTUK XI: VLAANDEREN, EEN STIPJE OP DE WERELDKAART.  1. VLAANDEREN IN EUROPA. De Europese integratie heeft, op de vijftigste verjaardag van het beëindigen van de W.O.II, meer dan een gewone betekenis. De samenwerking tussen de landen van de Europese Unie heeft oorlog tussen hen ondenkbaar gemaakt. Dat alleen was al de moeite waard. Europa staat nu op een zeer delicaat keerpunt: verder integreren en/of uitbreiden, op welke vlakken en met wie? De vrees dat de naties en de volkeren zich gaan verliezen in een internationaal web van technocraten is niet denkbeeldig. Daarom willen wij het over Europa hebben met als leidraad het federalisme: dat de naties beheren wat ze zelf kunnen beheren en slechts doorgeven aan Europa wat beter op Europees vlak kan geregeld worden. Het uitgangspunt moet dus een Europa zijn dat is gebouwd op de verscheidenheid van zijn naties en volkeren. Vlaanderen zal moeten deelnemen aan het debat over Europa '96. Vooraleer het te hebben over nieuwe bevoegdheden voor Europa, moeten we een balans maken van wat we nu hebben en durven stellen wat nu goed en slecht gaat.  A. Een samenleving kan geen grote welvaartsverschillen gedogen zonder in sociale moeilijkheden te geraken. De welvaart is in Europa ook geografisch slecht verdeeld. De interne markt moet natuurlijk behouden blijven en verstevigd worden, maar dat is niet genoeg. Zowel de regionale als de sociale politiek moeten versterkt worden. Maar om die te verbeteren, moeten de projecten ontworpen én uitgevoerd worden met de plaatselijke overheden.  B. Leefmilieu is bij uitstek een internationaal probleem. Duurzame ontwikkeling moet een bestanddeel zijn van alle takken van het Europees beleid. Kernenergie moet teruggeschroefd worden. Het wetenschappelijk onderzoek moet ten dienste staan van die duurzame ontwikkeling.  C. De landbouwpolitiek moet grondig hervormd worden. We moeten weg van de grootschaligheid en de intensieve landbouw, en terug naar een gezonde landbouw en gezonde voeding, mét een gegarandeerd inkomen voor de landbouwers. Een gedifferentieerd prijzenbeleid is daartoe een middel.  D. Aan vrede moet blijvend gewerkt worden. Dit wordt een zeer belangrijke test voor de Europese Unie: een gemeenschappelijke buitenlandse politiek, én een geïntegreerd defensiebeleid om het te ondersteunen. Hierbij moet rekening gehouden worden met de wil tot neutraliteit van een aantal landen. Het wapenuitvoerbeleid van de EU-lidstaten moet geharmoniseerd worden.  E. Een monetair beleid is noodzakelijk. Het EMS heeft zijn vruchten afgeworpen: binnen de Europese landen zijn er vaste afspraken. De ECU moet functioneren als een internationale garantiemunt om grote speculaties op nationale munten te neutraliseren. Voor een éénheidsmunt is het nog te vroeg, omdat de Europese economieën té verschillend zijn om ze allen op éénzelfde lijn te plaatsen. Naar de vorm moet Europa in eerste instantie doorzichtig en democratisch zijn. En dat is het nu, omwille van de bijzonder ingewikkelde procedures en omwille van de vreemde institutionele driehoek, niet.  A. Vlaanderen moet de mogelijkheid hebben naar het Hof van justitie te gaan om het subsidiariteitsbeginsel te kunnen afdwingen wanneer dat nodig is: artikel 3B van het Verdrag moet de regio's uitdrukkelijk vermelden. Hiermee kunnen we vermijden dat Europa zich gaat moeien met zaken die elders thuishoren.  B. Vlaanderen moet een vaste plaats in de Ministerraad blijven opeisen. Die Raad moet trouwens, willen we iets sneller gaan, een voorafspiegeling worden van de Senaat van de regio's. In die lidstaten waar het institutioneel al kan, in België dus, moet de vertegenwoordiging in de Raad een afspiegeling zijn van de nationale Parlementen. Dat maakt Europa reëler, brengt het dichter bij de bevolking, zonder aan de efficiëntie te raken. Dat maakt trouwens op termijn het Komitee van de regio's overbodig. Dat dreigt trouwens, net zoals ECOSOC, een eigen leven te gaan leiden, en zodoende voorbestemd zijn om adviezen te blijven produceren.  C. De uitbreiding van de Europese Unie staat voor de deur. De vraag moet gesteld worden of dat kan op een éénvormige wijze, zonder de stabiliteit van de constructie zélf in gevaar te brengen. Op veiligheidsvlak is de uitbreiding logisch en dringend. Op ecologisch vlak moet er ontzettend veel bijgestuurd worden, willen we dezelfde normen hanteren, en op landbouw- en monetair vlak wordt het helemaal problematisch.  D. De openheid van de besluitvorming is, samen met een goed en zakelijk beheer, een garantie voor meer belangstelling en geloof van de bevolking: de COREPER moet afgeschaft worden, de vergaderingen van de Raad, publiek gemaakt. De ambtenaren moeten spreekplicht krijgen en de leden van de Kommissie individueel verantwoordelijk gesteld worden.  E. Men kan zich daarna vragen stellen over de aanstelling van de Kommissie, over de termijn voor het Raadsvoorzitterschap, de eventuele rechtstreekse verkiezing van de Commissievoorzitter. Deze zaken zijn belangrijk, maar niet essentieel wanneer men het heeft over de belangrijke doeleinden van een nieuw Europa. Vlaanderen zal, als klein land, bijzonder attent moeten zijn op het respect van de culturele verscheidenheid en de erkenning van de taaleigenheid. Dat trekt zich door op alle vlakken: van productie-etikettering, naar mediabeleid, naar gebruik van de officiële talen, naar de nieuwe informatietechnologieën, naar de ware toepassing van de subsidiariteitregel. De interne markt moet m.a.w. cultureel gecorrigeerd worden naar analogie van de sociaal gecorrigeerde markt. Een wijziging van artikel 128 van het EG-verdrag dringt zich op: naast het culturele, moet daarin ook uitdrukkelijk aandacht zijn voor het taalbeleid en de bescherming van de minder verspreide talen in de Europese Unie. Vlaanderen moet daarin gezamenlijk optreden met Nederland.  2. VLAANDEREN EN ONTWIKKELINGSSAMENWERKING. De relatie met de Derde Wereld zou één van onze prioriteiten moeten zijn voor de volgende jaren. De problemen van Noord en Zuid zijn immers zeer nauw met elkaar verbonden. Een volwaardig ministerie van ontwikkelingssamenwerking, met behoud van de Interdepartementale Werkgroep, moet hiervoor garant staan. Echte samenwerking beoogt veranderingen, zowel van de mentaliteit als van de structuren, hier in de rijke geïndustrialiseerde wereld, zowel als in de Derde Wereld. Het respect voor de culturele eigenheid en de versterking van het economisch draagvlak zijn basisvoorwaarden voor echte medeverantwoordelijkheid en vermindering van de afhankelijkheid. In Afrika is de behoefte aan basisgezondheidszorg, voedselveiligheid en alfabetisering nog steeds een grote zorg. Samenwerking met lokale NGO's moet gezocht worden indien de regimes onvoldoende waarborgen bieden inzake mensenrechten en wil tot democratisering en inzet voor een correct bestuur. Men moet steeds bereid zijn te herbeginnen en lessen te trekken uit mislukkingen, ook in Afrika. België kan zich tijdens de volgende legislatuur opnieuw opwerpen als een voortrekker inzake het ontwikkelingsbeleid, zelf initiatieven nemen en daarmee een belangrijke internationale rol spelen in de zogenaamde kleine-staten diplomatie. Zo kan België voorop gaan bij de zoektocht naar een wereldwijd samenwerkingsproject door middel van het afsluiten van mondiale contracten. Zo kan het ook zelf het voorbeeld geven m.b.t. verregaande schuldkwijtschelding en het bieden van compensaties voor de gevolgen van het GATT-akkoord. Minstens dienen de budgetten voor ontwikkelingssamenwerking verhoogd te worden tot de streefcijfers vooropgesteld door het NCOS (0,5% eind '96 en 0,7% in 2000, evoluerend naar 1 %). De Volksunie formuleert ernstige bedenkingen bij de huidige gang van zaken bij de multilaterale samenwerking. De middelen zijn zeer aanzienlijk, maar de effecten ten voordele van de armsten in de wereld zijn vaak miniem. Te veel geld blijft circuleren in de eigen kanalen. Er is te weinig controle vanwege de belastingbetalers in de donorlanden en vanwege de bevolking voor wie de programma's bedoeld zijn. Het huidige ontwikkelingsbeleid is nog te vaak afgestemd op commerciële noden van het Belgische bedrijfsleven en vertoont ook typisch communautaire gebreken, zoals bij de recente wafelijzer politiek inzake de universitaire ontwikkelingssamenwerking. Vlaanderen moet dan ook een eigen beleid kunnen ontwikkelen en daarvoor eigen instrumenten ontwikkelen. Samen met hun partners in de Derde Wereld (NGO's, regio's, lokale gemeenschappen en besturen) moet de Vlaamse Regering eigen prioriteiten bepalen en zich inschrijven in het ruimer kader van de bilaterale en multilaterale programma's. Uiteindelijk zal de rol van het federale niveau, eerder dan verantwoordelijk te zijn voor eigen programma's, meer en meer beperkt worden tot die van coördinator, het voorbereiden van bilaterale akkoorden en de controle en medezeggingschap in de internationale mechanismen en organisaties.  HOOFDSTUK XII EN DE CENTEN! De toestand van de overheidsfinanciën is sedert geruime tijd één van de kernproblemen van de politiek.  1. DE FEDERALE BEGROTING. De traditionele partijen, zowel Christen-democraten, Socialisten als Liberalen hebben in het verleden op een totaal onverantwoorde wijze de tering boven de nering gesteld. De schulden werden opgestapeld, waardoor de interestlasten een steeds groter deel van de inkomsten in beslag namen. Het ergste van al is dat meer en meer geleend werd, niet om investeringen te doen, maar wel om gewone lopende uitgaven te betalen of subsidies aan bedrijven en particulieren. De herverdeling werd in toenemende mate gefinancierd met geleende middelen. Daardoor ontstond het zogenaamde "koekoekseffect". Dit wil zeggen dat de rentelasten op de schuld, samen met verplichte uitgaven zoals pensioenen en dergelijke, steeds maar aangroeiden zodat er steeds minder middelen overbleven om productieve uitgaven te doen, zoals investeringen in nuttige infrastructuur, onderzoek en ontwikkeling, telecommunicatie, enz. Sedert een tiental jaren trachten de opeenvolgende regeringen deze noodlottige ontwikkeling te keren. Desondanks bedragen de rentelasten in ons land nog steeds het dubbele van deze in de overige landen van de Europese Unie. Terwijl de fiscale en parafiscale druk nog 6% hoger ligt. M.a.w. wij betalen meer aan de overheid, maar die kan er minder mee doen omwille van de schulden van het verleden. Bijgevolg moet inzake begroting een strenge politiek gevoerd worden om zo spoedig mogelijk te komen tot een situatie waarin opnieuw in de toekomst kan geïnvesteerd worden en waarin het vrijwaren van de essentiële elementen van de sociale zekerheid ook na 2000 kan gewaarborgd worden en dit zonder verzwaring van de fiscale druk, integendeel. Dit is slechts mogelijk indien niet alleen in de eigenlijke overheid, maar ook in de sociale zekerheid een streng uitgavenbeleid wordt gevoerd. Zonder herdenking, federalisering en herstructurering van de sociale zekerheid blijft onze globale begrotingssituatie hachelijk. Een zware rente-opstoot van enige duur op de internationale markten of een langdurige economische crisis volstaan om een groot deel van de jongste besparingsinspanningen teniet te doen.  ESSENTIELE ELEMENTEN.  1. Het definitief doorbreken van het koekoekseffect of het definitief stilleggen van het zogenaamde sneeuwbaleffect, zodat de jongeren van vandaag niet blijvend de verstikkende schuldenlast moeten blijven financieren en meer middelen vrijkomen voor toekomstgerichte investeringen.  2. naarmate dit lukt moet de fiscale en parafiscale druk verminderd worden tot deze van onze belangrijkste Europese partners.  3. De uitgaven in de sociale zekerheid moeten zorgvuldig herbekeken worden en het stelsel geherstructureerd; een oordeelkundige federalisering moet eveneens bijdragen tot een betere beheersing van deze uitgaven.  4. de werking van de fiscale administratie moet verder grondig gemoderniseerd worden, zodat de inkomsten snel en correct kunnen geïnd worden de en de betwistingen vlug beslecht. De strijd tegen fiscale fraude moet bij voorrang gericht worden op de echte witte -boord -criminaliteit en de grote ontduikingsmechanismen.  2. EEN EIGEN VLAAMSE BEGROTING. De staatshervorming is mede tot stand gekomen onder impuls van de V .U. Haar medewerking heeft Vlaanderen een ruim zelfbestuur gebracht. Zelfbestuur zonder geldmiddelen heeft natuurlijk geen zin. Vandaar dat in deze hervorming een financieringssysteem werd uitgewerkt voor de Gemeenschappen en de Gewesten. De kern hiervan bestaat uit inkomsten die de federale staat afstaat aan de deelstaten volgens wettelijk vastgelegde formules. Hierbij werd er over gewaakt dat de meest ergerlijke scheertrekkingen in de vroegere Belgische begrotingen ten nadele van de Vlamingen over een periode van 10 jaar worden weggewerkt. Het voordeel van dit systeem is dat Vlaanderen vrij nauwkeurig zijn inkomsten kan ramen over een langere periode. Het nadeel is de onvoldoende band tussen de economische prestaties van de Vlamingen en de inkomsten van de Vlaamse staat en het ontbreken van "terugverdieneffecten" op de investeringen van de Vlaamse instanties. Eén van de noodzakelijke maatregelen in de toekomst zal er dan ook in bestaan de deelstaten meer eigen financiële en fiscale verantwoordelijkheid te geven. Intussen voert de Vlaamse Regering sedert enkele tijd een orthodox begrotingsbeleid. Er werd gebroken met de, ook in de Vlaamse Regering, toegepaste knepen van uitgaven- en schuldopbouw buitenbegroting. Ondanks alle insinuaties hield de Vlaamse Regering zich aan alle normen om te beantwoorden aan de te bereiken zogenaamde "Maastrichtnorm" wat betreft het te financieren saldo. Maar ook in de Vlaamse begroting dreigt de verhouding tussen verbruiksuitgaven en investeringsuitgaven ongunstig te evolueren. Dit is gevaarlijk naar de toekomst toe. Een grondige bezinning dringt zich op.  Voor de VU is essentieel:  1. dat het strakke begrotingsbeleid van de jongste Vlaamse Regering onverkort wordt voortgezet tot wanneer ieder gevaar voor n abnormale schuldopbouw is geweken.  2. Dat de verhouding tussen verbruiks- en investeringsuitgaven nauwlettend wordt onderzocht en bijgestuurd.  3. Dat de fiscale en financiële verantwoordelijkheid van Vlaanderen serieus uitgebreid wordt  4. dat de positieve resultaten van dit beleid eensdeels wordt aangewend om een toekomstgericht investeringsbeleid te voeren en anderdeels om in Vlaanderen een begin te maken mindering van de fiscale druk.  DE TIEN PRIORITEITEN VAN DE VOLKSUNIE.  1. MEER WERK.  - Loonkostvermindering en arbeidsherverdeling waarbij C02 taks en aangepaste BTW het verlies voor de sociale zekerheid moeten compenseren.  - Een verdubbeling van de werkingsmiddelen voor de Vlaamse Dienst voor Buitenlandse Handel ter ondersteuning van de Vlaamse KMO's.  - Strenge milieu- en sociale clausules op Europees vlak om de vlucht van bedrijven naar de lage loonlanden te ontmoedigen.  2. POLITIEK MOET EERLIJK EN ONGEBONDEN ZIJN.  - Het opvoeren van de strijd tegen de hormonenmaffia.  - Betaalbare rechtshulp voor iedereen en maatregelen om de verjaring en procedurefouten tegen te gaan.  - Een open boekhouding voor alle partijen, vakbonden en ziekenkassen.  3. EEN VLAAMSE SOCIALE ZEKERHEID.  - Een toegankelijke eerstelijnsgezondheidszorg zonder geldverspilling ten voordele van enkele labo's.  - Leefbare pensioenen voor zelfstandigen, werknemers en ambtenaren i.p.v. toppensioenen voor enkelen.  - Een verdubbeling van de kinderbijslagen voor alle gezinnen met een laag inkomen.  4. GROEN EN GEZOND.  - Een actieve politiek voor het gebruik van hernieuwbare energie en het verminderen van kernenergie.  - De invoering van het M.A.P. (Mest-Aktie-Plan) in 1995.  - Een verkeersplan Vlaanderen met minder SST en meer en beter binnenlands openbaar vervoer en goederenvervoer langs spoorweg en binnenvaart.  - Gewestplannen zonder achterpoortjes.  5. ONDERWIJS VOOR DE WERELD VAN MORGEN.  - Beter betaalde en beter opgeleide leerkrachten.  - Minder papegaaienwerk en opslaan van kennis, méér ruimte voor sport, creativiteit en cultuur, relatiebekwaamheid en gevoelswereld.  - De bespreekbaarheid van de drugproblematiek als preventie.  6. ZELFS 6% ARMOEDE IS TEVEEL.  - De uitvoering van het armoederapport.  - Het afschaffen van de domicilievereiste voor het bestaansminimum.  - Zwaardere belastingen voor bewust verkrotte woningen.  7. VLAANDEREN VRIJ VAN VERZUILING.  - Een open en toegankelijke sociale zekerheid zonder doorgeeffunctie voor vakbonden en ziekenkassen.  - Met de helft van de 30 miljard die nu aan vakbonden en ziekenkassen wordt betaald om dit werk voor de overheid te doen, kan elk OCMW gemiddeld 25 bijkomende mensen aanwerven om een sociaal loket waar te maken waar iedereen voor zijn pensioen, werkloosheid, kinderbijslag, ziekte-uitkering terecht kan.  8. CULTUUR IS DE ZIEL VAN ONZE SAMENLEVING.  - Het Nederlands moet een volwaardige taal blijven in Europa.  - Vlaams-Nederlandse samenwerking bevorderen op alle terreinen van cultuur.  - Een sociaal en fiscaal statuut voor de kunstenaar.  - De overheveling van het volledige kijk- en luistergeld naar een reclamevrije BRTN.  9. HET VLAAMSE ZELFBESTUUR VERDIEPEN.  - De splitsing van de kieskring Brussel-Halle-Vilvoorde, een woonbeleid voor jonge Vlamingen in Vlaams-Brabant en de afschaffing van de faciliteiten.  - Een Vlaams beleid dat Brussel uit de sociale en grootstedelijke miserie haalt.  - De federalisering van justitie, NMBS, ontwikkelingssamenwerking en het gemeente- en OCMW-beleid.  10. VLAANDEREN IN DE WERELD.  - Vlaanderen moet in de Europese Unie en op alle internationale niveaus zelf zijn belangen kunnen verdedigen.  - 0,5% van het BNP in 1995. besteden aan ontwikkelingssamenwerking en dit zo snel mogelijk optrekken tot 1 %.  - Omschakeling van de wapenhandel en -industrie naar vredesproducten.  - Een sociale belasting op producten uit lage loonlanden die vervaardigd worden via kinderarbeid en andere mensonwaardige omstandigheden en deze gelden aanwenden voor ontwikkelingshulp.
