Pallo on sinun  Mistä löytyy toivo  INHIMILLISESTÄ TULEVAISUUDESTA?  Laman varjolla työ, palkkatulot ja omaisuus keskitettiin entistä harvempiin käsiin.  Vastuu ympäristöstä, muusta maailmasta ja tulevaisuudesta jäi itsekkyyden jalkoihin - itsekkyyden joka on vaivihkaa kohotettu kaikenkattavaksi ideologiaksi.  Vihreä liitto ei sitä hyväksy. Nyt on aika avuttoman ajautumisen sijasta ottaa oikeus omiin käsiin. Oikeus työhön ja toimeentuloon. Oikeus rakentaa tulevaisuus, joka ottaa lukuun ihmisten ja luomakunnan yhteisen edun.  Vaadimme reilua peliä sukupolvien ja sukupuolten kesken. Reilua peliä työllisten ja työttömien kesken. Reilua peliä Suomessa ja kaikkialla maailmassa.  Pallo on Sinun. Aika on nyt.   Vihreä  LIITTO  Eduskuntavaalit 1995  Työ, talous ja toimeentulo  TYÖNTEKO KANNATTAVAKSI  Taloudellinen kasvu ei poista suurtyöttömyyttä. Vihreällä verouudistuksella on siirryttävä työn verottamisesta energian ja raaka-aineiden kuluttamisen ja saastuttamisen verottamiseen. Tällä vihreällä verouudistuksella suojellaan ympäristöä ja luodaan uusia työpaikkoja. Välillisten työvoimakustannusten alentaminen luo uusia työpaikkoja etenkin pienissä ja keskisuurissa yrityksissä. Työn jakamisella annetaan useammalle mahdollisuus päästä töihin.  Talous tasapainoon  Velkakierre pysäytetään vain luomalla työpaikkoja. Vihreä verouudistus valjastaa vientiveturin koko kansantalouden eteen. Säästöjä saadaan karsimalla ympäristölle tuhoisia hankkeita, elinkeino- ja maataloustukia sekä korkeimpia palkkoja ja eläkkeitä. Pääomatulojen vero nostetaan 28%:iin. Veronkierron ja pimeän talouden porsaanreiät tukitaan.  Jokaiselle perustulo  Jokaisella on oikeus riittävään toimeentuloon riippumatta siitä, sattuuko saamaan palkkatyötä. Toimeentuloturvan tilkkutäkki on koottava työntekoon kannustavaksi perustuloksi.  Tulevaisuus ja tasa-arvo  Tulevaisuus nuorille  Hyvinvointi, valta ja vauraus on kasaantunut keski-ikäisiin ja sitä vanhempiin käsiin. Suuret ikäluokat ovat menestyneet, nuoret ovat syrjäytymässä. Työ on jaettava uudelleen sukupolvien kesken. Nuorille taataan työpaikkatakuun avulla työkokemus koulutuksen yhteydessä ja sen jälkeen. Palkankorotusvara on käytettävä nuorten työllistämiseen. Nuorten ääni yhteiskunnassa alkaa kuulua, kun äänioikeusikäraja lasketaan 16 vuoteen.  Naisten työ arvoon  Kaksi kolmasosaa suomalaisista naisista jää yhä palkkatuloissaan sen rajan alapuolelle, jonka kaksi kolmasosaa miehistä ylittää. Meillä ei ole varaa sulkea puolta suomalaisista päättäjän paikkojen ulkopuolelle. Toteutetaan naisten ja miesten samapalkkaisuus ja otetaan käyttöön kiintiöt kaikissa luottamustoimissa. Isyysloma annetaan kaikille isille. Päivähoitolaki ulotetaan heti kaikkiin alle kouluikäisiin. Lapsiperheiden talouden kurjistaminen saa jo riittää.  Jokaiselle oikeus sivistykseen  Monipuolinen ja laaja-alainen koulutus on tulevaisuuden tärkein investointi. Se ei saa riippua ihmisen tai hänen vanhempiensa varallisuudesta. Opiskelusta työttömyysaikana ei saa rangaista. Opintotuki on nostettava työttömyysturvan tasolle.  Tämä on ensiaskel perustulojärjestelmään siirtymiseksi.  Ympäristö ja energia  YMPÄRISTÖNSUOJELUSSA SANOISTA TEKOIHIN  Ympäristönsuojelu ei ole elinkeinoelämää rasittava kustannus, vaan huima tilaisuus uuden teknologian kehittämiseen. Suojeluinvestoinnit maksavat itsensä takaisin uusina innovaatioina ja energian ja luonnonvarojen käytön tehostumisena.  Kierrätys, säästö ja uudelleenkäyttö tehdään verotuksen keinoin kannattavaksi ja haaskaus kalliiksi.  Energiankulutus aisoihin  Energiankulutuksen kasvu leikataan energiankäytön verotusta kiristämällä. Lisäydinvoimaa ei rakenneta. Norjalainen maakaasu on varteenotettava vaihtoehto hiilivoimalle. Lisätään kotimaisten uusiutuvien energialähteiden tutkimusta ja käyttöä. Liikenteessä siirretään painopiste raide- ja muuhun joukkoliikenteeseen.  Metsät ja vainiot  Suomi on taloudellisesti riippuvainen metsistään. Metsätaloutemme kilpailukyvyn ja kansainvälisen maineen ratkaisee Suomen metsien tila. Suomen metsäpinta-alasta on 10 % suojeltava. Talousmetsissä on siirryttävä kestävään metsänhoitoon, joka säilyttää luonnon monipuolisuuden. Maataloutta kannustetaan luonnonmukaisiin viljelymenetelmiin ja tuotteiden jatkojalostukseen.  Suomi ja maailma  Suomi kansalaisvaltioksi  Suomalaista demokratiaa on vahvistettava riippumatta integraatioratkaisuista ja talouden heilahteluista. Kansalaisten vaikutusmahdollisuudet on taattava niin paikallisella, kansallisella kuin kansainväliselläkin tasolla. Maakuntahallinto on demokratisoitava. Sitovia kansanäänestyksiä järjestetään kansakunnan ja kuntien merkittävistä linjaratkaisuista.  Pää pystyssä Eurooppaan  Euroopan Unionin päätöksenteko on tehtävä avoimemmaksi ja kansanvaltaisemmaksi. Komission virkamiesvallasta on siirryttävä vaaleilla valitun parlamentin valtaan. EU:n rakennetta oleellisesti muuttavat ratkaisut on alistettava sitovan kansanäänestyksen päätettäviksi. Suomen on ajettava EU:ssa aktiivista ympäristöyhteistyön ja varallisuuskuilujen kaventamisen politiikkaa. Suomen on tehtävä aloite kansainvälisestä hätäsuunnitelmasta Itä-Euroopan ympäristötuhojen korjaamiseksi.  Yhteiseen maailmaan  Oikeus ihmisarvoiseen elämään ei kuulu vain pohjoisen rikkaille kansoille. Kehitysyhteistyömäärärahat on palautettava nykyiseltä häpeälliseltä tasoltaan 0,7 %:iin. Epäreilut suojatullit on poistettava -kehitysmaiden ja Itä-Euroopan maiden on saatava sama mahdollisuus kauppaan kuin muidenkin. Rajat on pidettävä auki turvaa hakeville ja kärsiville.
