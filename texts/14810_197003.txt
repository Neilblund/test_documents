Ensi eduskuntavaalit luovat perustan alkaneen uuden vuosikymmenen kehitykselle, koska eduskunnan voimasuhteet määräävät maassa harjoitettavan politiikan suunnan. Keskustapuolueen asema Suomen politiikassa on hyvin keskeinen. Ilman sen myötävaikutusta eivät enempää vasemmisto- kuin oikeistopuolueet pysty muodostamaan lujaa enemmistöhallitusta. Poliittisen keskustan vahvistuminen on koko maan kannalta vaalien tärkein tavoite.  Keskustapuolue turvaa Suomen kansan vapautta ja toteuttaa taloudellista, sosiaalista ja sivistyksellistä tasa-arvoa. Yhteiskunnassamme on epäkohtia ja ihmisten välistä eriarvoisuutta. Niitä ei poisteta vallankumouksella; ne korjataan parlamentaarista tietä toimeenpantavilla uudistuksilla ja muutoksilla. Kansalle on annettava enemmän valtaa vaikuttaa päätöksen tekoon. Nuorten ääntä on kuunneltava ja heidän on päästävä mukaan asioita ratkaisemaan. Uusi vuosikymmen on lisääntyvän kansanvallan, suvaitsevaisuuden ja moniarvoisuuden, vapauden ja heikon ihmisen mahdollisuuksia lisäävä vuosikymmen. Suomalaista yhteiskuntaa uudistava keskusta takaa TYÖTÄ, VAPAUTTA, TASA-ARVOA JA TURVALLISUUTTA.  LISÄÄ VALTAA KANSALLE  Poliittista kansanvaltaa on laajennettava ja kansan päästävä myös välittömästi ratkaisemaan asioita. Kaikki pyrkimykset keskittää määräysvaltaa ja lisätä virkavaltaisuutta on torjuttava. Keskustapuolue pitää välttämättömänä, että  - tasavallan presidentin vaali suoritetaan välittömänä kansanvaalina,  - maakuntaitsehallinto viipymättä toteutetaan,  - tärkeissä, periaatteellista laatua olevissa kysymyksissä suoritetaan neuvoa-antava kansanäänestys ennen lopullista ratkaisua,  - siirretään ratkaisuvaltaa keskushallinnolta maakunta- ja kuntatasolle,  - kuntien itsehallinto turvataan ja luovutaan kuntien pakkoliitoksista,  - suurissa kunnissa lisätään kuntalaisten osallistumista päätösten tekoon,  - ryhdytään toteuttamaan yritysdemokratiaa, joka lisää työntekijöiden ja toimihenkilöiden osallistumista päätöksen tekoon suuryrityksissä,  - toteutetaan demokraattinen hallinto kautta koko koululaitoksen siten, että opettajien ja oppilaiden kesken saadaan aikaan hyvä yhteistyö.  Rauhan ja turvallisuuden ulkopolitiikka  Meille on tärkeintä saada elää rauhassa itsenäisessä Suomessa. Siksi on harjoitettava ystävyyden ja rauhan politiikkaa kaikkien kansojen kanssa. Keskustapuolue kannattaa Paasikiven-Kekkosen linjan mukaista ulkopolitiikkaa, jonka tavoitteena on:  - puolueettomuuspolitiikan johdonmukainen toteuttaminen,  - hyvien ja luottamuksellisten suhteiden kehittäminen ja laajentaminen Suomen ja Neuvostoliiton välillä,  - pohjoismaiden välisen taloudellisen ja muun yhteistyön kehittäminen,  - osallistuminen kansainväliseen taloudelliseen yhdentymiseen maamme etujen mukaisesti,  - Suomen YK-politiikan edelleenkehittäminen,  - kansainvälisen kehitysapuosuutemme lisääminen yhteen prosenttiin kansantuotteesta, sekä  - toiminta kaikissa Suomelle sopivissa yhteyksissä rauhan edistämiseksi ja lujittamiseksi maailmassa.  YHTEISTYÖN, OIKEUDENMUKAISUUDEN JA EDISTYKSEN SISÄPOLITIIKKA  Maan asioita ei kyetä hoitamaan ilman eri puolueiden yhteistyötä. Keskustapuolue ei kannata enempää poliittisen oikeiston pyrkimyksiä vallitsevan valtarakenteen säilyttämiseksi kuin vasemmiston edustamia sosialistisia oppeja. Yhteiskuntaa on asteittain uudistettava pitämällä tavoitteena sitä, että kaikki väestöpiirit, nimenomaan ns. syrjäryhmät, pääsevät oikeudenmukaisesti hyötymään kehityksen tuloksista. Keskustapuolue lähtee siitä, että suomalainen yhteiskunta on kehitys- ja uudistumiskelpoinen, jonka me suomalaiset yhteisin ponnistuksin pystymme kehittämään juuri sellaiseksi kuin itse haluamme.  Keskustapuolue oli vv. 1962 - 66 yhteistyössä toisten keskustaryhmien ja kokoomuksen kanssa, vv. 1966 - 70 olemme olleet hallitusyhteistyössä sosialidemokraattien, kansandemokraattien ja ruotsalaisen kansanpuolueen kanssa. Vaalien tulos ratkaisee hallituspohjan. Keskustapuolue on myös vaalien jälkeen valmis yhteistyöhön, kun yhteistyön ehdoista päästään maan ja puolueen kannalta tyydyttäviin tuloksiin. Keskustapuolue harjoittaa eri ryhmien välisiä vastakohtaisuuksia tasoittavaa, kansan sisäistä yhteisymmärrystä lisäävää ja suomalaista kansanvaltaa lujittavaa sisäpolitiikkaa.  Täystyöllisyys - talouspolitiikan tärkein tehtävä  Kuluneella vaalikaudella, varsinkin sen loppupuolella, taloudellinen kehitys on ollut suotuisa. Tämä on ollut seurauksena siitä, että keskustapuolueen jo vuosikausia voimakkaasti ajama taloudellinen vakauttaminen ja järkevä tulopolitiikka saatiin alkuun. Mutta työttömyyttä ei ole saatu lopetetuksi. Uuden kymmenluvun talouspolitiikan tärkein ja kaikkia muita hallitseva tavoite on täystyöllisyyden turvaaminen, mikä vain voi lopettaa työttömyyden ja koko maalle vahingollisen siirtolaisuuden.  Vakauttamispolitiikkaa on jatkettava tehokkain toimenpitein, parannettava yritystoiminnan edellytyksiä ja siten lisättävä uusien työpaikkojen syntymistä. Tukea on ohjattava sekä valtion yritystoiminnalle, mikä on välttämätön erityisesti laajojen kehitysalueiden kannalta, että yksityiselle yritteliäisyydelle, jonka varassa ratkaisevasti työllisyyden ylläpitäminen on.  - Vasemmistopolitiikan suurin virhe on ollut siinä,  ettei työllisyyspolitiikassa ole riittävästi luotettu pieneen ja keskisuureen yritteliäisyyteen, joka kaikkein halvimmin kustannuksin pystyy luomaan uusia työpaikkoja.  Keskustapuolue pitää välttämättömänä, että  - mahdollisimman korkean taloudellisen kasvun takaavaa vakauttamis- ja tulopolitiikkaa jatketaan,  - edistetään tehokkaasti pienyritystoimintaa,  - pidetään korkokanta alhaisena,  - taitavalla ulkomaankauppapolitiikalla turvataan suomalaisille tuotteille menekki,  - rakennetaan uutta teollisuutta, kehitetään voimakkaasti erilaisia palveluelinkeinoja ja pidetään huoli myös maatilatalouden kehittämisestä,  - tehostetaan nuorten työttömien koulutusta niin, että jokainen heistä saa ilmaisen koulutuksen,  - luovutaan viipymättä siirtotyömaista ja järjestetään työtilaisuuksia työtä vaille oleville mahdollisimman lähellä heidän kotiseutuaan.  Oikeutta maatalousväestölle  Maa- ja metsätaloudesta elävän väestön toimeentulo on turvattava siten, että tämä väestö pääsee tasa-arvoiseen asemaan muiden väestöryhmien kanssa. Yksityisomistukseen ja perheviljelmiin perustuva maatilatalous muodostaa Suomen maatalouden lujan perustan. Maaomaisuuden siirtyminen yhtiöille ja valtiolle on lakisääteisesti estettävä. Asutustoimenpiteitä tilojen elinkelpoisuuden ja kannattavuuden parantamiseksi on jatkettava. Maa- ja metsätalouden hallinnossa on viljelijäväestön sananvalta turvattava. Keskustapuolue katsoo, että  - maatalouden tuotanto on asteittain sopeutettava vastaamaan lähinnä kotimaista kulutusta. Valtion, kuntien, yhtiöiden ja muiden yhteisöjen maataloustuotantoa on supistettava lakisääteisesti. Yksityiseen maatalouden harjoittajaan ei saa kohdistaa tilakohtaisia rajoituksia, koska se johtaisi välittömästi viljelijäväestön tulotason alenemiseen,  - ulkomaisten rasvojen tuontia on voimakkaasti supistettava kotimaisten maitotaloustuotteiden menekin lisäämiseksi,  - maatalouden verotuslakia on viipymättä korjattava siten, että pienten ja perheviljelmien verorasituksen kohtuuton nousu voidaan estää,  - varoja metsänviljelyn tehostamiseksi on lisättävä,  - metsäverotuksen epäkohdat on korjattava myyntiveroon kuitenkaan siirtymättä,  - kantohintatason on oltava sellainen, että metsätalouden kannattavuus maan kaikissa osissa taataan,  - metsätyövoiman koulutusta on tehostettava, metsätyöntekijöiden palkkaus turvattava lakisääteisesti ja heidän sosiaalisia olojaan parannettava. Yksityismetsänomistajien mahdollisuudet suorittaa itse hankintatöitä on taattava.  TEHOKKAASEEN KEHITYSALUEPOLITIIKKAAN  Maamme eri alueilla asuvan väestön eriarvoisuutta on tehokkain toimenpitein poistettava. Keskustapuolue pitää välttämättömänä, että uusia kehitysaluelakeja lähdetään käytännössä tehokkaasti toteuttamaan. Sen lisäksi on tärkeätä, että  - perustetaan viipymättä kehitysaluerahasto, mikä tukee kehitysalueiden taloudellista yritystoimintaa,  - tehostetaan luonnonvarojen tutkimista,  - tehostetaan hallinnon, talouselämän, kulttuurin ja sosiaalipalvelujen osalta hajasijoitusta,  - laaditaan kutakin maakuntaa varten ohjelmalliset kehittämistavoitteet,  - tehostetaan koulutusta kehitysalueilla,  - tuetaan köyhiä kuntia entistä tehokkaammin valtion varoin.  Koulutuksen tasa-arvoon  Peruskoulun uudistus on toteutettava nopeasti erityisesti maan niissä osissa, missä vallitsee suuria koulutuksellisia eroja ihmisten välillä. Koulutusta kehitettäessä on lisäksi kiinnitettävä huomiota siihen, että  - ammattikoulutusta kehitetään ja laajennetaan  - ero ammattilinjan ja lukion väliltä poistetaan asteittain ja tie korkeakouluopiskeluun tehdään mahdolliseksi ilman ylioppilastutkintoa  - koulutuksen kustannukset siirretään asteittain kokonaisuudessaan yhteiskunnan, valtion ja kuntien maksettavaksi.  Sosiaaliseen tasa-arvoon  Alkavan vaalikauden sosiaalipolitiikan kiireellisin tehtävä on turvata lakisääteisesti köyhimpien väestöryhmien toimeentulo. Keskustapuolue katsoo, että palkka- ja tuloerot ovat liian suuria, minkä vuoksi toimenpiteitä niiden pienentämiseksi on jatkettava ja tehostettava. Palkankorotukset on suoritettava pääasiallisesti markkamääräisinä, yleinen vähimmäispalkkalaki on säädettävä ja niiden väestöryhmien asema, jotka eivät saa säännöllistä rahapalkkaa (eläkeläiset, työttömät, perheenemännät, invalidit, rintamamiesveteraanit, eräät nuorisoryhmät) on erilaisilla lainsäädännöllisillä uudistuksilla turvattava. Tällaisia toimenpiteitä ovat:  1. Tyydyttävä eläketurva - on säädettävä jokaisen kansalaisen vähimmäiseläketurvan takaava peruseläkejärjestelmä sekä sitä täydentävä ansiotasoon sidottu lisäeläkejärjestelmä - peruseläke on viipymättä nostettava vähimmäistoimeentulon takaavalle tasolle - eläkkeensaajien asuntotukijärjestelmä ulotettava koskemaan myös omassa asunnossa asuvia - vanhusten terveyden ja sairaanhoidon sekä kuntoutuksen kustannukset maksaa valtio  2. Lapset ja äidit - lapsilisiä korotetaan ja niiden porrastusta lapsiluvun mukaan jyrkennetään, ikärajaa nostetaan opiskelijoiden osalta - otetaan käytäntöön äidinpalkka, jonka maksaminen perheenäideille antaa jokaiselle heistä mahdollisuuden valita kodinhoidon ja ansiotyön välillä  3. Rintamamiesveteraanit ja invalidit - veteraanitunnus jaetaan kaikille sen saantiin oikeutetuille viipymättä - vanhempien veteraanien eläkeikärajaa alennetaan lakisääteisesti ja nuoremmille myönnetään tarveharkinnan perusteella ylimääräisiä eläkkeitä - järjestetään v. 1971 alusta rintamamiesveteraaneille ilmainen terveyden ja sairaanhoito - valtion asuntolainoja jaettaessa annetaan rintamamiesveteraaneille etusija - invalidien eläkkeiden jälkeenjääneisyys korjataan ja heidän oloissaan olevat epäkohdat poistetaan viipymättä.  4. Enemmän halpoja asuntoja Asuntojen puute väestökeskuksissa on suurimpia sosiaalisia epäkohtia, maaseudulla taas asuntojen kunto on useissa tapauksissa kovin heikko. Siksi asuntopolitiikkaa koko maassa on tehostettava! - asuntotuotantomäärärahoja on lisättävä ja yksityisen asuntotuotannon edellytyksiä parannettava - toteutetaan rajoitettu ja sosiaalisesti oikeudenmukainen asuntotuotannon verovapaus ja asuntosäästämistä edistetään - vähävaraisten perheiden mahdollisuuksia omistusasuntojen, ennen muuta omakotiasuntojen, hankkimiseksi helpotetaan ja lisätään halpojen vuokra-asuntojen tuotantoa - luodaan yhdenmukainen asumistukijärjestelmä koko maata varten - opiskelijoiden asuntojen tuotantoa lisätään - turvataan tonttimaan saanti kohtuullisella hinnalla ja estetään sekä yksityisiä että yhteisöjä keinottelemasta tonttimaan hinnoilla.  Luonnonsuojelun vuosikymmen  Alkava vuosikymmen muodostuu luonnonsuojelun tehostamisen ajaksi. Keskustapuolue pitää välttämättömänä, että  - yhteiskunnan toimenpitein pidetään huolta siitä, että ilma, vesi ja muu luonto suojellaan puhtaana ja terveellisenä kaikkien ihmisten elämän edellytysten turvaamiseksi ja lakisääteisesti estetään kaikenlainen luonnon turmeleminen  - ympäristön suojelun hallinto järjestetään viipymättä riittävän tehokkaaksi  - varataan kansalaisille riittävästi virkistys- ja ulkoilualueita ja suoritetaan maanomistajille heidän omaisuutensa käytön rajoitusten aiheuttamista haitoista korvaus  - luonnonsuojelua ja vesien hallintoa koskevat kysymykset keskitetään maatalousministeriöön, jonka nimi muutetaan maa- ja luonnonvarojen ministeriöksi.  Ihmiskeskeinen keskusta  Keskustapuolue toimii ihmisen puolesta, kaikkien ihmisten tasa-arvon toteuttamisen puolesta. Keskustapuolue taistelee virkavaltaisuutta vastaan sekä kaikkea keskittymistä ja massoittumista vastaan. Suomalainen yhteiskunta on kehitettävä suvaitsevaksi, vapaaksi, tasa-arvoiseksi ja turvalliseksi. Valitse vaaleissa uudistuksen ja edistyksen vaihtoehto, valitse keskustapuolue!  Helsinki 1970. Yhtelskirjapaino Oy    KESKUSTAPUOLUEEN VAALIOHJELMA   KESKUSTA UUDISTAJA
