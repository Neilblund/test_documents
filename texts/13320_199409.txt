”Det går bedre for Danmark” Poul Nyrup Rasmussen  "Alle er gode til mindst én ting. Vi skal bare finde ud af, hvad det er. Det sagde jeg, da jeg for nylig besøgte ungdomsklubben "Blæksprutten", hvor der kommer drenge med specielle problemer. Én af dem svarede, at man kan jo blive bistandsklient. Drengens opgivende holdning afspejler den nedtur, det danske samfund har været igennem. Fra midten af 1980'erne og indtil for nylig blev arbejdsløsheden ved med at stige. I takt med dette voksede de sociale problemer. Den nye regering under socialdemokratisk ledelse satte alt ind på at vende denne udvikling. Det er lykkedes. Det skal vi ikke alene tage æren for. Men vi har gjort, hvad vi overhovedet kunne. Der er lang vej igen, før vi har løst de store problemer med arbejdsløsheden. Men vi kan med god samvittighed sige, at det går bedre for Danmark. Der skabes mange nye arbejdspladser. Omsider går arbejdsløsheden ned. Også på andre områder går det fremad: Orlovsordningerne giver nye muligheder. De ældre og børnefamilierne bliver bedre stillet. På sygehusene behandler man langt flere patienter end før. Mange flere kommer nu i uddannelse. Der sker vigtige forbedringer for miljøet. Vi var på vej mod et samfund med stadig dybere sociale skel, hvor der var voksende fare for spændinger og konflikter. Nu har vi sat kurs mod det, der altid har været Socialdemokratiets mål: Et helt Danmark. Med plads til alle og brug for alle. Vi kan begynde at tro på fremtiden igen. Derfor gælder det om at holde fast. Så tror jeg også, at jeg vil få et andet svar, næste gang jeg besøger ”Blæksprutten”.  ”Velfærdssamfundet er forudsætningen for personlig frihed” Birte Weiss  Pensionisten spurgte: "Hvad mener egentlig, når Nyrup siger, at Socialdemokratiet går til kamp for velfærdssamfundet?" Og den studerende sagde: "Helt ærligt, er velfærdsstaten ikke lidt gammeldags?” Mit svar er det samme: Velfærd betyder valgmuligheder, fordi den grundlæggende tryghed er i orden. Og det er absolut afgørende for os, fordi kernen i det socialdemokratiske menneskesyn er respekt for den enkelte og glæde over forskelligheden. Det er den brogede verden, vi holder af. Ikke det ensrettede. For pensionisterne betyder det, at sundhedsvæsenet og den kommunale hjælp skal være i orden. Det skal bare fungere. Livsappetitten skal bruges på alt det, man ikke nåede i arbejdslivet. Velfærd er her den grundlæggende tryghed, der giver mulighed for individuelle personlige valg. Fordi service og pleje er der, når man har behov for det. På samme måde med den studerende. Velfærd betyder mulighed for at bruge sig selv maksimalt på det, man brænder for, og ikke kun på det, der — af sociale grunde — blev skrevet ved ens vugge. Friheden eksisterer kun for den, der har valgmuligheder. Og lur mig, om ikke de nordiske samfund bliver model for den europæiske udvikling. Overalt er kvinderne med fuld fart på vej ud i arbejdslivet. Det betyder, at de med deres arbejde er med til at skabe den samfundsøkonomi, der giver mulighed for god offentlig service. Og samtidig gør deres fravær fra hjemmet det helt nødvendigt med ordentlig børnepasning. Velfærd er derfor både en forudsætning og en nødvendighed for kvinders frihed. På den måde går ligestillingen og velfærden op i en højere enhed. Det er i det nære samfund, velfærden står sin prøve. Og det er der, den skal forny sig med udgangspunkt i det enkelte individ. Skulle det være gammeldags?  ”Nu skal der holdes fast i opsvinget” Mogens Lykketoft  Regeringen ændrede den økonomiske kurs i Danmark i foråret 1993. Vi satte gang i aktiviteten i det danske samfund efter syv magre år med katastrofal stigning i arbejdsløsheden. Nu har opsvinget for alvor bidt sig fast. Der er en ny tro på fremtiden hos familierne og hos virksomhederne. Der er brug for mere arbejdskraft i dansk erhvervsliv. Ejendomsmarkedet er kommet i gang igen. Samtidig har vi meget lav inflation og et stort overskud over for udlandet. Derfor gælder det om at holde fast. Vi må ikke solde opsvinget op. Vi skal holde prisstigningerne nede, sikre lav rente og god konkurrenceevne. Vi er først lige begyndt i kampen mod arbejdsløsheden. Den skal nedad med store skridt i de nærmeste år. Om tre år er der så mange ekstra i arbejde, at staten kan spare sig til balance. Vi kan begynde at betale af på statsgælden. Finanslovforslaget for 1995 holder kursen. Vi fortsætter den nødvendige fornyelse af velfærdssamfundet, men vi rokker ikke ved fællesskabets ansvar. Vi tager for alvor fat på mangler og kvalitetsbrist i vores sygehusvæsen og i ældreomsorgen. Vi sørger for flere ældreboliger og moderne plejehjem. Vi er på vej til en pasningsgaranti for alle småbørn over et år. De mest udsatte og svage får en bedre behandling. Regeringen har i aftaler med kommuner og amter sikret, at der bliver sat ekstra midler af til løsningen af netop disse opgaver. Ligesom vi også har sat ekstra penge af til at forbedre forskning, uddannelsesindsats og erhvervsfremme, så Danmark kan klare sig bedre i fremtiden. Tryghed sikres gennem vilje til forandring og fornyelse. Regeringens forslag til finansloven for 1995 er et udtryk for denne vilje — uden at kaste den økonomiske og sociale ansvarlighed over bord.  ”Vi vil meget længere i en solidarisk udvikling” Ritt Bjerregaard  Socialdemokratiet insisterer på at blive ved med at være solidarisk med de svage. Svaghed er jo ikke medfødt og vi tror ikke på skæbnen. Det er ikke sådan, at vi mennesker er stærke gennem hele vores liv og i alle situationer. Tilfældigheder, held eller uheld, sygdom og alderdom kan komme til at spille en alt for stor rolle. Vi ønsker et samfund, så vi kan stå af og på karrusellen, helst som det passer os. Både mænd og kvinder må kunne stå af, mens deres børn er små. Fordi de ved, at de kan blive genoptrænet og uddannet, så de kan få arbejde, når de vil tilbage igen. Det må også være muligt at trappe ned, efterhånden som man bliver ældre. Eller blive ved, hvis man har lyst og kræfter til det, selvom man er gammel. Fejlen ved vores samfund i dag er, at det er for stift. Når man først er havnet på sin hylde, skal man blive liggende, synes reglen at være. I et dynamisk og europæiseret arbejdsmarked kan mange ryge af. Ude for en tid, men ikke nødvendigvis for bestandigt. Vi vil meget længere i en solidarisk udvikling. Bl.a. gennem større åbenhed over for hele den store zone, der ligger mellem offentlig virksomhed og privat foretagsomhed. Det vigtigste er at få opbygget en international konkurrenceevne med åbenhed over for resten af verden. Men uden at skrotte solidariteten med dem, der ikke kan være med. En solidarisk udvikling havde været lettere, hvis vi ikke havde haft hele den vældige bagage at slæbe på, som en hundredårig tradition udgør. Så havde vi måske ikke haft de skel mellem offentlig og privat, mellem socialsektor og arbejdsmarked, mellem nationer og mellem organisationer og partier. Alt sammen noget, som nu hæmmer vores mulighed for at erkende de nødvendige forandringer. Men bagagen har vi nu engang. Måske kan vi ryste noget af den af, når vi skal klare os i et større og åbent Europa. Og jeg tror ovenikøbet. at det kan blive sjovt. For vi kan sagtens have det godt med at være både danskere og internationale. selvfølgelig skal vi øve os, men så tror jeg også, vi kan gennemføre solidariske forandringer.  ”Uddannelse er en vigtig investering i fremtiden” Frank Jensen  Uddannelse er ikke kun en udgift, men en personlig og samfundsmæssig investering. Udbyttet er større velfærd, for også i fremtiden skal vi leve af viden og kompetence. Grundlaget for velfærden og demokratiet er uddannelsestilbud til alle. Hvis vi ikke har de tilbud, risikerer vi at tabe en generation på gulvet. Og det er både uanstændigt og dyrt. Vi har et godt uddannelsessystem i Danmark. Men der er selvfølgelig problemer efter mere end 10 års nedskæringer og nedslidning. Nedskæringerne er stoppet nu — efter regeringsskiftet i januar 1993. Vi fandt det afgørende for at sikre kvaliteten i uddannelserne. Og af hensynet til individet og de udfordringer, vi skal leve op til i fremtiden. Socialdemokratiet vil ikke accepten at l /3 af en ungdomsårgang falder fra i uddannelsessystemet. Vi vil skabe rammerne for, at de unge falder til ikke fra. Der skal ikke stødes ud, men gives chancer. Det kræver udvikling af nye pædagogiske metoder og bedre samarbejde med det øvrige uddannelsessystem. Kødannelse i uddannelsessystemet er uacceptabelt. Et samfund kan ikke være bekendt, at i tusindvis af unge løber ind i adgangsbegrænsning og lukkede døre. SociaIdemokratiet og regeringen har taget udfordringen op. Nu bliver der skabt mange flere uddannelsespladser. Udbygningen skal fortsætte, til køen af kvalificerede ansøgere er væk. Socialdemokratiet vil have fri adgang til de fleste videregående uddannelser, når ansøgerne opfylder optagelsesbetingelserne - alt andet er uacceptabelt. Vi siger klart nej til brugerbetaling i de grundlæggende faglige og boglige uddannelser. Derfor fjernede vi også de borgerliges fotokopiafgift og andre betalingsordninger, da vi kom i regering. Vi vil have et mere enkelt SU-system, der giver de studerende ansvaret for selv at planlægge deres studieforløb i samarbejdet med skolen. Vi vil afbureaukratisere SU-systemet ved at give alle ret til fem års SU plus ét "fjumreår" efter bestået ungdomsuddannelse. Nogen påstår, at vi ikke har råd til at føre en ordentlig uddannelsespolitik. Vi mener, at der ikke er råd til at lade være.  ”Alle skal have mulighed for at skabe sig et godt liv” Karen Jespersen  Ensomhed er måske vor tids største sociale problem. Ensomhed, følelsen af afmagt, følelsen af ikke at slå til og være overflødig er det, der især gør tilværelsen trist og skaber sociale konflikter. Derfor er det så vigtigt, at mennesker får et arbejde og en uddannelse. Men det er ikke nok. Der er også brug for sociale fællesskaber, der hvor folk bor. Der er brug for fritids tilbud til de unge og der er brug for bofællesskaber til psykisk syge og til ældre, der er meget alene. Hvis vi giver mennesker muligheder for at være sammen med andre, og mulighed for noget meningsfyldt at tage si til, så kan mange sociale problemer forebygges — og undgås. For et par år siden talte mange om nye sociale skel, ghettoer og et voksende antal hjemløse. Og der er fort sat store sociale problemer. Men udviklingen er vendt. I dag er der mange gode udviklingstegn: Uddannelse og arbejde til flere. Optimisme i de socialt belastede bolig områder. Bedre tilbud til de psykisk syge. Færre hjemløse. Hele denne udvikling vil fortsætte efter valget. Især er det de unges fremtid, der for alvor står på dagsordenen efter valget. Vi er allerede klar med et forslag, der sikrer de unge bedre tilbud i fritiden. Det vil betyde, at tilbudene i højere grad bliver for de dårligst stillede unge, der i dag ofte ikke kommer i klubberne og de andre fritidstilbud. Vi skal sikre, at familierne får bedre muligheder. Successen med orlov skal køre videre. Men det er især de dårligst stillede familiers vilkår, vi skal gøre noget ved. Den unge enlige mor skal have bedre muligheder for at komme ud på arbejdsmarkedet. I dag bygger vi tre gange så mange ældreboliger som i 1992. Det betyder også, at der bliver bygget flere plejehjem, så ældre mennesker ikke i månedsvis skal blive liggende på hospitalerne, fordi der ikke er plads på et plejehjem. Samtidig skal vi indrette moderne alderdomshjem, hvor de ældre har deres egen bolig, og også i et rimeligt omfang har adgang til fællesrum og personale. Det danske velfærdssamfund er et af de bedste i verden. Men det er ikke et velfærdssamfund, som vi vil have det, hvis ældre ikke kan få den pleje og omsorg, de har brug for — eller hvis de sociale forskelle og spændinger vokser. Derfor har vi sat os for at ændre der udvikling. Vi er kommet godt i gang, men arbejdet er langt fra færdigt. Vi har meget at nå endnu.  ”Vi skal give alle mulighed for et godt og sundt liv” Torben Lund  For Socialdemokratiet handler sundhedspolitik om livskvaliteten for den enkelte. Vi har alle et ansvar for vores egen sundhed, men samfundet må sikre gode levevilkår, der giver mulighed for at skabe sig en tilværelse med udfoldelsesmuligheder og trivsel. Den enkeltes sundhed er helt afhængig af den måde, vi lever på. Hvordan vi bor, under hvilke forhold vi arbejder, om vores nærmiljø er rent. Alle disse områder skal vi prioritere højt. Derudover har vi allerede forøget midlerne til forebyggelse af sygdom, ulykker og misbrug. Indsatsen vil blive fortsat med Socialdemokratiet i regering. Patienten skal i centrum. Som syg har man krav på det. Danmark har et velindrettet sundhedsvæsen, der er finansieret af alle. Borgerne er sikret en lige adgang til vederlagsfri behandling. Det er behovet for behandling, og ikke pengepungens tykkelse, der er afgørende. Vi afviser patientbetaling og privatisering af sygdomsbehandling. Tidligere regeringer lagde alt for snævre økonomiske rammer for sygehusvæsenet. Det skabte lange ventetider og en forringet service for den enkelte. Det arbejder vi i dag med at få ændret. Ventetiden skal bringes ned til maksimalt tre måneder, og der skal udvikles servicemål for sygehusene. Vi synes, at det er uanstændigt, at syge mennesker - ofte med store smerter - skal vente i lang tid på behandling. På samme måde skal forholdene for sindslidende forbedres. Vi har taget initiativ til omfattende udbygning af behandlingen og de sociale tilbud til sindslidende. Samtidig vil vi sikre, at sundhedspersonalet får gode arbejdsvilkår, så patienterne kan få den bedst mulige pleje og kvalitet i behandlingen. Indsatsen er i fuld gang. Udviklingen er vendt til gavn for patienterne. Socialdemokratiet er garanten for, at målene nåes.  ”Vi skal alle omstille os til et nyt arbejdsliv” Jytte Andersen  For 19 måneder siden satte vi en række nye mål for arbejdsmarkedet. Alt for længe handlede det om at bevare jobs. Fremover handler det om at forme fremtiden, og give det enkelte menneske muligheder for at udvikle sig til de jobs, som kommer. Fremtidens arbejdsmarked ændrer sig mere og mere fra et stift til et fleksibelt arbejdsmarked. Jobbet og kravene til den enkelte ændrer sig hele tiden. Vores mål er, at den enkelte får reel mulighed for at påvirke og forme sit eget arbejde. Også for at skabe sammenhæng mellem arbejdet og familien. Uddannelses- og forældreorlovens succes er et klart signal om, at vi skal videre ad den vej - og ikke spole baglæns, som VKZ-blokken lægger op til. Set over et helt liv skal man i perioder kunne vælge "at melde sig ud” for at tage efteruddannelse eller prioritere familielivet. Men der er også behov for større fleksibilitet i arbejdstiden. Så man f.eks. kan gå ned i arbejdstid, mens man har små børn, eller trappe gradvist ned i stedet for at blive pensionist eller efterlønner fra den ene dag til den anden. Med den nye del-efter-lønsordning har vi taget det første skridt, der kan understøtte en sådan udvikling. Som kvinde kan det bekymre mig, at det først og fremmest er kvinder, der vælger forældreorlov. Derfor må vi både politisk og via overenskomsterne prøve at opmuntre fædrene, så de også bruger de nye orlovsordningen. Denne nye arbejdsmarkedspolitik er forudsætningen for, at vi for alvor kan få bugt med arbejdsløsheden. De ledige skal have bedre mulighed for at komme ind på arbejdsmarkedet igen. Alle skal have mulighed for at udvikle deres færdigheder, så de nye jobs, som kommer med opsvinget, kan besættes.  ”Kampen for et rent miljø er en livssag for os mennesker” Svend Auken  Vores antal og måde at leve på rummer den største trussel mod miljøet og naturen. Samtidig er et dårligt miljø den største trussel mod vores liv? Ren mad, rent vand og ren luft er livsbetingelser for os mennesker. Og livet mister sin rigdom, hvis vi med vores livsform stjæler livsgrundlaget for dyr og planter. Vi har alle et fælles ansvar, hvis vi vil sikre vores fælles fremtid. Vi har længe ment, at miljøet skal øverst på den politiske dagsorden. Det er vi i øvrigt helt enige med de nuværende regeringspartier om. Danmark skal være et foregangsland på miljøområdet — også i fremtiden. Vi skal hjælpe vores fattige naboer østlandene og ulandene med deres miljøproblemer. Vi skal være aktive i samarbejdet med andre lande, ikke mindst i EU. Men vi må aldrig lade os styre af snævre interesser i Europakommissionen. Hidtil har der været enighed om vigtigheden af miljøpolitikken i Danmark. Den enighed er væk i dag. Samarbejdet med Z har tvunget V og K til at lægge afstand til den politik, Schlüter-regeringen har ført. Og man har sagt nej til Nyrup-regeringens mange miljøinitiativer. Selv beskyttelsen af vore kyster og forbud mod miljøfarlige sprøjtegifte har VKZ ikke villet være med til. Og forureningen af grundvandet med nitrat har man prøvet at skubbe ind under gulvtæppet ved blot at forhøje grænseværdierne for nitrat i vandet. Vi mennesker tager vel ikke skade af lidt gift? Det går bedre for miljøet i Danmark men fortsatte fremskridt kræver samarbejde og opbakning fra befolkningen. Valget den 21. er derfor helt afgørende for miljøet.
