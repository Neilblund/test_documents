21 MEI.  BEGIN MET EEN SCHOON BLAD.  AGALEV  AGALEV. DA'S ZUIVER GESTEMD.  INHOUD  1 Woord vooraf: het contract met de burger verbroken 3  2 Nieuwe waarden: in je leven, in de politiek 5  3 Leven met de ramen open 7 3.1 Milieu en gezondheid 7 3.2 Nieuwe milieukwaliteit 7 3.3 Natuur als basiskwaliteit 8 3.4 Steden en dorpen om duurzaam in te wonen 9 3.5 Wat goed is, moet blijven 10  4 Ecologische ombouw  4.1 De instrumenten 4.2 De sektoren 12 4.2.1 Landbouw 12 4.2.2 Mobiliteit: minder en veilig verkeer 13 4.2.3 Energie 14  5 Samenleven 15  1 5.1 Een huis voor iedereen 16 5.2 Zorgzame samenleving 16 5.3 Onderwijs: investeren in toekomstige generaties 18 5.4 Gastvrij samenleven 19 5.5 Cultuur 20 5.6 Media 20  6 Overheid, democratie en justitie: zuiver en beter 21 6.1 Een nieuwe rol voor de overheid 21 6.2 Propere handen 6.3 Open beleid: inspraak en tegenspraak organiseren 22 6.4 Een nieuwe visie op veiligheid 22 6.5 Een ander drugsbeleid 24  7 Rechtvaardige en sociale samenleving 25 7.1 Tegen uitsluiting, voor emancipatie 25 7.2 Gelijke kansen voor vrouwen en mannen 26 7.3 Groene voorstellen voor een nieuwe sociale zekerheid 27 7.4 Een efficiënt en groen belastingsysteem 28  8 Groene werkgelegenheid 29 8.1 Milieu werkt 29 8.2 Oog voor regionale economie 29 8.3 Groene diensteneconomie 30 8.4 Herverdeling van arbeid 31 8.5 Zelf je tijd kiezen 31  9 Globaal denken, ook in Vlaanderen .33 9.1 Een open huis 33 9.2 Vredespolitiek 34 9.3 Europa 35 9.4 Ontwikkelingssamenwerking 36 9.5 Mondiale ontwikkeling 36  10 Tien groene krachtlijnen om met een schoon blad te beginnen 38  11 Oproep 39  1.  WOORD VOORAF:  HET KONTRAKT  MET DE BURGER  VERBROKEN  De Groenen zijn nodig. Wij hebben een alternatief voor de  platgetreden paden, de troeven om een nieuw blad om te  slaan voor de samenleving. Dat is nodig: Want het bilan  van Dehaene 1 is ronduit negatief.  De politiek die een contract aanging met de mensen. Het was een mooi beeld, maar na vier jaar Dehaene blijft er weinig van over.  Deze regering wilde werk maken van politieke vernieuwing, maar raakte nooit echt uit de startblokken.  Zelfs nu men achterhaald wordt door schandalen uit het recente verleden, is men niet in staat los te breken uit die verstarring.  Agalev vraagt een halvering van de verkiezingsuitgaven,  de afschaffing van cumul en van politiek dienstbetoon, een publieke vermogensopgave  voor politici, spreekrecht voor ambtenaren,  de afschaffing van economische compensaties en vooral een efficiënt gerecht dat komaf maakt met corruptie, fraude en aanslagen  op milieu en gezondheid.  De voorbije regering zag tewerkstelling als een topprioriteit en wilde de armoede bestrijden. Maar het aantal werklozen bleef fors toenemen en steeds meer mensen dreigen onder de armoedegrens weg te zakken. Intussen legde de regering de bedrijven in de watten. Zonder garanties voor nieuw werk of voor het herverdelen van werk. De banenplannen  zijn niet meer dan een druppel op een hete plaat. Intussen werden tienduizenden werklozen geschorst. Mensen worden verplicht te klussen als ze hun uitkering willen houden. Niets wijst erop dat een Dehaene II het anders zou aanpakken. Dehaene II zal uitpakken met een tweede Globaal Plan. En opnieuw zullen de zwaarste klappen vallen bij de loontrekkenden  en de mensen met een uitkering.  De Vlaamse regering wilde werk maken van een beter leefmilieu. Maar als puntje bij paaltje  kwam; ontbrak de politieke wil. De CVP ontpopte zich als anti-milieupartij en de SP maakte van de milieudossiers nooit een beleidsbreekpunt.  Het resultaat is indroevig. Er is geen oplossing voor het mestprobleem. De vervuiling van ons drinkwater gaat gewoon door. De uitstoot van verschillende broeikasgassen neemt toe.  De regering koos er niet voor om afval te voorkomen.  De ecotaks op wegwerpverpakkingen werd geboycot. Nu moet men verder gaan met afval storten of verbranden. 1995 is het Europees jaar van het Natuurbehoud.  Maar de Groene Hoofdstructuur, het Structuurplan, alle pogingen om natuur en open ruimte in Vlaanderen te vrijwaren zijn gesneuveld.  Nieuwe prestigeprojecten kregen wèl groen licht: de A24, het Fenix-projekt, de TGV,... Nationaal bleef men kiezen voor kernenergie,  voor de MOX, voor nucleaire transporten.  De verkeersstroom bleef aanzwellen, het openbaar vervoer werd uitgedund.  Een Vlaamse regering die voortdurend in oorlog  ligt met de. welzijnssector, die geen keuzes maakt, tenzij om budgettaire redenen. Een Vlaamse minister-president die de zorg voor medemensen wil laten stoppen aan de taalgrens.  Een nationale regering die prat gaat op het aantal mensen in nood dat zij buiten de grenzen houdt of uitdrijft. Een regering die saneert door te kiezen voor sociale uitsluiting en zo de weg bereidt voor de duale samenleving  die ze zegt te bestrijden. De Groenen hebben een ander beeld van een zorgzame samenleving.  Wij willen een beleid dat kiest voor solidariteit.  Geen beleid dat de armste landen afschrijft en kiest voor eigen welvaart eerst. Een beleid dat kiest voor vrede en veiligheid via rechtvaardige  handelsrelaties in plaats van oude en nieuwe  vormen van uitbuiting en roofbouw.  Johan Malcorps politiek secretaris  2.  NIEUWE WAARDEN:  IN JE LEVEN  IN DE POLITIEK  'Anders Gaan Leven': het vat goed samen waar het ons en de ruime groene beweging om te doen is. Breken met wat gangbaar is, een groene trendbreuk: in de maatschappij, maar ook in je eigen leven.  2.1  GELOVEN DAT HET ANDERS KAN  AGALEV  DA'S ZUIVER GESTEMD  'Politiek is rot en corrupt'. 'Politiek is machteloos'.  Velen zeggen het en leggen er zich bij neer. Maar Agalev gelooft rotsvast dat het anders  kan. En we doen het ook anders. Wij zijn niet gebonden aan drukkingsgroepen die uit zijn op eigenbelang. Wij gaan in tegen de antipolitiek  en kiezen samen met de brede groene beweging voor het algemeen belang.  Wij geloven dat mensen zich niet laten versuffen,  maar bewust hun leven in handen nemen.  Daarom willen we de democratie zuiver houden. Omdat wij geloven dat mensen kunnen  beslissen over waar we met onze samenleving,  onze economie, onze technologie naartoe gaan.  Daarom willen wij dat de politiek op 21 mei 1995 met een schone lei begint. Met Agalev klinkt een nieuwe stem: geen hatelijke stem tegen, maar een hoopvolle stem voor een nieuwe politieke cultuur.  2.2  KIEZEN  VOOR KWALITEIT  EEN GROENE TRENDBREUK  Agalev kiest voor kwaliteit. Kwaliteit van leven,  werken en wonen. Wij gaan in tegen verspilling,  verhaasting, vervuiling. We kiezen voor natuur, gezondheid, stilte, samenzijn: nieuwe vormen van rijkdom die voor geld niet te koop zijn. Daarvoor is een groene trendbreuk nodig. Anders omgaan met natuur: bossen die voor iedereen toegankelijk zijn, groen tot diep in de stad. Anders omgaan met energie: schone en milieuvriendelijke energie, dus ook geen kernafval. Een ander verkeer: per fiets en openbaar  vervoer. En een andere voeding: gezond voor de mensen, rechtvaardig tegenover dier en natuur.  Kiezen voor beter is dikwijls ook kiezen voor minder. Minder materiële goederen, minder luxe, minder prestige. Minder werken om beter te leven. Minder werken ook opdat iedereen  zou kunnen werken. Minder geld omdat  we onze welvaart eerlijk willen delen.  2.3  KIEZEN VOOR MILIEU EN WERK  Steeds meer economische groei, steeds meer concurrentie: het is slecht voor het milieu en het schept geen nieuw werk. Integendeel. Er wordt meer geproduceerd, maar met minder mensen. Meer geconsumeerd, door minder mensen. Arbeid wordt vernietigd of verplaatst. Veel mensen kunnen niet meer mee en worden uitgesloten. Agalev kiest voor een duurzame economie die het milieu spaart en die iedereen ten goede komt. Een economie die ook duurzaam werk oplevert. Agalev wil de prioriteiten omkeren: niet de meedogenloze concurrentie, maar de mensen en hun noden moeten bovenaan de politieke agenda staan. Milieu, gezondheid en zinvol werk: dat zijn onze groene uitgangspunten.  2.4  KIEZEN VOOR SAMENLEVEN  EEN ZORGZAME SAMENLEVING  De Groenen willen bouwen aan nieuwe sociale netwerken. Milieu is immers ook je onmiddellijke  leefomgeving: daar waar je woont, werkt, plezier maakt. Agalev wil leefbare gezellige buurten. Dat vraagt een nieuw beleid: stadsvernieuwing,  sociale huisvesting, natuur en zachte recreatie in je buurt.  De Groenen willen een samenleving die echt zorg draagt voor mensen en dat niet betuttelend  of moraliserend doet. Een samenleving die mensen, gezinnen ondersteunt om zorg te dragen  voor zichzelf. Voor ieder bereikbare kinderopvang,  thuiszorg, ... Scholen waar kinderen  geen nummer zijn, die een boeiend en uitnodigend  onderwijsproject aanbieden.  Zorg voor anderen is een opgave voor iedereen.  De zorgplicht moet gelijk verdeeld worden  tussen mannen en vrouwen. Mensen moeten  hun eigen werktijd beter kunnen indelen zodat ze tijd vrijhouden om zorgtaken op te nemen.  De Groenen nemen het op voor zwakkeren, ook aan de andere zijde van de taalgrens. Tegen het separatistisch opbod in, kiezen wij duidelijk  voor federale loyauteit, waarbij ieder zijn of haar verantwoordelijkheid neemt. De Groenen kiezen voor verrijkend samen-leven  met mensen van alle gezindheden en culturen,  met mensen met hun persoonlijke seksuele  voorkeur. Mensen bepalen zelf hoe ze leven, met wie ze leven, in oude of nieuwe samenlevingsvormen.  Een bonte samenleving waarin ieder zich zelf kan zijn. Net als in de natuur: eenheid in verscheidenheid.  2.5  EEN SOLIDAIRE EKONOMIE  Voor Agalev is economie een kwestie van ethiek. Vlaanderen is geen vesting die zich kan afsluiten van de rest van de wereld. Daarom wil Agalev geen blinde vrijhandel of casino-economie.  Wij willen eerlijke afspraken, sociaal  en ecologisch, in het voordeel van de zwakste landen. Dus geen handelssysteem dat enkel de eigen rijkdom wil afschermen. Steun aan het zuiden blijft nodig: steun aan projecten  zodat mensen plaatselijk de kans hebben  om hun lot in eigen handen te nemen. Maar ook een humane opvang van mensen die vluchten  voor oorlog en miserie.  De Groenen geloven niet meer in nationale legers. Ook niet in een nieuwe rol voor de NATO. België moet zijn bijdrage leveren tot een permanente vredesmacht van de VN.  3.  LEVEN MET  DE RAMEN OPEN  Mensen hebben het recht om te wonen en te werken  in een omgeving die mooi is, en aangenaam.  Leven met de ramen open,  onbezorgd drinken van het eigen water,  voldoende rust en stilte vinden...  In dit hoofdstuk onze programmapunten  voor milieu, gezondheid en wonen.  3.1 MILIEU EN GEZONDHEID  Drinkwater dat te veel pesticiden bevat, te hoge  ozongehaltes in de zomer, dioxine-gehaltes in  de moedermelk, antibiotica in het vlees...  De milieuvervuiling zet zich steeds verder door  en krijgt steeds groter greep op hoe we functioneren.  Vaak zijn de oorzaken gekend, maar  zelden worden de juiste maatregelen genomen.  In plaats van iets te doen aan de verontreiniging  van het drinkwater of aan te hoge ozonconcentraties,  raadt de regering ons aan om flessenwater te drinken en bij te veel ozon binnen  te blijven en ons niet te vermoeien. In plaats van de afvalverbranding te stoppen, wordt ontkend  dat dioxines ongezonde effecten hebben. De normen worden dus aangepast aan de werkelijkheid en niet andersom. Ondertussen zijn er steeds meer aanwijzingen dat ernstige aandoeningen zoals astma, bepaalde (bloed)kankers en problemen bij de menselijke immuniteit en voortplanting te maken hebben met milieuvervuiling.  RADIKAAL KIEZEN: VOLKSGEZONDHEID  Voor Agalev is de bescherming van de volksgezondheid  één van de belangrijkste taken van de overheid. Dat moet mogelijk gemaakt worden  met duidelijke milieu- en productnormen en een wettelijke regeling om vervuilende en risicovolle productieprocessen om te schakelen.  Agalev wil ook dat milieuvergunningen voortdurend worden aangepast aan de meest recente wetenschappelijke gegevens over de invloed van het milieu op de gezondheid. Regels voor milieu en gezondheid hebben ook  maar zin als ze controleerbaar en afdwingbaar zijn. Aan de praktijken van de hormonenmaffia, de afvalmaffia en andere illegale circuits die onder het oog van de overheid de wetgeving blijven ontwijken, moet paal en perk gesteld worden.  Voor de Groenen blijven goede normen en de controle daarop het beste middel om een (milieu)beleid te voeren. Daarom wil Agalev dat het Vlaams Reglement inzake Milieuvergunningen, VLAREM, grondig wordt aangepast. Milieubeleidsovereenkomsten of 'convenanteen', die alleen uitgaan van vrijwillige engagementen met de industrie, wijzen wij af. Bedrijfsgegevens over verbruik van grondstoffen  en energie, over afvalproductie en dergelijke moeten openbaar zijn. Bij de verkoop van voedingsmiddelen  moet duidelijk zijn welke chemische  stoffen en fysische behandelingen tijdens  de productie werden toegepast.  3.2  NIEUWE MILIEUKWALITEIT  Soms krijgt men de indruk dat het milieu er bij ons op vooruit gaat. Dat is niet zo. In het Milieurapport van Aviel Verbruggen, 'Leren om te keren', lezen we dat de milieukwaliteit de volgende tien jaar nog eens met 30 tot 40% zal achteruitgaan. Voor de Groenen is het terugwinnen  van de kwaliteit van onze omgeving  een absolute prioriteit.  AFVAL VOORKOMEN: WANNEER?  Het Vlaamse afvalbeleid begon in 1981 met de goedkeuring van het afvalstoffendecreet. De Openbare Vlaamse Afvalstoffen Maatschappij (OVAM) stelde tot twee maal toe een afvalstoffenplan  op, met het voorkomen van afval  als prioriteit. Maar daar kwam niets van. In 1993 werd onder druk van de Groenen de ecotakswet goedgekeurd: een wet om milieuvriendelijke  alternatieven aan te moedigen. Een wet om afval te voorkomen. Maar deze wet is intussen drie maal uitgesteld. De regering durft niet ingaan tegen bepaalde grote bedrijven. Gelukkig hebben andere ondernemingen  en winkels de boodschap wél begrepen. Zij bieden sinds kort nu veel meer herbruikbare verpakkingen aan. Voor Agalev moet er volop gewerkt worden aan het voorkomen van afval, zowel huishoudelijk  als industrieel. Wij blijven ons dus hardnekkig  verzetten tegen nieuwe stortplaatsen én afvalverbrandingsovens. Om gezondheidsredenen  eisen wij de directe sluiting, van elke afvalverbrandingsoven die momenteel in Vlaanderen draait zonder de nodige milieubeschermingsmaatregelen.  AFVAL VOORKOMEN  IN PLAATS VAN VERBRANDEN  - Gefaseerde sluiting van de verbrandingsovens  - Geen nieuwe verbrandingsovens voor huisvuil  - Ecotaksen voor alle wegwerpverpakkingen: belonen van wie kiest  voor minder afval  - Afschaffen van PVC als verpakking  WATERBELEID: LIEVER ZUIVER DAN ZUIVEREN  Weinig mensen zijn de voorbije jaren in hun eigen buurt niet geconfronteerd met werken van Aquafin. Deze maatschappij heeft de opdracht  gekregen om de gigantische achterstand op het gebied van rioleren, collecteren en zuiveren  van afvalwater weg te werken. Grootschalige  investeringen dus, die veel geld kosten.  Voor Agalev heeft dit geen zin als er niet in de eerste plaats voor gezorgd wordt, dat er gewoon minder water vervuild wordt.  De industrie is volgens Agalev dé grote vervuiler  van het oppervlaktewater. Daarom moet ze enerzijds stoppen met het lozen van milieu-gevaarlijke  stoffen en anderzijds stoppen met het op de markt brengen van producten die milieuschade teweegbrengen. De tweede bedreiging voor onze wateren is de industriële landbouw. Door chemisch sproeien en bemesten komen massa's nitraten en fosfaten  in het milieu - met onaanvaardbare gevolgen  voor de volksgezondheid.  WIJ WILLEN WEER  EEN PROPERE BODEM  Onze bodem, de grond waarop we leven, is op talloze plaatsen vervuild. Het is een zware erfenis  die we met zijn allen meedragen. Een eerste inventaris van OVAM spreekt over 9.000 potentieel vervuilde plaatsen.  Voor Agalev is het van groot belang dat de bodem weer hersteld wordt. Wij willen ons niet neerleggen bij 'voor altijd verloren' bodems. Het herstel moet zo gebeuren, dat er ook in de toekomst kan geboerd of gewoond worden. Want waar nu industrie huist, kan die morgen vertrokken zijn en waar vandaag aan landbouw gedaan wordt, kan morgen een stortplaats ingericht  worden.  Voor de Groenen moet de bodem binnen de volgende generatie schoongemaakt zijn. Langer  mogen we deze erfenis (die ons ca 375 miljard  fr kost!) niet voor ons uitschuiven. De kosten  moeten betaald worden door wie ervoor verantwoordelijk is. Oók als het gaat om vervuiling  uit het verleden.  DE VERVUILER OOK JURIDISCH AANSPREKEN  Agalev pleit voor de invoering van een nieuw soort objectieve (burgerlijke) aansprakelijkheid voor milieuschade. Het oorzakelijk verband moet aan de hand van zo objectief mogelijke criteria vastgesteld worden. De schadevergoeding  die zo verkregen wordt, zal gestort worden  in een fonds voor milieuherstel.  Momenteel kunnen zelfs de meest vervuilende bedrijven niet strafrechtelijk vervolgd worden. Rechtspersonen (zoals een nv, een bvba, een vzw...) zijn nog altijd onaantastbaar in ons strafrecht.  Agalev wil er voor zorgen dat ook rechtspersonen strafrechtelijk aansprakelijk kunnen gesteld worden. Dat moet aanzetten tot 'verantwoord handelen'. We hebben daar een voorstel van wet voor klaar.  3.3  NATUUR ALS BASISKWALITEIT  Agalev pleit voor een houding van 'partnerschap'  met de natuur, die haar eigen bestaansrecht  heeft. Ze moet weer ruimte krijgen in onze samenleving - letterlijk én figuurlijk. Zonder  natuur in de buurt is een kwalitatief leven  niet mogelijk. Iedereen moet dus voldoende in contact kunnen komen met de natuur.  OPEN RUIMTE HERWINNEN  Voldoende natuur in Vlaanderen zal maar mogelijk  zijn door een actief beleid dat erop gericht  is de open ruimte te vrijwaren en zelfs te herwinnen. In eerste instantie willen we de sinds 1980 verloren gegane open ruimte (ongeveer  65.000 ha) terugwinnen. Dat kan door het scheppen van orde in de ruimtelijke chaos in de menggebieden tussen verstedelijkte en open ruimte; onder andere door het schrappen van woonuitbreidingsgebieden.  NATUURONTWIKKELING  Agalev steunt het idee van natuurontwikkeling en een Groene of Natuurlijke Hoofdstructuur, die de ruggengraat vormt van die gebieden waar natuur de enige, de belangrijkste of een belangrijke  functie vervult. De Groenen pleiten echter ook voor een maximale verweving van natuur met landbouw en bosbouw.  Om een juridisch statuut te kunnen verlenen aan begrippen als 'groene hoofdstructuur', is het van groot belang dat er een nieuw dekreet op het natuurbehoud komt.  Het heeft echter geen enkele zin om meer natuurreservaten te creëren en tegelijk de natuur  buiten de reservaten aan haar lot over te laten. We pleiten daarom voor een volledige omschakeling naar een ecologische landbouw en voor de uitbreiding van het bosareaal tot 20% van de Vlaamse oppervlakte. Nu is dat maar 8%. De sociale en ecologische rol van het bos heeft voorrang. Met ecologische landbouw  en meer bos wordt het mogelijk beter in de eigen nood aan voedsel en hout te voorzien en toch ook aan natuurontwikkeling te doen. Daarbij wordt wel een aangepast consumptiepatroon  verondersteld: minder vlees en beperking van het houtverbruik voor niet-duurzame  toepassingen zoals papier.  NATUUR HERWINNEN  - Een offensief natuurbeleid: open ruimte herwinnen  - Wat de tien voorbije jaren verloren ging, willen we de volgende  tien jaar herwinnen  - Natuur is een recht voor iedereen: grotere privé-bossen moeten  openstaan voor al wie de natuur respecteert  - Steun aan ecologische impulsgebieden en regionale landschappen  - Geen vergunningen meer voor agressieve vrijetijdsindustrie  Ten slotte moet de natuur in Vlaanderen meer toegankelijk gemaakt worden. Van het weinige dat er is, is nu slechts een beperkt deel toegankelijk.  Agalev wil dat alle bossen binnen ecologisch  aanvaardbare grenzen en met respect  voor de privacy van de eigenaars, worden opengesteld.  Harde recreatie, voor veel gelden ten koste van het groen willen de Groenen bannen:  denk maar aan golf, aan bungalowparken, aan motorcross...  3.4  STEDEN EN DORPEN OM DUURZAAM IN TE WONEN  De stad heeft vele troeven als woon-, leef- en werkomgeving. Die troeven kunnen vandaag onvoldoende uitgespeeld worden. Vastgoedoperaties  doen velen uit de stad wegvluchten, en wonen in de vernieuwde stadsdelen is dikwijls  onbetaalbaar voor mensen met lagere inkomens. De Groenen stellen voor een stadsvernieuwingsfonds  op te richten waarop de steden  met de zwaarste huisvestingsproblemen en met de sterkste verkrotting een beroep kunnen doen. Dit fonds moet hen toelaten een meerjarenplanning  op te zetten voor sociale woonprojecten  en kleinschalige verbeteringswerken aan de woonomgeving.  Intussen gaat de verstedelijking van de dorpen verder. Om het tij te keren, wil Agalev een harde grens tussen de verstedelijkte gebieden en de open ruimte. Dat is een pleidooi voor leefbare compacte steden en herkenbare dorpen.  In de toekomst zullen de nieuwe woonbehoeften  bij voorkeur in de stedelijke gebieden  worden opgevangen.  LEEFBARE  STEDEN EN DORPEN  De stad weer aantrekkelijk maken kan alleen als de kwaliteit van de woonomgeving gegarandeerd  is. Agalev pleit dus voor een ruimtelijk beleid dat leefbare buurten tot stand brengt. Naast het beheersen van het autoverkeer kan dat ook door meer groen in de onmiddellijke leefomgeving en door kleinschalige recreatiemogelijkheden  op buurtniveau. Voor een aantal steden zal er nood zijn aan de aanleg van grotere stadsparken of stadsbossen.  Precies om daarvoor ruimte te behouden, pleit Agalev er voor om het aanbod toe te spitsen op rijwoningen of halfopen bebouwing, al naargelang de ruimtelijke context. Er moet gewerkt worden aan nieuwe stedelijke woonvormen: bijvoorbeeld centraal wonen, creatieve  combinaties van verschillende wooneenheden,...  De Groenen willen verder overtollige woongebieden  of woonuitbreidingsgebieden schrappen.  Nieuwe bedrijven zullen compacter ontworpen  moeten worden.  Voor Agalev moet een actief grond- en pandenbeleid  verhinderen dat gebouwen of ander vastgoed er verlaten of verwaarloosd bijliggen. Een harde belasting op leegstand en verkrotting  (tot 1/10 van de waarde van het goed), op niet-bebouwde percelen, desnoods onteigening van cruciale percelen zijn aangewezen methodes.  Buiten de steden ziet Agalev heil in maatregelen  als planbaten (naast planschade), voorkooprecht  en onteigeningsplannen. Zo kunnen gemeenten onder sterke ruimtelijke druk meer greep krijgen op de ruimtelijke ontwikkelingen.  RUIMTELIJKE ORDENING VOLGENS DRAAGKRACHT  Agalev wil dat het Structuurplan Vlaanderen snel in praktijk wordt omgezet. Onder geen enkel beding mag het schrijnende spektakel van het telkens aangepaste mestactieplan zich nog eens herhalen voor het Structuurplan Vlaanderen. Om de noodzakelijke trendbreuk in de ruimtelijke ordening mogelijk te maken, moet het Structuurplan Vlaanderen zich nog uitdrukkelijker richten op een ecologisch duurzame ontwikkeling. Vooral bij de voorstellen  voor bedrijfsterreinen is een 'groene' bijsturing  van de tot nu toe bekende plannen meer dan nodig.  3.5  WAT GOED IS, MOET BLIJVEN  MONUMENTEN...  Met ons historisch erfgoed gaat het slecht. De bescherming van waardevolle gebouwen gaat ondanks alles nog veel te traag. Op korte termijn  moeten heel wat meer monumenten, stads-  en dorpsgezichten beschermd worden. In Vlaanderen zijn momenteel nauwelijks 4.500 monumenten beschermd, in Amsterdam alleen al zijn dat er 8.000. Agalev wil dat de inventaris  van ons bouwkundig erfgoed sneller afgewerkt  en geactualiseerd wordt. Bescherming is slechts zinvol als er voldoende geld is voor herstel en behoud. Er moet ook meer personeel komen op de betrokken administraties. Vandaag kunnen deze mensen het vele zinvolle werk niet aan.  Verder moeten alle monumenten in federaal bezit onmiddellijk overgeheveld worden naar de Gewesten.  Voor Agalev moeten monumenten nieuwe functies kunnen krijgen, zodat hun behoud op een eigentijdse manier gegarandeerd wordt.  ... EN LANDSCHAPPEN  De Groenen willen dat er nu eindelijk dekreten komen voor beschermde en regionale landschappen.  Deze dekreten werden al vaak aangekondigd,  maar verdwenen telkens weer naar de achtergrond onder druk van de landbouwmiddens.  4.  EKOLOGISCHE  OMBOUW  De samenleving moet greep kunnen houden op de economie. De Groenen zien hiervoor een aantal belangrijke instrumenten. Groene ombouw toegelicht voor drie sektoren: landbouw, mobiliteit en energie.  4.1  DE INSTRUMENTEN  Via verschillende economische instrumenten willen de Groenen de economie sociaal en ecologisch ombouwen. Wij blijven vinden dat de gemeenschap vat moet hebben op wat er in de economie gemaakt wordt, en hoe dat gebeurt.  NORMEN  Het is volgens de Groenen een essentiële taak van de overheid om duidelijke milieu- en productnormen uit te werken, gekoppeld aan een wettelijke regeling voor de reconversie van vervuilende en risicovolle productieprocessen. Sommige stoffen, zoals de zogenaamde 'zwarte-lijststoffen', moeten onmiddellijk geweerd  worden. Andere schadelijke stoffen moeten gefaseerd worden afgebouwd.  EKOFISKALITEIT  Verder kunnen verschillende fiskale instrumenten  ingezet worden om de ecologische ombouw te stimuleren. Maar dan niet zoals de vele zogenaamde milieubelastingen die de regering invoert: de Groenen hebben zich altijd verzet tegen de heffing op de oppervlaktewateren om twee redenen: omdat de gezinnen relatief meer betalen dan de bedrijven én omdat wie bewust omspringt met water door bijvoorbeeld ecologisch  waspoeder te gebruiken, toch evenveel moet betalen.  Milieuheffingen moeten (veel sterker dan nu) bedrijven aanzetten om aan zelfzuivering te doen. Bedrijven mogen niet langer lozen op rioolwaterzuiveringsinstallaties. Ten tweede moet de bestaande wet op de ecotaksen onverkort  worden uitgevoerd, en in een tweede fase worden uitgebreid tot andere vervuilende producten.  Ten derde moet er onmiddellijk een CO2-energieheffing worden ingevoerd. Zo'n heffing mag er niet zijn om alleen maar geld in het laatje te brengen. De eerste bedoeling moet  zijn de energieverspilling tegen te gaan en investeringen  in energie-efficiënte productiemethodes  en hernieuwbare energie rendabel te maken. In tweede instantie en beperkt in de tijd kan de opbrengst gebruikt worden om de arbeidskost te drukken. De CO2-heffing zou bij voorkeur op Europees vlak moeten worden ingevoerd.  Als dat onmogelijk is, kan een gezamenlijk  initiatief van enkele lidstaten overwogen  worden. Begeleidende maatregelen moeten  negatieve effecten voor lagere inkomensgroepen  compenseren.  INVESTERINGSBELEID  Het investeringsbeleid willen we ombuigen in ecologische zin.  De Groenen willen dat directe en indirecte overheidssteun gebruikt wordt voor de ecologische  ombouw. De indirecte bedrijfssteun moet in een andere richting worden georiënteerd:  naar onderzoek en ontwikkeling die een doorbraak in de ecologische bedrijfsvoering mogelijk maken en naar de uitbouw van herwaarderingsgebieden.  Directe bedrijfssteun kan enkel nog voor bedrijven die echt anders willen gaan produceren en die meer willen doen voor het milieu dan wat wettelijk verplicht is. Het stelsel van fiskale aftrek op federaal niveau wordt ook gericht op de ecologische ombouw. Andere instrumenten zijn het aanmoedigen van het ethisch beleggen en het heroriënteren van de investeringen van de Gewestelijke Investeringsmaatschappij Vlaanderen.  TECHNOLOGIEBELEID  Naast dit alles moet er dringend werk gemaakt worden van een groen technologiebeleid. Wij willen dat de gemeenschap voldoende impact kan houden op de technologische ontwikkelingen. Zo vragen we ondermeer: een nationaal instituut van technologie-beoordeling, een interdepartementaal onderzoeksprogramma voor duurzame technologie  en een herziening van de bestaande impulsprogramma's  in de richting van duurzame en sociale ontwikkelingen.  4.2  DE SEKTOREN  Als we tot een duurzame economie willen komen,  is het duidelijk dat in aantal sektoren 'uitstappen'  het enige perspectief is. Uitstappen uit de kernenergie, uit de chloorchemie, uit grote delen van de synthesechemie, uit de automobiliteit, uit de industriële landbouw.  4.2.1 LANDBOUW  Onder druk van een beleid dat uitsluitend gericht  is op méér produceren, is de landbouw ontspoord. Steeds meer familiale landbouwbedrijven  gaan overkop. Kleine boeren hebben  geen perspectief meer. Tegelijk maakt de landbouw haar eigen milieu, de bodem en het water, kapot.  Dat is allemaal het gevolg van het Gemeenschappelijk  Landbouwbeleid (GLB) van de EU en van de GATT-vrijhandelsakkoorden, die steeds meer productie vragen voor een steeds lagere prijs.  Zowel uit sociale als milieu-overwegingen is er nood aan een ander landbouwbeleid.  Taken  Voor de Groenen heeft landbouw twee belangrijke  taken. Landbouw dient in de eerste plaats voor de productie van voedsel. Naast een voldoende voedselaanbod moet de landbouw echter ook instaan voor gezond voedsel. De Groenen blijven zich verzetten tegen het gebruik van hormonen en antibiotica in rund- of varkenvlees. Ook pesticiden- en nitraatresten  in groenten kunnen niet. Landbouw heeft daarnaast  nog een belangrijke taak als medebeheerder  van het landschap.  Beginselen  Een landbouwbeleid waar het milieu, de landbouwer,  de consument en de derde wereld beter  van worden, dient volgens Agalev uit te gaan van een aantal beginselen. Zo moet het beleid ecologisch verantwoord zijn. Dat betekent:  opnieuw in evenwicht met de omringende natuur. In de ecologische landbouw wordt gewerkt  met een evenwichtige voedingsbalans, die het uitspoelen of opstapelen van nitraten en fosfaten in het milieu tegengaat. De toevoeging  van milieuvreemde stoffen zoals pesticiden  en kunstmeststoffen moet worden vermeden.  Het landbouwbeleid moet ook sociaal verantwoord  zijn. De landbouwers kunnen alleen verantwoord produceren als ze er financieel redelijk en rechtvaardig toe in staat worden gesteld. Een kostendekkende prijs voor een milieuvriendelijke productie moet hierbij het uitgangspunt zijn. Dit kan maar als er productiebeperkingen  worden opgelegd. De Groenen pleiten dan ook voor productiequota, weliswaar  niet verhandelbaar.  Het landbouwbeleid moet ook diervriendelijk zijn. Dank zij rechtvaardige prijzen kan de landbouwer ook beter zorgen voor de dieren. Agalev is tegen het transport van slachtvee over lange afstanden. De kweek van kistkalveren en van kippen in legbatterijen moet zo snel mogelijk  verboden worden. De gedwongen voeding  van eenden en ganzen voor de productie van foie gras willen we ook verbieden.  Het landbouwbeleid mag niet geïsoleerd gevoerd  worden. Wie boeren ecologische criteria  oplegt zonder dit te kaderen in een socio-economisch  beleid, veroordeelt hen tot een toekomst zonder perspectief. In haar zoektocht naar oplossingen voor de landbouw gaat Agalev dan ook uit van de met elkaar verbonden  ecologische en sociale criteria. Precies daar schort het in het huidige landbouwbeleid.  GEZONDE VOEDING EN  EKOLOGISCHE LANDBOUW  - Garanties voor de kwaliteit van vlees:  uitbanning van hormonen en antibiotica  - Een groen Mest Actie Plan: de veestapel met 30% verminderen  - Ontmoedigen van het gebruik van kunstmeststoffen  - Geen pesticiden in ons drinkwater  - Aanmoedigen van de ecologische landbouw  - Een rechtvaardig inkomen voor landbouwers  MESTAKTIEPLAN (MAP)  De Vlaamse regering heeft bij de uitwerking van het MAP te weinig rekening gehouden met de genoemde aandachtspunten. Wij willen een MAP dat rekening houdt met het milieu én toekomstperspectief biedt aan de ecologische landbouw(er). Volgens de Groenen kan de landbouw, en meer bepaald de veeteelt, maar in evenwicht gebracht worden met het milieu door het stapsgewijs en sociaal begeleid inkrimpen  van de veestapel met 30%. Voor de Groenen is de mestbank, net als mestverwerking  trouwens, een nepoplossing. Er zijn gewoon  te veel varkens in Vlaanderen: bijna 9 miljoen tegenover 12 miljoen in het veel grotere  Duitsland.  4.2.2.  MOBILITEIT: MINDER EN VEILIG VERKEER  Als we willen voorkomen dat de mobiliteit helemaal en definitief vastloopt, zijn ingrijpende  maatregelen nodig. Die maatregelen steunen  op twee principes die gelijktijdig worden doorgevoerd: het aantal autoverplaatsingen verminderen en tegelijk de alternatieven voor het autoverkeer versterken.  INVESTEREN  IN HET OPENBAAR VERVOER  NIET IN DE AUTO  - Investeren in het binnenlands treinverkeer:  in gezellige stations  - niet in de TGV, niet in nieuwe autowegen  - Kinderen tot twaalf jaar gratis met de trein, tram en bus  - Maximumsnelheden voor veiligheid:  30 per uur in alle woonzones  100 per uur op autosnelwegen  - Vermogensbeperking voor auto's  MINDER  PER AUTO RIJDEN  Autoverplaatsingen verminderen kan onder meer door een goede ruimtelijke ordening waardoor wonen en werken weer dichter bij elkaar komen en allerlei basisvoorzieningen weer bereikbaar worden zonder wagen. Een duidelijke keuze voor een 'inbreiding' in plaats van een uitbreiding van de woongebieden zal voorkomen dat mensen nog langer de auto nodig hebben voor allerlei verplaatsingen.  Daarnaast wil Agalev dat het gebruik van de auto (niet het bezit) duurder wordt. Verder zijn allerlei nieuwe creatieve modellen nodig om het individueel autogebruik te ontmoedigen: carpooling, bedrijfsvervoerplannen, nieuwe autohuursystemen, systemen van auto-delen, mobiliteitscontracten...  MEER OP DE FIETS EN BETER OPENBAAR VERVOER  De alternatieven voor het autoverkeer versterken is zoals gezegd even belangrijk. Het beste alternatief  voor de auto voor de kortere afstanden is in de meeste gevallen zonder twijfel de fiets. Door het uitwerken van uitgebreide fietsroutenetwerken  kan de fiets een geduchte concurrent worden  voor de auto. Voor het verkeer naar het werk en naar school is het perfect mogelijk om fietsen comfortabel en veilig te maken: door aangepaste infrastructuur, stimuleringsmaatregelen en betere combinatiemogelijkheden met het openbaar vervoer.  De lange afstandsfietsverbindingen tussen stedelijke en landelijke gebieden kunnen ook nog sterk verbeterd worden.  Voor de (iets) langere afstanden is het openbaar vervoer het beste alternatief. De manier waarop de verschillende openbaar-vervoerssystemen in ons land systematisch worden afgebouwd, is wraakroepend. Er moet dringend meer geld gaan naar meer en beter openbaar vervoer. Dat betekent  in de eerste plaats een verschuiving van de middelen. Geen geld voor nieuwe autowegen, maar integendeel investeren in uitgebreide en verbeterde  dienstverlening van het openbaar vervoer. En wat de Groenen al jaren stellen, is ondertussen  voor iedereen zonneklaar: het binnenlands spoornet gaat volledig ten onder aan het geldverslindende  TGV-projekt. Deze werken moeten stilgelegd worden en de TGV ten noorden van Antwerpen mag er niet komen. De opbrengst van de energieheffing in de transsportsector moet gaan naar nieuwe investeringen in het openbaar vervoer  die het milieu en de werkgelegenheid ten goede komen. Het STAR-21 plan van de regering  voor het spoor gaat lang niet ver genoeg: Agalev pleit voor een plan 'STAR-21 PLUS'. De Groenen kiezen ook voor een drastische vermindering  van het luchtverkeer. Wij willen dat nachtvluchten verboden worden. Eén luchthaven is genoeg!  MOBILITEIT BEHEERSEN  Om het hele pakket aan maatregelen te doen functioneren, zijn nieuwe organisatievormen nodig. Het systeem van zogenaamde 'vervoersregio's'  is in dit verband interessant. Daarbij worden vervoersbehoeften en -mogelijkheden van een streek op elkaar afgestemd. Het wordt tijd dat de overheid een aantal van dergelijke (proef)projecten actief gaat steunen.  PRIORITEIT  VOOR VEILIG VERKEER  Bij alle genoemde maatregelen om het autoverkeer  te ontmoedigen en de alternatieven te versterken moet de veiligheid centraal staan. Dat kan door systematisch aandacht te besteden aan goede verkeersinfrastructuur: veilige oversteekplaatsen,  veilige fietsroutes, terugdringen van de auto in de stedelijke kernen, aangepaste woonomgevingen, ...  Tegelijk zullen we ook drastisch moeten ingaan tegen de cultuur van de oneindige  versnelling. Het is onaanvaardbaar dat de auto zijn ruimte- en tijdgebruik volledig oplegt aan de hele gemeenschap.  4.2.3 ENERGIE  Ontwaken met de wekkerradio, licht maken, koffiezet op, scheerapparaat aan, de kachel op 5, naar het werk rijden, ... het vraagt allemaal energie..  Dat geldt ook voor het vervaardigen van producten:  kunstmeststoffen, metalen, plastics, ... Toch zijn de voorraden van de klassieke energiebronnen  (aardolie, aardgas, steenkool) eindig. We weten het allemaal, maar intussen gaat de verspilling verder. De gevolgen bedreigen onze hele samenleving. Er is niet alleen de nakende uitputting van de fossiele brandstoffen. Er is het toenemend broeikaseffect, dat de aarde verhit. Er is het kernafval waarmee we, na al die jaren en vele beloftes, nog steeds geen blijf weten.  UITSTAP UIT  DE KERNENERGIE  In de energiesector willen de Groenen een trendbreuk. Om ook maar enigszins greep te krijgen op de mechanismen van het broeikaseffect,  moet de uitstoot van CO2 in België met minstens 20% verminderd worden tegen het jaar 2005 (ten opzichte van 1990) zoals de eilandstaatjes nu vragen. Op termijn moet de uitstoot met maar liefst 80% verminderd worden.  De Groenen waren, zijn en blijven tegen kernenergie: binnen de volgende legislatuur moeten daartoe onomkeerbare stappen gezet worden. De Groenen zullen nooit instemmen met het heropwerken van gebruikte splijtstof of een zogenaamd 'definitieve' berging van  kernafval. Voor Agalev kan er maar één plaats zijn waar het kernafval wordt gestockeerd en dat is aan de kerncentrale, boven de grond en dus goed controleerbaar.  Om uitstap uit de kernenergie én beperking van de CO2-uitstoot mogelijk te maken, moet de overheid resoluut kiezen voor energiebesparing,  decentrale elektriciteitsproductie en zoveel mogelijk hernieuwbare energie (zon, wind, water,...). Om die keuze in de praktijk te kunnen waarmaken, moeten echter heel wat belemmeringen uit de weg geruimd worden.  OMBOUW ONDERSTEUNEN  De overheid moet zelf het energiezuinig beleid  stimuleren. Door informatie aan consumenten  en beroepsgroepen zoals architecten en aannemers over de mogelijkheden van energiebesparing.  Door normen voor energieverbruik  van apparaten: alleen al de overschakeling  van alle Europese gebruikers op een energie-efficiënte  ijskast, zou toelaten om enkele kerncentrales te sluiten. Door betere tarieven voor kleinschalige, herbruikbare energie. Wie zelf energie produceert, moet er genoeg voor worden betaald. Energiebesparing zou financieel  moeten worden beloond, in plaats van energieverspilling zoals nu het geval is. Dat kan echter niet zolang diegenen die energie produceren ook de energie verdelen aan de consument: productie en distributie moeten gescheiden worden.  Ten slotte willen we dat de energiesector institutioneel  geherstructureerd wordt, waarbij het absoluut monopolie van Electrabel doorbroken wordt.  5.  SAMENLEVEN  Een samenleving moet onderdak bieden aan iedereen. Letterlijk én figuurlijk. Huisvesting en gezondheidszorg, onderwijs en cultuur: de Groenen trekken de lijn door.  5.1  EEN HUIS VOOR IEDEREEN  RECHT OP WONEN  Agalev vindt dat iedereen recht heeft op een menswaardige woning in een goede woonomgeving,  tegen een betaalbare huurprijs en met woonzekerheid.  GEZOND WONEN  IN LEEFBARE BUURTEN  - Herziening van de woninghuurwet voor woonzekerheid:  geen korte huurcontracten, eerlijke prijzen volgens objectieve  criteria en verdediging van zwakke huurders  - Oprichting van een stadsvernieuwingsfonds  - Toelagen voor grondverwerving voor gemeente onder  sterke ruimtelijke druk  HERVORMING  SOCIALE HUISVESTING  Agalev vindt dat het woonbeleid voorrang moet geven aan de meest kwetsbare bewonersgroepen.  Dat betekent dat nieuwe overheidsgelden  nodig zullen zijn voor een samenhangend  beleid voor sociale woningbouw en stadsvernieuwing.  Een beleid dat een gedifferentieerd  woonaanbod brengt, dat aansluit bij maatschappelijke evoluties, en onder meer tegemoetkomt aan het stijgend aantal een- en tweepersoons-huishoudens. Een beleid dat ook rekening houdt met genoeg grote en betaalbare woningen voor grote gezinnen en met de wensen van gehandicapten en ouderen.  Agalev vraagt ook een doorzichtig en eenvoudig  toewijssysteem voor sociale woningen. Dat systeem moet makkelijk controleerbaar en afdwingbaar zijn voor de kandidaat-huurder. Iedere vorm van politiek dienstbetoon moet uitgesloten worden.  De Groenen willen dat het tot nu toe gevoerde expansieve woonbeleid plaats maakt voor een woonbeleid dat het accent legt op een kernenbeleid,  op inbreiding en op meer bescheiden  woonvormen. Agalev pleit verder voor een duurzame herwaardering van de sociale huursector,  die nu maar 5% van het Vlaams woonpatrimonium  uitmaakt. Het huisvestingsbeleid was tot nu toe te eenzijdig gericht op eigendomsverwerving  (via nieuwbouw). Dat zorgde voor een groot ruimtebeslag en een verstedelijking  van het platteland.  EEN NIEUWE HUURWET  De huidige huurwet heeft niet waargemaakt  wat zij beoogde: woonzekerheid. De huurwet  dient dan ook herzien te worden. De wetgeving  zou ten eerste contracten van korte duur moeten afschaffen: Contracten van bijvoorbeeld  één jaar zouden maar per uitzondering mogen worden toegestaan. De onvrijwillige uitdrijving moet tot het absolute minimum beperkt  worden: dit kan enkel in welomschreven gevallen. Ten tweede zouden de huurprijzen vastgelegd moeten worden op basis van objectieve kwaliteitscriteria. De stijging van de huurprijzen moet streng gereglementeerd worden. De huurprijzen mogen de index volgen  en een bijkomende huurstijging moet in relatie staan tot een gelijkaardige kwaliteitsstijging  van de woning. Verder is er nood aan een duidelijke regeling voor onderhoud en herstel van de woning. Ten derde moet de huurwet  ook een betere belangenverdediging van de (zwakke) huurders toelaten.  Om de dakloosheid terug te dringen, moet de overheid actief leegstand en speculatie bestrijden.  Dat impliceert dat de overheid, nadat de gestelde termijnen zijn verlopen en waarschuwingen  zijn genegeerd, overgaat tot een actieve opvorderings- en onteigeningspolitiek.  5.2 ZORGZAME SAMENLEVING  EEN NIEUWE VISIE  OP GEZONDHEIDSZORG  Agalev pleit voor een gezondheidszorg die de mens op een kwalitatieve wijze globaal benadert.  Die de mens niet verkleint tot enkel maar een patiënt/cliënt, een voorwerp van een reeks technische handelingen. In een ecologische visie op gezondheid en gezondheidsorganisatie  is preventie en zelfredzaamheid van groot belang. Ook moeten alternatieve behandelwijzen  een ernstige plaats krijgen in het zorgaanbod.  Agalev wijst de prestatiegeneeskunde, waarbij  de arts betaald wordt per prestatie, van de  hand. De Groenen opteren veeleer voor een systeem van betaling per patiënt, waarbij gewerkt  wordt met een vaste huisarts. Wij pleiten  voor een efficiënte uitbouw van een getrapt gezondheidszorgsysteem (echelonnering). Hierin staat de huisarts, de eerstelijnsfunctie, centraal. Echelonnering vergt samenwerking met andere gezondheidswerkers. Dat zou kunnen  georganiseerd worden in een polyvalent (wijk-)gezondheidscentrum of op het niveau van het dorp. Vanuit zo'n centrum, of via de huisarts kan indien nodig verwezen worden naar de tweedelijns-gezondheidszorg en verder.  De bijdrage tot de gezondheidskosten van de patiënt dient sterk beperkt te blijven als de hulpverlening gebeurt onder de hoede van de huisarts.  Agalev pleit voor een 'charter van de rechten van de patiënt'. Het is aangewezen om in dit charter ook een passage op te nemen over een waardige manier van sterven. Agalev heeft na veel overleg met mensen uit de sector een gedetailleerd  wetsvoorstel ingediend om een wettelijke  regeling uit te werken voor euthanasie in medisch uitzichtloze situaties waarbij het leven  als zinloos wordt ervaren door de patiënt zelf.  Agalev zou graag zien dat er een Hoge Raad voor medische en bio-ethiek komt. In die raad moet een brede maatschappelijke vertegenwoordiging  zitting hebben. De raad legt de ethische regels vast die betrekking hebben op de gezondheidszorg. Voor ons is dat een alternatief  voor de Orde van Geneesheren die nu dikwijls rechter en partij tegelijk is. Agalev steunt de eis van de studenten geneeskunde  om de numerus clausus af te wijzen.  VOORKOMEN BETE DAN GENEZEN  - Prioriteit voor gezondheidsvoorlichting  - De invoering van de echelonnering in de gezondheidszorg:  eerstelijnszorg via de huisarts gaat voor  - Basisregistratie en gefaseerde erkenning van  de alternatieve geneeswijzen  VOOR EEN ZORGZAME SAMENLEVING  - Herwaardering van de sociaal profit sector:  betere betaling en uitbreiding van het personeel  - Meer geld voor de broodnodige hulpmiddelen voor gehandicapten  - Prioriteit voor kinderopvang, thuiszorg en samenlevingsopbouw  - Ondubbelzinnige voorlichting over AIDS  WIT NOG ALTIJD WOEDEND  Voor Agalev is het van groot belang dat het werk van verpleegkundigen, opvoeders, ouderenhelpers, ...  naar waarde geschat en behoorlijk  betaald wordt. Tegelijk zijn er meer mensen nodig om al het werk te doen. De Groenen  hebben indertijd de terechte 'witte-woede-akties'  volledig gesteund. Wij stellen samen met de verzorgingssectoren vast dat van de kwalitatieve eisen die bij de 'juli-besluiten van 1991' werden ingewilligd (onder andere voor bijkomend personeel), weinig tot niets in huis is gekomen. En dat terwijl de werkdruk en de stress in deze sektoren hand over hand toenemen.  De kwaliteit van de zorg komt daardoor ernstig in het gedrang. Agalev wijst erop dat het hier om veel meer gaat dan om een syndicale  vraag naar eerlijk loon. Het gaat hier ook over welk soort gezondheidszorg deze samenleving  wenst.  Inzake gehandicaptenzorg moet er gestreefd worden naar zelfstandigheid en zelfredzaamheid.  De dienst- en hulpverlening moeten zich situeren dichtbij de concrete leefwereld van de mensen met een handicap. De concrete, objectiveerbare en becijferbare meeruitgaven moeten integraal vergoed worden aan de individuele  gehandicapte.  NIEUWE ZORGVORMEN IN BUURTVERBAND  Agalev vindt dat nieuwe vormen van zorg nodig zijn: welzijnscentra op wijkniveau of algemene voorzieningen waarbij ouderen, gehandicapten, vrouwen, jongeren, drugsverslaafden niet langer elk in hun eigen hokje weggestopt worden. Door deze centra in de buurt te integreren, samen met buurtwinkels, buurtrecreatie, kleinschalige economische  initiatieven, ... kunnen hernieuwde samenlevingsverbanden  groeien. Buurt- of wijkcomités  kunnen daarin een sturende rol spelen.  Het werk van professionele welzijnswerkers en verzorgers krijgt stilaan een nieuwe inhoud: mensen helpen om zoveel mogelijk voor zichzelf  op te komen. Professionele zorg kan de eigen zorgarbeid van mensen ondersteunen en mogelijk maken. Deze ontwikkeling willen wij onderbouwen en mogelijk maken. Daarom pleiten we onder meer voor een professionele ondersteuning van thuiswonen door dienstverleners  aan huis. Voor steun aan gezinnen door een vlot toegankelijke kinderopvang. En voor een tweede adem voor wijken en buurten door enthousiaste buurtwerkers die bijdragen tot nieuw leven in de buurt.  OUDEREN WAARDEVOL  De Groenen kiezen voor een emancipatorisch ouderenbeleid. Ouderen zijn geen 'zielenpoten' of 'sukkels'. Er moet niet 'gezorgd' worden voor ouderen als groep. Die mensen die door omstandigheden echt hulp nodig hebben, moeten  die natuurlijk wel krijgen. Ouderen moeten zodanig ondersteund worden dat ze in hun eigen vertrouwde milieu kunnen blijven. Niet het aanbod van de voorzieningen moet het uitgangspunt van de zorg zijn, wel de (hulp)vraag van de ouderen zelf. Wanneer ouderen dat willen, moet naast het zorgaanbod van de omgeving (familie, buren, vrijwilligers) het aanbod van professionele hulpverleners voldoende continu aanwezig zijn. Tenzij ouderen  het anders willen, wordt opname in rusthuizen  het best zo lang mogelijk uitgesteld. Tegelijkertijd is het noodzakelijk systemen van dagopvang, dagverzorging, kortverblijf, nachtopvang, ...  als varianten van opvang, gevoelig uit te breiden.  Agalev wil dat ouderen blijvend een stem houden,  zowel in het parlement als in andere maatschappelijke  inspraakorganen. Zij betekenen immers, door hun bagage aan levenservaringen,  een belangrijke verrijking voor de samenleving.  De Groenen willen dat het inkomen van de  gepensioneerden wordt gewaarborgd. De versterking  van het wettelijk pensioen en het verhogen  van de laagste pensioenen zijn daarbij prioritair. De volgende regering moet ook hier werk maken van een gelijke behandeling van mannen en vrouwen. Voor Agalev betekent dat een gelijke behandeling in veertigsten (beroepsloopbaan  van veertig jaar).  AIDS-PROBLEMATIEK: GLOBAAL AANPAKKEN  Agalev kan zich achter het Actieplan opstellen  van het IPAC, het Vlaams Aidscoördinaat. Het is van allergrootste belang dat de impact van aids wordt teruggedrongen.  De basis van een efficiënt aids-beleid is preventie.  De preventieprojecten moeten een structurele basis krijgen in Vlaanderen om de continuïteit te kunnen garanderen. Daarnaast moet er de komende jaren toenemende aandacht  gaan naar een optimale verzorging van besmette mensen en zieken en het creëren van solidariteit bij de bevolking.  Een wetenschappelijke basis is de eerste voorwaarde  voor een doeltreffend aids-beleid. Een goed samenspel tussen wetenschap, preventie en hulpverlening op het terrein is essentieel. Om de thematiek van aids zichtbaarder te maken  moeten thema's zoals seksualiteit, homoseksualiteit,  veilig vrijen en de drugsproblematiek  uit de taboesfeer gehaald en bespreekbaar  gemaakt worden.  Vrijwilligers zijn onmisbaar in een aids-beleid, zowel in de preventie als in de zorg en opvang van mensen met aids. Een goede ondersteuning  van de organisaties die met deze vrijwilligers  werken, moet ervoor zorgen dat het aidswerk  voor de Vlaamse Gemeenschap betaalbaar  blijft. Overigens zou dat voor de vrijwilligers  zelf een erkenning van hun inzet betekenen.  5.3 ONDERWIJS: INVESTEREN IN  TOEKOMSTIGE GENERATIES  Sinds de onderwijsbevoegdheid helemaal bij de Vlaamse Gemeenschap ligt, probeert men dit onderwijs te herstructureren via elkaar opvolgende  dekreten.  VERDEDIGING VAN HET ONDERWIJSBUDGET  Agalev ergert zich aan het feit dat de discussies  niet altijd over kwaliteit, maar vooral over budgetten gaan. Vlaanderen besteedt in vergelijking  met andere landen helemaal niet teveel aan haar onderwijs. Wel kan het geld beter gebruikt worden door overlappingen in het onderwijsaanbod en zinloze concurrentie - zoals tussen de netten - tegen te gaan. We zijn bezorgd over het feit dat onderwijs zijn gratis karakter steeds meer verliest. Teveel wordt men op kosten gejaagd: voor allerlei aankopen, voor hogere inschrijvingsgelden. En de studiebeurzen blijven intussen op het oude peil. Deze gang van zaken willen de Groenen tegengaan.  MEER DAN KENNISOVERDRACHT  Onderwijs is veel meer dan enkel kennisoverdracht.  Het is ook opvoeding waarbij de totale persoonlijkheidsontwikkeling aan bod komt. Hierbij is het belangrijk rekening te houden met het gevoelsleven van de jongeren, en oog te hebben voor sociale attitudes. We zien een belangrijke rol voor een vertrouwenspersoon, een 'groene leerkracht' en pleiten voor het invoeren  van het asielrecht op school. Agalev is voorstander van een meer ervaringsgericht  onderwijs. Methodescholen moeten uitdrukkelijk erkend worden en de middelen krijgen om hun pedagogisch project uit te voeren.  BASISONDERWIJS: ZORGVERBREDING  Agalev vraagt meer aandacht en financiële middelen voor het basisonderwijs. De administratieve  ondersteuning is er ondermaats, terwijl  de initiatieven in verband met de zorgverbreding nog altijd geen stabiele, objectieve  decretale basis hebben. Agalev steunt de eindtermen voor het basisonderwijs  die door de Vlaamse Raad bekrachtigd  werden. Maar we vragen dat afwijkende, al dan niet vernieuwende onderwijsprojecten de mogelijkheid krijgen om hierop uitzonderingen  te maken. Bij de aanvraag hiervoor moeten de door de Vlaamse Raad bekrachtigde eindtermen als referentiekader gebruikt worden.  SEKUNDAIR ONDERWIJS:  OP MAAT VAN DE LEERLING  Terwijl het basisonderwijs volgens de Groenen  in het hart van de dorpen thuishoort, zien wij het secundair onderwijs gepland en gecoördineerd op streekniveau. Een voldoende aanbod op fietsafstand (5 tot maximaal 10 km) is noodzakelijk. Al dan niet zuilgebonden overlappingen zijn meestal niet verantwoord, maar geldverspillend. Samenwerkingsverbanden  met 4.000 leerlingen lijken ons niet de aangewezen organisatiestructuur. Een herwaardering  van het technisch en beroepsonderwijs, het resoluut afstappen van het 'cascade-systeem'  zal vooral de leerlingen zelf ten goede komen en hen helpen in hun persoonlijkheidsontwikkeling.  Leerlingen betrekken bij het schoolbeleid is een belangrijk element van democratische burgerschapsvorming.  HOBU: EINDELIJK SOCIALE VOORZIENINGEN  Dank zij Agalev zijn de sociale voorzieningen uitgebreid tot de studenten die niet naar de universiteit gaan. Ook de verbeterde inspraak-  en zelfs medebeheersregels - in de hogescholen  durven wij voor een groot deel op onze rekening schrijven.  Wij betreuren wel dat nagenoeg geen gebruik gemaakt wordt van de mogelijkheid tot echte netoverschijdende samenwerkingen en fusies.  UNIVERSITEITEN EN WETENSCHAPPELIJK ONDERZOEK: MAATSCHAPPELIJKE BETROKKENHEID  Agalev blijft zich verzetten tegen de sterk 'utilitaire' beroepsgerichte studies. Ook het wetenschappelijk onderzoek mag niet hoofdzakelijk ten dienste staan van de industrie.  De universiteiten en het wetenschappelijk onderzoek hebben een belangrijke maatschappelijke  en zelfs maatschappijkritische functie. Een numerus clausus voor bepaalde studierichtingen  blijven we afwijzen.  VOLWASSENENONDERWIJS: HERSTRUKTURERING  Het volwassenenonderwijs moet dringend hervormd  worden. Er is immers een te grote versnippering over onderwijs, tewerkstelling en arbeid en middenstand. Voor de toekomst wil Agalev niet alleen de nadruk leggen op het tweedekansonderwijs, maar ook op alle elementen  van permanente vorming.  KUNSTONDERWIJS: EINDE AAN DE STOP  Omdat Agalev de kunstbeleving en -uitoefening  zo belangrijk vindt, willen we hiervoor meer ruimte maken in het klassieke dagonderwijs.  Voor het deeltijds kunstonderwijs blijft er echter een belangrijke aanvullende rol. Daarom eist Agalev dat er een einde komt aan de oprichtingsstop voor nieuwe scholen of afdelingen  van het deeltijds kunstonderwijs. We vragen ook de verlaging van de inschrijvingsgelden  voor 18 tot 25 jarigen.  HET ONDERWIJSVOORRANGSBELEID: VERDERZETTING  Het gevoerde onderwijsvoorrangsbeleid bevat interessante elementen voor een grotere integratie  van migranten. Agalev vraagt een grondige  evaluatie om dit beleid te kunnen bijsturen  en efficiënter te kunnen verderzetten.  5.4 GASTVRIJ SAMENLEVEN  Voor de Groenen vertrekt elk migrantenbeleid vanuit een positieve visie, het geloof in het verrijkende van samen-leven met andere culturen.  Niet de ergernis om het anders zijn, wel de rijkdom van de verscheidenheid staat centraal  in het leven in een multiculturele samenleving.  Agalev heeft altijd gepleit voor het toekennen van politieke rechten aan niet-Belgen die hier al vijf jaar wonen. Agalev heeft dan ook gevraagd  dat de grondwet zou gewijzigd worden zodat niet alleen EU-burgers lokaal stemrecht hebben, maar alle niet-Belgen in ons land onder  dezelfde voorwaarden. Stemrecht voor niet-Belgen  zou uiteindelijk op alle niveaus moeten  ingevoerd worden. Daarnaast pleiten wij ervoor dat niet-Belgen ook dezelfde rechten zouden hebben als iedere Belg: administratief, sociaal en voor tewerkstelling.  Leven in een multiculturele samenleving betekent  ook de structurele voorwaarden scheppen  opdat etnische minderheden de mogelijkheid  krijgen hun cultuur te beleven. Het is een grondwettelijk recht dat mensen de kans hebben  zichzelf te organiseren in eigen verenigingen.  Het is tegelijk ook een voorwaarde opdat een etnische groep zich kan aanpassen aan een nieuwe omgeving. Agalev heeft dan ook het dekreet over de zelforganisaties ten volle ondersteund.  5.5 KULTUUR  Tegenover natuur, al wat gegeven is, staat cultuur,  al wat de mens ermee gedaan heeft en  doet. De kwaliteit van het bestaan hangt direct  af van het harmonisch samengaan van beide.  De Groenen hanteren een 'normatief cultuurideaal'.  Dit wil zeggen dat het ons niet om het  even is, hoe er omgegaan wordt met ons natuur-  en cultuurpatrimonium, hoe de open ruimte geordend wordt, hoe verschillende culturen  samenleven, hoeveel mogelijkheden tot participatie de mensen krijgen en hoeveel experimenteerruimte er is voor kunstenaars. Dit cultuurideaal betekent niet dat we enkel gericht zijn op het 'eigen gelijk'. Wél dat mensen  het vermogen tot kritisch en beredeneerd denken moeten kunnen verwerven, zodat ze voor hun idealen kunnen opkomen. Dit noemen  we 'individuele autonomie'. Autonomie of positieve vrijheid duidt op het vermogen van individuen en groepen om richting  te geven aan het eigen leven, om de gemaakte  keuzen te rechtvaardigen naar eigen ideeën en doeleinden. Cultuurpolitiek moet vrijruimtes creëren in de jungle van de samenleving,  waar kan nagedacht worden over een vraag als 'is dit nu het goede leven?'. Dergelijke  antwoorden vinden, vergt diepgang en traagheid: kunst en cultuur moeten wortel kunnen  schieten.  Elke maatschappijverandering veronderstelt het aanvankelijk buiten-institutionele werk van de culturele en ethische verandering. Groenen hebben hier een bijzondere opgave, kritisch als ze zijn tegenover de dominanties van het economisch  systeem (winst om de winst) en het politieke systeem (macht om de macht). Systeemdwang vanuit economie en politiek is nefast voor de cultuur. Het druk-bezig-zijn genereert alsmaar nieuwe problemen. Enkele concrete voorstellen:  - Agalev wil de cultuurpactwet aangevuld zien  met een 'Charter van het pluralisme': de  bescherming van filosofische minderheden  resulteerde te zeer in 'culturele apartheid.',  een zich opsluiten in de eigen kring, de zuil.  Zo'n Charter moet ontzuilend werken en  impulsen geven tot samenwerken over de  zuilgrenzen heen. Dit is een voorwaarde om  te komen tot een levendige en weerbare civiele  maatschappij.  Agalev wil de 'ideologische beleidsvoorbereidende  koepels' afschaffen en vervangen  door 'werksoortelijke federaties': los van zuilen  moeten nagedacht worden over de methodiek  van vormings- en verenigingswerk.  - Ook de subsidiëring van de 'partijpolitieke  vormingsinstellingen' hoeft niet meer, nu de  partijfinanciering gerealiseerd is. Wel moet  een Centrum voor Democratische Burgerschapsvorming  opgericht worden, en moet  de drooglegging van het Steunpunt voor  Lokale Democratie ongedaan gemaakt worden.  Desnoods moeten deze functies opgenomen  worden door een pluralistisch  ondersteuningscentrum voor de hele sector. - Agalev vindt bibliotheken, als oases van niet-commerciële  toegang tot informatie belangrijk.  Opritten tot de informatiesnelwegen  moeten voorzien worden, om geïnteresseerde  wakkere burgers te helpen om deze nieuwe  media te verkennen. Culturele centra moeten  drempelverlagend, emancipatorisch en  ontzuilend werken. Cultuurspreiding is één  prioriteit. Daarnaast is het aanbieden van een  plaats voor vrijwilligerswerk aan de basis van  groot belang. In de witte vlekken waar nog geen culturele centra zijn, moeten geen prestigeprojecten gerealiseerd worden. Daar moet voor het plaatselijk socio-cultureel weefsel een locatie worden gezocht. - Wat het kunstenbeleid betreft, hebben de Groenen kritiek op de ondoorzichtige manier  waarop de toewijzing van de middelen gebeurt. Dit moet beter verantwoord worden. Daarbij staat de vraag centraal, of een subsidie of een dekreet een bijdrage levert tot meer openbaarheid en publiek debat en tot intensifiëring van een authentieke burgermaatschappij.  Agalev pleit voor een goed statuut voor de 'scheppende kunstenaars' via een basisinkomen-garantie.  VOOR EEN KREATIEVE SAMENLEVING  - Culturele vrijruimtes waar autonomie kan groeien  - Ontzuiling en versterking van het maatschappelijke middenveld  - Afschaffing partijpolitieke vormingsinstellingen, oprichting van een  centrum voor democratische burgerschapsvorming  - Basisinkomengarantie voor scheppende kunstenaars  5.6 MEDIA  Ten gronde heeft Agalev zich altijd uitgesproken  tegen de commercialisering van de audiovisuele  media en voor een echte openbare gemeenschapsomroep. Daarom moeten de politisering en de bureaucratie bij de BRTN worden weggewerkt. De BRTN heeft nu veel creativiteit in huis, maar kan die overvloed niet doen renderen, althans niet op de TV-zenders. De EU-richtlijn "televisie zonder grenzen", degradeert programma's tot een stuk zeep. Cultuur wordt hier gereduceerd tot consumptie  en de kijkcijfers zijn heilig. Dat gaat fundamenteel  in tegen onze basisprincipes. Agalev pleit daarom voor een sterke, slagvaardige  openbare omroep, die het culturele element  op het voorplan zet. Zo'n omroep moet er zeker zijn in een steeds sterker commercialiserend  medialandschap. De BRTN moet zich profileren in informatie (ook sport), eigen  drama (ook het betere populaire genre), cultuur en het betere amusement. De partijpolitieke  derden en regeringsmededelingen kunnen  best van het scherm verdwijnen. De openbare omroep (ook de radio) moet in principe reclamevrij blijven. De overheid moet voor genoeg middelen zorgen.  6.  OVERHEID,  DEMOKRATIE EN  JUSTITIE:  ZUIVER EN BETER  Agalev blijft geloven in de maakbaarheid van de samenleving. Wij zien een grote taak voor zuivere politiek, voor een open overheid en voor mondige mensen.  6.1  EEN NIEUWE ROL VOOR DE OVERHEID  De 'maakbaarheid' van de samenleving is niet meer evident. Heel wat mensen geloven niet meer in de politiek. Ze haken af, en kiezen voor antipolitiek. Of juister uitgedrukt: ze kiezen door onverschilligheid voor een politiek programma  van wanhoop en naijver. Agalev wil samen met de grote groep van mensen  die nog wel geloven in politiek, hard werken  om opnieuw vat te krijgen op de samenleving  en op de economie. Want op dit moment zijn we het roer kwijt en draaien we wild in het rond. Soms lijkt het erop dat de traditionele  partijen bewust stoppen met sturen. Ze geven hun verantwoordelijkheid uit handen, leggen zich neer bij blinde marktwetten,... Het is 'in' om te pleiten voor een terugtredende overheid, voor privatiseringen, voor deregulering  en minder belastingen.  EEN BLIJVENDE ROL VOOR DE OVERHEID  De Groenen geloven dat de overheid wel degelijk  een belangrijke rol moet spelen en daarvoor ook voldoende middelen moet hebben. Het is juist dat we in het verleden vormen van overdreven betutteling en bureaucratie kenden, dat de overheid  zich bemoeide op terreinen waar het particulier  initiatief meer kansen bood. Nog altijd houdt de overheid door haar fiskaal of subsidiebeleid  bepaalde economische activiteiten kunstmatig  overeind; denk maar aan de nucleaire industrie  die de weg op gaat van de vroegere 'nationale  sektoren' zoals de steenkoolmijnen. Maar als het gaat om het vrijwaren van basisrechten  zoals de sociale zekerheid, veiligheid en gezondheid, dan heeft de overheid een onvervangbare  rol te spelen. Als zij die taak afstoot,  dan pleegt de overheid vaandelvlucht ten koste van sociale of ecologische grondrechten en ten koste van de democratie. De zwaksten in de samenleving zijn daar het eerst de dupe van, of collectieve belangen zoals het leefmilieu.  Een voorbeeld. De veiligheid van mensen op straat of thuis is een taak voor de overheid. Burgerwachten, privé-bewakingsfirma's of peperdure beveiligingsapparatuur kunnen of mogen deze taak niet overnemen. Gebeurt dit toch, dan wordt veiligheid een privilege van de rijken, zoals spijtig genoeg nu al het geval is in grote delen van de wereld. Een ander voorbeeld. De garantie op gezond vlees, zonder hormonen of antibiotica, kan niet overgelaten worden aan privé-initiatieven, hoe goedbedoeld ook. Hier is een actieve overheid nodig die haar eigen wetten controleert en afdwingt.  Anders kunnen nog alleen mensen met veel geld zich gezonde voeding veroorloven.  6.2  PROPERE HANDEN  Als de politiek opnieuw vat wil krijgen op ontwikkelingen  in de samenleving, moet ze in de eerste plaats zelf geloofwaardig zijn. Ons politiek  bestel wordt al te lang overwoekerd door politieke benoemingen, politiek dienstbetoon, cumulatie van functies en belangen. Industriële lobby's bepalen dikwijls rechtstreeks mee het beleid. Hun weerstand tegen een overheid die opkomt voor het algemeen belang kan erg groot zijn. Denk maar aan de producenten van wegwerpverpakkingen die zich verzetten tegen ecotaksen of de landbouwlobby's die tekeer gaan tegen een oplossing voor het mestprobleem.  VERZUILING  Ook de verzuiling is een vorm van belangenvermenging.  Sociale organisaties als mutualiteiten  of vakbonden die opkomen voor de rechtmatige belangen van zieken, werkenden,... hebben een belangrijke rol te spelen op het middenveld tussen samenleving en politiek. Maar als ze zich te veel binnen de invloedssfeer  van één enkele partij bewegen, dan wordt het belangenspel ondoorzichtig: de democratische  besluitvorming wordt zo soms geweld aangedaan. Denk maar aan geheime besprekingen  tussen zuilbonzen en toppolitici zoals in Poupehan...  NIEUWE  POLITIEKE KULTUUR  Agalev wil politici die ongebonden kunnen opkomen  voor het algemeen belang. Voor de belangen  van de zwaksten, of van toekomstige generaties. Politici die zelf de handen vrij hebben  om zich een oordeel te vormen en dat te uiten en te toetsen in een helder publiek en democratisch  debat.  De Agusta-affaire, de zaak van de obussen, de villa's in Zuid-Frankrijk: het zijn voorbeelden van de neergang van een politieke klasse die geen onderscheid meer zag tussen algemeen belang en eigen of smal groepsbelang.  Op dit moment zijn er echter in alle democratische  partijen enthousiaste politici die het anders  willen aanpakken en met propere handen hun kennis en inzet ten dienste willen stellen van de gemeenschap. Voorwaarde voor succes is dan wel dat men echt durft te vernieuwen: dat de partijfinanciering verder verstrengd wordt en dat de kiesuitgaven verminderd worden. Politici moeten inzage geven in hun vermogen, cumuls en dienstbetoon moeten afgebouwd worden. Via ombudsfuncties kunnen  de klachten van veel mensen veel zuiverder  opgevangen worden.  VOOR ZUIVERE POLITIEK  - Stemrecht voor niet-Belgen  - Geen politieke benoemingen  - Herziening van de partijfinanciering: beperking van de kiesuitgaven,  halvering van het maximumbedrag dat nu is toegelaten  voor partijen en kandidaten  - Afbouw van cumul van mandaten  - Uitdunning van de kabinetten  - Een open beleid: spreekrecht voor ambtenaren  - Publieke opgave van het vermogen van politici en andere mensen  in verantwoordelijke functies  - Geen politiek dienstbetoon: hulp door ombudsfuncties onder de  hoede van het parlement  6.3  OPEN BELEID: INSPRAAK EN TEGENSPRAAK ORGANISEREN  De overheid is dikwijls te onduidelijk over waar ze mee bezig is. Initiatieven van hogerhand  worden vaak als een bedreiging ervaren, als een inbreuk op de persoonlijke levenssfeer. Terwijl het juist om een algemene dienstverlening  zou moeten gaan. Een goede communicatie  is daarom van groot belang, en wel in beide richtingen.  Via mondige ambtenaren die actief werk kunnen maken van een open beleid, kan de kloof tussen de mensen en het beleid overbrugd worden.  REFERENDUM  Omgekeerd moeten mensen hun inbreng krijgen  in het beleid. Eenmaal om de zoveel jaar gaan stemmen, volstaat niet. Ook tussen twee stembusgangen in moeten mensen geraadpleegd  worden. Zeker als er beslissingen in de maak zijn die hen persoonlijk raken of aanbelangen.  De afstandelijke overheid die over ieders hoofd heen beslist, is uit de tijd. De Groenen  willen een overheid die soepel inspeelt op wat leeft bij mensen. Daarom ook steunen wij al sinds ons ontstaan het idee van referenda. Als ze zorgvuldig voorbereid en uitgevoerd worden, moeten deze referenda voor ons beslissingskracht krijgen. De mensen zelf moeten  handtekeningen kunnen verzamelen om een volksstemming te vragen. Een dergelijk referendum is voor ons geen vrijblijvende stunt, maar de kroon op een publiek debat.  Een moderne overheid gaat de discussie immers  niet uit de weg. De Groenen beschouwen de mensen niet als onmondige consumenten die met reclametruuks makkelijk om de tuin kunnen geleid worden. Wij hebben vertrouwen in het gezond verstand van mensen en wij willen  onze voorstellen met iedereen uitpraten.  6.4 EEN NIEUWE VISIE OP VEILIGHEID  In onze samenleving heeft het individu een belangrijke plaats ingenomen. Dat heeft zijn goede kanten. Mensen zijn vrijer, worden minder  bevoogd. Maar het heeft ook minder goede kanten: mensen staan er meer alleen voor, moeten zich zelf behelpen. En als je je eenzaam  voelt en niet terecht kunt bij familie of verenigingen of als je weinig aanspraak hebt in je buurt, voel je je onzeker, onveilig. Daarbij  komt nog dat veel mensen door het asociaal  beleid van de laatste jaren worden uitgesloten  en gemarginaliseerd.  Agalev wil dat bedrijven vervolgd kunnen worden. Vandaag blijven milieumisdrijven vaak  onbestraft. Op de foto: Groenen in actie tegen de vrijspraak van afvalbaron Van de Voorde, september '94.  De onveiligheid op straat of thuis neemt ook echt toe doordat buurten verkommeren bij gebrek  aan een samenhangend beleid van stadsvernieuwing  en samenlevingsopbouw.  Wij zien de volgende uitgangspunten voor een  groen veiligheidsbeleid:  - Mensen moeten zich mee verantwoordelijk gaan voelen, voor zichzelf, hun leefomgeving,  hun buurt, ...  - Preventie is altijd beter dan repressie achteraf;  voorkomen is steeds beter dan genezen.  - Repressie kan nooit een wraakneming zijn, maar is doelgericht naar herstel van de schade: rechtstreeks naar het slachtoffer toe of collectief ten opzichte van de gemeenschap.  - Straatkriminaliteit moet efficiënt aangepakt worden, maar zonder enige inbreuk op de rechten van de verdediging. Slachtoffers van  misdrijven moeten veel beter opgevangen worden.  - Voorrang voor de aanpak van zware criminaliteit:  vergrijpen tegen volksgezondheid en milieu, fiskale fraude, corruptie, de drugsmaffia,  de mensenhandel.  De Groenen willen een rechtspraak die vlot toegankelijk is voor iedereen, en zeker voor de zwakkeren. Rechters moeten vertrouwen inboezemen. Dat kan maar als elke vorm van politieke tussenkomst in benoemingen en bevorderingen  van magistraten gebannen wordt. En er moet een eind komen aan vormen van klasse-justitie waarbij de sterksten - zij die het langst kunnen procederen - aan vervolging ontsnappen  via verjaring of door het inroepen van procedurefouten.  NADRUK OP PREVENTIE  Een te sterk op repressie gericht veiligheidsbeleid  doet de gevangenissen uitpuilen. De gevangenisstraf is trouwens doorgaans de slechtst mogelijke oplossing van een conflict. Bemiddeling in strafzaken, alternatieve straffen  of herstel van schade zijn vaak veel zinvoller.  De huidige tendens om mensen langer gevangen te houden, moet dringend omgekeerd worden. De Groenen pleiten voor minder en kortere voorhechtenis, kortere gevangenisstraffen,  geen vervangende gevangenisstraf meer, regularisering van prostitutie.  AANPAK VAN  ZWARE KRIMINALITEIT  We pleiten tegelijk met kracht voor een reële aanpak van de grote criminaliteit. De georganiseerde  misdaad als fiskale fraude, milieu, afval-,  hormonenmaffia, drugsmaffia moet bij voorrang bestreden worden. Een van de gevolgen  van een terugtredende overheid is dat de georganiseerde misdaad opnieuw meer ruimte claimt, zoals in Italië of in het Oost-Europa  na de val van het communisme.  Bedrijven die op soms misdadige manier wetten  overtreden en de gezondheid in gevaar brengen, mogen niet langer vrijuit gaan. Zij moeten als bedrijf aanspreekbaar zijn. Nu lopen  heel wat milieuschandalen uit op een sisser,  omdat men enkel personen hoofdelijk verantwoordelijk  kan stellen.  OOK DE WITTE BOORDEN  Voor de Groenen kan het niet langer dat heel wat misdaden verborgen blijven dank zij het bankgeheim. De belastingparadijzen moeten internationaal geïsoleerd worden zodat ze niet langer straffeloos op grote schaal misdaadgeld kunnen witwassen.  EEN GROEN JUSTITIEBELEID:  NADRUK OP PREVENTIE  - Vlotte en toegankelijke rechtspraak  - Geen jacht op kleine drugsgebruikers:  regulariseren van cannabis  - Krachtige aanpak van grote criminaliteit: fiskale fraude,  misdrijven tegen volksgezondheid en milieu, drugsmaffia,  mensenhandel  - Bedrijven moeten strafrechtelijk aansprakelijk gesteld worden  - Regulariseren van prostitutie  6.5  EEN ANDER DRUGSBELEID  Onze maatschappij zit met een drugsprobleem. Zeker als steeds meer jongeren, zelfs kinderen met drugs in aanraking komen. En als druggebruikers  in heel wat gevallen in de criminele sfeer verzeild raken. Voor Agalev is het aanpakken  van dit probleem een prioriteit. We willen het drugsgebruik terugdringen.  Maar juist om die reden dringen we aan op een totaal ander beleid. Want een repressieve aanpak  blijkt niet te werken. De oorlog die de Amerikanen nu al decennia lang voeren tegen de drugs, heeft alleen maar een averechts effect:  er komen steeds meer drugs.  REPRESSIE WERKT NIET  Ook bij ons is de harde aanpak op een mislukking  uitgelopen. De grote drugsvangsten die je op TV te zien krijgt, maskeren enkel het feit  dat er steeds grotere hoeveelheden drugs verhandeld  worden. Dat af en toe een pakket wordt  ingepikt, kan de maffia niet deren.  De overheid heeft recent wel gezorgd voor betere  opvangcentra, voor een aangepaste behandeling van drugsverslaafden (onder andere  door de verstrekking van methadon onder  toezicht toe te staan). Maar de nadruk blijft liggen op repressie, zonder enig onderscheid. Internationaal groeit het besef dat het gewoon dom is alle drugs over dezelfde kam te scheren.  Cannabisprodukten zijn bij gewoon gebruik  bijvoorbeeld minder schadelijk dan alcohol. Ook de theorie dat je van soft drugs automatisch naar hard drugs zou overstappen, is al door ettelijke specialisten weerlegd. Een gereglementeerde verkoop van cannabisproducten  (soft drugs) zou een groot stuk van de drugshandel uit de criminaliteit halen en een controle op de kwaliteit van de producten mogelijk maken. Tegelijk zou men de aandacht kunnen toespitsen op de aanvoer van de harde drugs, die ook veel sneller verslavend werken.  Dat is ook de reden waarom we pleiten voor een harde aanpak van de grote drugsdealers.  Nu verspeelt men tijd met de jacht op kleine drugsgebruikers. Agalev wil het persoonlijk  gebruik van drugs daarom uit de strafwet  halen.  Ten slotte is een efficiënte strijd tegen de drugsmaffia  maar mogelijk, als men de witwascircuits  ook echt wil aanpakken.  7.  RECHTVAARDIGE  EN SOCIALE  SAMENLEVING  De maatschappij die ons voor ogen staat, sluit geen mensen uit. Mannen en vrouwen krijgen er gelijke kansen.  De sociale zekerheid als grondslag van de solidariteit  tussen mensen moet versterkt in plaats van afgebouwd .  worden. Belastingen zijn een instrument voor een  rechtvaardige en milieubewuste samenleving.  7.1  TEGEN UITSLUITING,  VOOR EMANCIPATIE  De Groenen verzetten zich tegen de bestaande duale samenleving. Vandaag kijkt een derde van de mensen met heel veel onzekerheid en zorgen naar de nabije toekomst. Meer dan 1 miljoen mensen is noodgedwongen werkzoekend.  Maar liefst 6% van de Belgische bevolking  is veroordeeld tot een leven in armoede.  Wij verwerpen de maatschappelijke tendens van collectief egoïsme of welvaartschauvinisme,  waarbij diegenen die het 'goed' hebben de anderen doelbewust gaan uitsluiten.  UITSLUITING BIJ OORZAKEN AANPAKKEN  De Groenen willen de uitsluiting bij de werkelijke  oorzaken aanpakken. De belangrijkste  onderdelen van een groen sociaal beleid zijn een nieuw en actief werkgelegenheidsbeleid, een 'inclusief' en integraal welzijns- en armoedebestrijdingsbeleid  en een vernieuwd huisvestingsbeleid.  Agalev eist een hernieuwd beleid inzake armoedebestrijding. Daarom stelt Agalev voor om de middelen van het gemeente- en OCMW-fonds  aanzienlijk te vergroten. Dat extra geld moet vooral dienen om de welzijns- en armoedebestrijdingsmaatregelen  op plaatselijk niveau op een grotere en meer continue basis te structureren.  Deze fondsen moeten nieuwe criteria krijgen waarbij veel duidelijker het werkgelegenheids-  en welzijnsbeleid wordt aangemoedigd.  Met bijvoorbeeld subsidies voor een lokale werkgelegenheidsambtenaar, die een centrale, coördinerende en stimulerende rol moet spelen inzake lokale werkgelegenheid.  Er kan dan ook ruimte zijn voor initiatieven in de sociale economie, zoals leerwerkplaatsen en invoegbedrijven. Dat als vervanging van de PWA-onzin van de voorbije regering. Daarom wil Agalev een nieuwe invulling van de projecten van de VFIK (de kansarmoedefondsen),  met een bijzondere aandacht voor experimentele, vernieuwende en (maatschappij)kritische  projecten, die de al te vaak verstarde sociale diensten kunnen wakker schudden.  Agalev wil het recht op wonen hard en concreet maken, voor alle inwoners van ons land. Rechten  van huurders moeten veel beter worden beschermd.  Leegstand moet fiskaal op een ernstige wijze worden ontmoedigd. Renovatie en stedelijke  inbreiding zijn de groene sleutels naar meer woongelegenheid. De sociale woningsector moet stelselmatig worden uitgebreid, met bijzondere aandacht voor de zwakste groepen en met grote nadruk op huurwoningen.  HALT AAN DE SOCIALE UITSLUITING  - Bestaansminima: een onvoorwaardelijk basisrecht  - Geen schorsing van langdurig werklozen  - Herziening van de huurwet: vaste huurprijzen en volgens objectieve  regels  - Breken met het plaatsingsbeleid bij kansarme gezinnen  7.2  GELIJKE KANSEN VOOR VROUWEN EN MANNEN  Emancipatie is veel meer dan enkel 'vrouwenbeleid'.  Het heeft alles te maken met gelijke kansen voor vrouwen én mannen. En het valt niet te ontkennen dat vrouwen in heel wat opzichten  in onze maatschappij nog steeds een achterstand hebben. Zo verdienen zij nog altijd  minder dan mannen voor hetzelfde werk. Zo zijn de zorgtaken nog steeds oneerlijk verdeeld:  het zijn vooral vrouwen die instaan voor het huishouden, voor de zorg voor kinderen, ouderen en zieken. Zo zijn vrouwen nog steeds ondervertegenwoordigd in de politiek. Het zou echter fout zijn emancipatiebeleid daarom af te doen als 'vrouwenbeleid'. Mannen  en vrouwen zijn samen verantwoordelijk voor het emancipatiebeleid. Al te vaak willen mannen niets liever dan de emancipatie aan de vrouwen over laten.  Mannen hebben meer dan ooit een cruciale rol te spelen in de verdere emancipatie. Een betere  verdeling van zorgtaken zal enkel kunnen als meer mannen bereid zijn hun verantwoordelijkheid  op te nemen. Zo komen er meer kansen  voor vrouwen op de arbeidsmarkt.  Tegelijk is het ook zo dat mannen van deze nieuwe verdeling van taken alleen maar beter kunnen worden. Veel mannen laten zich zo sterk opslorpen door hun beroepsarbeid dat ze geen tijd meer maken om zich met hun kinderen bezig te houden.  Als men blijft denken dat emancipatiebeleid er enkel op gericht is om vrouwen tot op de maatschappelijke  positie van mannen te trekken, dan zal er niets veranderen. Men blijft immers uitgaan  van de mannelijke norm als de enige juiste. De recent ingevoerde veralgemening van nachtarbeid  voor vrouwen, is een voorbeeld van hoe het niet moet. Men zou nachtarbeid moeten tegengaan  voor vrouwen én mannen. Emancipatie moet voor ons veel meer zijn dan de 'democratisering  van het hartinfarct'.  We willen de heersende normen waaraan vrouwen  en mannen worden geacht te beantwoorden, in vraag stellen. Net zoals het voor vrouwen beklemmend  is om steeds te worden vastgepind op het zorgende, is het voor mannen vernederend om te worden voorgesteld als de super-macho. We willen een maatschappij waar 'mannelijke' en 'vrouwelijke' waarden in evenwicht tot hun recht komen.  We zijn er immers van overtuigd dat een samenleving  die meer dan nu gericht is op zorgzaamheid  en duurzaamheid, een betere samenleving is. Daar worden vrouwen en mannen en kinderen  beter van.  7.3  GROENE VOORSTELLEN VOOR EEN NIEUWE  SOCIALE ZEKERHEID  Agalev erkent de centrale plaats en het grote belang van de sociale zekerheid in de samenleving.  Het recht op sociale bescherming dat de samenleving aan elke inwoner biedt, is volgens de Groenen onaantastbaar.  Agalev wil de sociale zekerheid aanpassen en versterken, zodat deze basisrechten nog beter worden verzekerd. Wij willen een nieuwe sociale  zekerheid, waar de nadruk komt te liggen  op preventie en emancipatie en die bijdraagt  tot de toekomstgerichte ecologische ombouw  van de economie.  BASISINKOMEN:  SOKKEL VAN EEN NIEUWE SOCIALE ZEKERHEID  De sokkel van die nieuwe groene sociale zekerheid  zal worden gevormd door het basisinkomen.  Dat is een inkomen dat gegarandeerd wordt aan elk individu, om het even in welke (inkomens)situatie hij of zij zich bevindt. Het is een universeel en onvoorwaardelijk inkomen.  Agalev wil dit basisinkomen stap voor stap realiseren. Onze voorstellen voor de sociale  zekerheid kunnen dan ook gezien worden  als stappen naar dat basisinkomen.  Oen deze intentie scherper te stellen, wil Agalev  dat voor het bestaansminimum de voorwaarde  van werkbereidheid wordt geschrapt.  In een tijd van massale werkloosheid is die voorwaarde overigens achterhaald.  HERVORMING VAN DE FINANCIERING VAN DE SOCIALE ZEKERHEID  In zijn huidige vorm is de financiële toestand van de sociale zekerheid te sterk afhankelijk van de situatie op de arbeidsmarkt. Bovendien weegt de last op de productiefactor 'arbeid' te zwaar, waardoor die nog sneller wordt 'weggesaneerd'.  Via de sociale zekerheid wordt nu (1995) ongeveer  1.600 miljard frank uitgegeven en herverdeeld.  Deze enorme massa geld komt vooral van bijdragen op lonen. Agalev wil die financieringsbasis  sterk aanpassen.  De herfinanciering van de sociale zekerheid moet volgens Agalev op twee manieren gebeuren.  Ten eerste willen we de bijdragebasis verbreden:  niet alleen de lonen, maar alle inkomensvormen  betalen zo mee voor de sociale zekerheid. Ten tweede willen we de bijdragebasis  binnen de bedrijven heroriënteren, zodat de verschillende productiefactoren op een meer evenwichtige wijze bijdragen aan de sociale zekerheid. Met andere woorden: niet alleen arbeid, maar ook de inzet van energie en grondstoffen telt dan mee.  Zo stellen we voor om aanvullende bijdragen  voor de sociale zekerheid te innen op de inkomsten  uit roerend en onroerend vermogen.  Deze operatie kan ingeleid worden door een heffing op de vermogens zelf. De opbrengsten hiervan kunnen eventueel gedeeltelijk naar de sociale zekerheid gaan. Vervolgens willen we de introductie van een algemene gezondheidszorgbijdrage, die wordt geheven op alle verschillende inkomensvormen,  op basis van hun aandeel in het nationaal  inkomen. Deze algemene gezondheidsbijdrage  vervangt een deel van de huidige sociale  bijdrage op onze lonen. Ten slotte willen we de introductie van een nieuwe 'machineheffing'. Deze machineheffing  vormt de synthese van energie- en omzetheffing. In eerste instantie zal vooral het energieverbruik bepalend zijn. Maar naarmate de milieudoelstelling slaagt en het energieverbruik  dus daalt, zal het gedeelte aan omzetheffing  toenemen. De omzetheffing zal berekend  worden op basis van het grondstoffenverbruik,  het ruimtegebruik, de mobiliteitsimpact  en de toegevoegde waarde. Deze nieuwe financieringswijze betekent een herverdeling tussen de inkomens uit arbeid en de andere inkomensvormen en tussen de arbeidsintensieve  en arbeidsextensieve ondernemingen. Het komt neer op een gewijzigde kostenstructuur voor de ondernemingen, waarbij de uitstoot van arbeid afgeremd wordt en het gebruik, de verspilling  van grondstoffen en energie en het ruimtegebruik  ontraden wordt.  De voorgestelde operatie brengt mee dat er aanzienlijke nieuwe inkomsten naar de sociale zekerheid toevloeien. De lasten op arbeid kunnen  met eenzelfde bedrag verlaagd worden. Dat zou ook groot effect moeten hebben op de werkgelegenheid, vooral als deze verlaging selectief en gericht wordt aangewend.  SELEKTIEVE VERLAGING VAN DE LAST OP ARBEID  Agalev stelt voor om, binnen de grenzen van  deze nieuwe financiering, de sociale lasten op  arbeid te verminderen:  - voor die werknemers die kiezen om 30 uren per week te werken;  - voor die werkzoekenden die met loonsubsidiëring  aan de slag kunnen in de voorgestelde sektoren (zie volgend hoofdstuk);  - voor die werkzoekenden die aan de slag kunnen  in de vervanging van loopbaanonderbrekers,  of van mensen met zorgverlof of in sabbatjaar (zie volgend hoofdstuk);  - voor de laagste loongroepen in groene sektoren  (in het kader van de ecologische ombouw van de economie).  Voor Agalev zijn dit de prioriteiten van deze ingrijpende operatie:  - ten eerste het afstemmen van de financiering  van de sociale zekerheid op de ecologische  ombouw van de economie;  - ten tweede het versterken en veiligstellen van  de financiering van de sociale bescherming; - ten derde het voorbereiden van de noodzakelijke  aanpassingen en moderniseringen aan  de uitgaven- en uitkeringenzijde van de sociale  zekerheid.  NIEUWE DOELSTELLINGEN VOOR DE  SOCIALE ZEKERHEID  Agalev is zeer duidelijk en uitgesproken tegenstander  van privatisering van de sociale zekerheid.  De Groenen verzetten zich eveneens tegen  de roep naar regionalisering van de sociale zekerheid omdat dat veeleer pogingen zijn om de reële problemen te verbergen. Wij willen integendeel dat de sociale zekerheid gemoderniseerd  wordt en aangepast aan de hedendaagse  samenleving en haar nieuwe sociale noden. Daarom stellen we onder andere het volgende voor:  - geleidelijk individualiseren van sociale zekerheidsrechten,  met de meeste aandacht voor  de kinderbijslagen en de werkloosheidsuitkeringen;  - het op federaal niveau houden en versterken van die sociale zekerheidsstelsels die een solidariteit  tussen personen betekenen;  - het beter op elkaar afstemmen van sociale zekerheid (verzekering en solidariteit) en fiscaliteit (herverdeling);  - het administratief reorganiseren van de sociale  zekerheid, waarbij de dienstverlening en de rechtszekerheid van de cliënten richtinggevend  zijn;  - het wegwerken van de verspillingen in de gezondheidszorgen door het organiseren van democratisch overleg tussen de verschillende betrokken partijen uit de gezondheidssektor. Agalev en Ecolo zijn het erover eens dat ook gemeenschappen en gewesten hier een duidelijke verantwoordelijkheid hebben.  7.4  EEN EFFICIENT  EN GROEN BELASTINGSYSTEEM  Agalev wil dat er op korte termijn werk wordt gemaakt van een fundamentele hervorming van  het belastingsysteem. Dit moet gebeuren in samenspraak  met deskundigen en het parlement. Een breed maatschappelijk debat is gewenst.  Onze belangrijkste doelstellingen hierbij zijn - een voldoende voorziening voor de overheidsmiddelen:  rationeel te verantwoorden  en democratisch en maatschappelijk gedragen;  - een eenvoudig, doorzichtig en controleerbaar  inningsysteem;  - een evenwichtige en herverdelende lastenspreiding.  Daarnaast wenst Agalev de introductie van specifieke  milieuheffingen, maar dan als sturend en niet als financierings-instrument.  Binnen deze doelstellingen streeft Agalev naar het individualiseren van de belastingheffing, het afbouwen van diverse belastingsaftrekken. en het wijzigen van de belastingsvrije basis door middel van het basisinkomen. Verder willen de Groenen een globalisering van de verschillende  inkomstensoorten (lonen en wedden, vermogensinkomsten, uitkeringen,..) voor de belastingen.  Agalev wil verder de ombouw van de BTW, accijnzen en andere verbruiksbelastingen naar een Algemene Milieu Verbruiksbelasting, die milieubelastende goederen duurder en milieuvriendelijke  goederen goedkoper maakt. Toegepast  op de BTW zou dat betekenen dat de tariefstruktuur over de verschillende producten  en diensten wordt aangepast in functie van de milieugevolgen.  Een voorbeeld:  De BTW in de bouw zou volgens ecologische criteria kunnen variëren. Het laagste tarief wordt bijvoorbeeld toegekend aan renovatie, het maximum aan bouwen, in bijvoorbeeld woonuitbreidingsgebieden. Op die manier stimuleer  je tegelijk inbreiding én de meest arbeidsintensieve  wijze van bouwen.  Agalev vraagt dat de grote fraude en ontwijking  effectief wordt bestreden. Daartoe is het nodig voldoende en goedgeschoolde mensen en geschikte middelen in te zetten voor een betere  controle.  Agalev wil ook een efficiënte en eerlijke vennootschapsbelasting.  Op het moment gelden hier speciale statuten om de 'expansie' te steunen,  die tientallen miljarden kosten en economisch  weinig efficiënt zijn. Die vormen van fiskale ontwijking moeten worden afgeschaft: de coördinatiecentra,  innovatievennootschappen, ...  Agalev ijvert ten slotte voor het invoeren van ecotaksen en milieuheffingen. Niet om blindelings  geld te innen, maar om de productie-  en consumptiepatronen in ecologische zin te corrigeren en bij te sturen. De opbrengsten van deze heffingen zijn per definitie beperkt in de tijd. Het doel is immers dit soort uitgaven af te remmen.  De inkomsten moeten aangewend worden voor impuls en onderzoeksprogramma's in het kader  van de ecologische ombouw.  8.  GROENE  WERKGELEGENHEID  Een milieuvriendelijke economie biedt perspectief  op duurzaam en zinvol werk,  dichtbij in regionale economieën. In een groene economie moeten er ook alle kansen zijn  op zinvolle tijdsbesteding. Niet alleen in je werk,  maar ook door voldoende tijd buiten je werk.  Onze voorstellen in dit hoofdstuk.  8.1  MILIEU WERKT  De Groenen willen door middel van een nieuwe politiek inzake heffingen en prijzenbeleid de kosten van de verschillende productiefactoren (energie, grondstoffen, machines, arbeid, kapitaal) opnieuw bepalen. Dit om een einde te maken aan de heersende milieu- en grondstoffenverspilling en -vernietiging. Dat zal ongetwijfeld gunstige effecten hebben voor de werkgelegenheid: de prijs van arbeid wordt in verhouding tot de andere kosten (veel) minder duur.  MEER WERK DOOR EKOLOGISCHE OMBOUW  Door haar 'milieublindheid' heeft de huidige gangbare economie een enorme milieuschade aangericht. Dat maakt dat er nog een enorme massa aan opruim-, schoonmaak- en renovatie-activiteiten  te verrichten zijn. Veel van dat werk is in de groene optiek tijdelijk, maar gezien  de omvang van de aangerichte schade en de budgettaire impact van een en ander, zal dat toch normale en langdurige werkgelegenheid kunnen zijn, met volwaardige statuten en beloning.  Door de ombouw van de economie naar een ecologische invulling van activiteiten (zoals bij mobiliteit, energievoorziening, landbouw, toerisme,  verzorging, cultuur, ...) ontstaat meer werkgelegenheid dan in de huidige situatie. Een fijnmazig trein-, tram- en busnet is arbeidsintensief.  Energie-opwekking via duurzame energievormen brengt beduidend meer werkgelegenheid  mee dan dat er nu via kernenergiecentrales  wordt gecreëerd. Regionale economie,  die sterk gericht is op zelfvoorziening,  brengt werkgelegenheid in de eigen streek, vooral in de landbouw, cultuur, verzorging en toerisme. Ook in milieuvriendelijke landbouwvoering  is een groter werkgelegenheidspotentieel  aanwezig dan in de gangbare.  In een ecologische visie gaat er veel aandacht naar zorg en verzorging. Zorg voor en van milieu,  voor mens en samenleving. Deze aandacht vertaalt zich in eerste instantie in de herwaardering  en herverdeling van zorgarbeid, maar zal ook resulteren in meer werkgelegenheid in deze sektoren.  8.2  OOG VOOR REGIONALE EKONOMIE  Op dit moment beweegt de economie zich meer en meer op wereldvlak. Bedrijven kiezen en verhuizen hun vestigingen op die plek van de wereld waar een bepaald product het goedkoopst  kan gemaakt worden. De Groenen willen een andere weg kiezen: plaatselijke productie  betekent energiebesparing en plaatselijke  tewerkstelling.  VAN FAIR TRADE NAAR ZELFVOORZIENING  Door het inbouwen van sociale en ecologische randvoorwaarden in het economisch verkeer, kunnen we stap voor stap evolueren naar een systeem van 'fair trade': de producten die verhandeld  worden zijn sociaal en ecologisch eerlijke producten. Een volgende stap zal zijn het aantal wereldhandelstransakties te verminderen.  Het wereldwijd vervoeren van allerlei producten  blijft immers ecologisch belastend. Wij willen komen tot economieën die gericht zijn op regionale zelfvoorziening, niet op zoveel mogelijk export. De internationale handelsorganisaties  moeten meer en meer omgebouwd worden om dit soort transacties van producten die nodig zijn voor zelfvoorziening mogelijk te maken.  Ook binnen een land als België willen we aanzetten  geven tot het herstellen van regionale economische kringlopen. Onder meer door de goedkope vervoerskosten is het binnen de grote Europese markt blijkbaar 'rendabel' om producten  duizenden en duizenden kilometers te vervoeren, nadat ze 'just-in-time' en flexibel geproduceerd zijn. Door de economische schaalvergroting worden (sub)regio's kwetsbaarder.  Bestaande kleinere economische kringlopen worden opgeofferd voor de grotere Binnen het huidig economisch beleid probeert men vooral de economische 'concurrentiepositie'  van een regio binnen de grotere markt te versterken. De Groenen willen in de eerste plaats de economie van onderop herstellen.  OOK IN VLAANDEREN  In het recent gevoerde Vlaams regionaal beleid  ligt de klemtoon eenzijdig op de marktlogica,  op competitiviteit en productiviteit. De Groenen willen dat aanzetten gegeven worden in de andere richting. De lokale en regionale dynamiek van streekontwikkeling moet ondersteund  worden.  De strategische streekvisies mogen niet beperkt blijven tot louter economische doelstellingen, maar dienen uit te gaan van een geïntegreerde benadering waarin ook ruimtelijke, sociologische  en ecologische perspectieven voor de streek volwaardig aan bod komen. Vakbonden, landbouworganisaties, milieubeweging, zelfstandigen, ...  moeten hier volwaardig bij betrokken  worden. Een interregionale solidariteit  moet van dit alles de basis zijn. Deze streekontwikkeling  mag niet gebeuren in ondemocratisch  overlegorganen, maar wel op het provinciaal  niveau.  MILIEU EN WERK:  MINDER WERKEN OM BETER TE LEVEN  - Dertigurenweek met looncompensatie voor de laagste inkomens  - Zinvol werk voor langdurig werklozen in een groene dienstenekonomie  - Hogere lasten voor inkomens uit vermogens  - Een machineheffing voor bedrijven die arbeid uitstoten  8.3  GROENE DIENSTENEKONOMIE  Agalev wil een ecologische ombouw van de economie. Vele activiteiten moeten daartoe geheroriënteerd en op een nieuwe wijze ingevuld  worden. Andersoortige en nieuwe activiteiten  zullen ontstaan. Vele activiteiten die zijn verdwenen of in de verdrukking kwamen, worden opnieuw ingevuld.  Agalev wil de ecologische ombouw echter ook door middel van het sociale beleid ondersteunen  en verder tot ontwikkeling laten komen. Enerzijds om nieuwe activiteiten een grotere kans op slagen te geven, anderzijds om nieuwe kansen en mogelijkheden op werk te bieden aan de vele werkzoekenden. Het werkloosheidsbeleid  moet voor de Groenen mee in de spits staan van de ecologische ombouw. Want blijven meehollen in de blinde groei- en concurrentie-economie  veroordeelt elk traditioneel werkgelegenheidsinitiatief tot falen en prutsen in de marge.  LOONSUBSIDIES VOOR WERKZOEKENDEN  Om de kansen van werkzoekenden op de arbeidsmarkt  reëel te vergroten, stelt Agalev voor om in een eerste fase loonsubsidies toe te kennen aan langdurig en/of laaggeschoolde werkzoekenden. Dat wordt beperkt tot bepaalde sektoren. In een volgende fase kunnen andere groepen van werkzoekenden en werknemers in het systeem stappen. Ook andere sektoren kunnen dan participeren.  De sektoren die in die eerste fase door Agalev worden voorgesteld, zijn de sociale dienstverlening,  de buurtzorg, het natuurbeheer, de kringloopeconomie, de sector van kleinschalige energie en van renovatie.  Uiteindelijk willen de Groenen naar een zo ruim mogelijke introductie van deze vorm van basisinkomen. Dit moet gefaseerd ingevoerd worden, vooral om verdringing tegen te gaan. Het mag immers niet zo zijn, dat ook hier de minst geschoolden en de langst werklozen opnieuw uit de boot vallen.  Voor die groep van mensen die door hun sociale achtergrond helemaal uitgesloten blijven, moeten  bijzondere projecten blijven bestaan.  8.4 HERVERDELING VAN ARBEID  Agalev wil dat mensen opnieuw meer autonoom  over hun tijd kunnen beschikken. Werknemers  zouden ook een stuk van hun zelfstandigheid  moeten kunnen herwinnen op het 'economisch  systeem'. Ons voorstel voor het recht op een sabbatjaar past in die visie. De Groenen willen het recht op loonarbeid voor alle mensen die willen werken zo realistisch mogelijk maken. Wij willen ten slotte werk maken  van de strijd tegen de langdurige en uitzichtloze  werkloosheid.  EEN WERKWEEK VAN 30 UUR  Om dit alles mogelijk te maken willen we dat alle nodige maatregelen worden genomen opdat  werknemers vrijwillig 30 uren per week kunnen gaan werken. Dat moet aangemoedigd worden door het op peil houden van alle sociale  zekerheidsrechten van de betrokkenen en door het op niveau houden van het inkomen, door middel van inkomensondersteuning voor de lagere inkomens.  Voor elke drie werknemers die naar deze 30-urenformule  overstappen, wordt de werkgever verplicht een werkzoekende aan te werven. Werknemers zouden zelf moeten kunnen kiezen  hoe zij deze 30 uren invullen: 4 dagen van 7 u 30 min, 5 dagen van 6 u, de woensdagnamiddag vrij, ...  Mensen die nu deeltijds werken, hebben prioritair  de kans om naar 30 uur per week over te stappen. Verder mogen mensen die deeltijds werken, niet door de overheid bestraft worden voor deze solidaire keuze, integendeel. Voor Agalev mag het deeltijds werken verder aangemoedigd  worden, ook en vooral voor mannen.  STEUN VAN BEDRIJVEN EN SOCIALE PARTNERS  De bedrijven die zich inspannen om deze arbeidsherverdeling mee te realiseren, zouden ondersteund moeten worden door het specifiek en selectief verlagen van de arbeidskosten door hulp bij de aanwerving, opleiding en introductie van de nieuwe werknemers.  Agalev roept de sociale partners op om mee te werken aan deze arbeidsherverdeling en alle nodige initiatieven te nemen (vooral op interprofessioneel  en sectorieel niveau) opdat zoveel  mogelijk werknemers in de formule kunnen  stappen, zodat veel werkzoekenden aan de slag kunnen.  Agalev stelt voor dat het 30 uren werken per week na een met de sociale partners te onderhandelen  periode als de 'normale', 'voltijdse' arbeidsduur wordt vastgelegd. Meer werken zou vanaf dat moment (para)fiskaal worden ontmoedigd.  8.5  ZELF  JE TIJD KIEZEN  Arbeidsherverdeling houdt niet op met het herverdelen van loonarbeid. De Groenen willen  de zorgarbeid herwaarderen, en wel door die te herverdelen en te opwaarderen. Zorgverlof en vormen van loopbaanonderbreking  moeten een recht zijn voor alle werknemers  en ambtenaren. De mogelijkheid om dit ook voor zelfstandigen door te voeren, moet worden onderzocht. Dit recht moet worden ondersteund door het behoud van alle en volledige  sociale rechten en door het behoud van het normale loopbaanpad (zoals bij loonsverhogingen).  TIJD  OM TE ZORGEN  Agalev stelt de invoering voor van het recht op zorgverlof. Zo kan men bijvoorbeeld overwegen,  het recht op ouderschapsverlof in te voeren (voor de eerste zes maanden na de geboorte),  zowel voor vrouwen als voor mannen. Behoud van sociale en loopbaanrechten tijdens zorgverlof is voor ons evident, inkomensondersteuning  voor de laagste inkomens eveneens.  Agalev stelt verder de veralgemening van het rechtop loopbaanonderbreking voor.  Op die manier wil Agalev zoveel mogelijk mensen de kans bieden om hun loopbaan meer zelf, naar eigen behoefte te organiseren. Tegelijk  is er zo ruimte voor meer aandacht aan zorg en verzorging. Dat moet de emancipatie van mannen en vrouwen vooruit helpen.  Het is van belang dat er makkelijker in vervangende  tewerkstelling kan worden voorzien. Dat kan door het vormings- en opleidingsaanbod  aan werkzoekenden te verbeteren en door het (gefaseerd) versterken van de positie van werkzoekenden op de arbeidsmarkt. De rechten van deze tijdelijke werknemers moeten  zorgvuldig worden opgebouwd en beschermd.  9.  GLOBAAL DENKEN  OOK IN VLAANDEREN  Agalev wil werken aan vrede en solidariteit: met de buren en op wereldvlak, in handel en wandel.  9.1  EEN OPEN HUIS  EEN KEUZE VOOR FEDERALISME  De Groenen zijn overtuigde federalisten. Daarom  hebben we ook meegewerkt aan de Belgische  staatshervorming. Voor ons is het belangrijk  dat de Vlaamse Raad nu eindelijk rechtstreeks wordt verkozen. En dat er zo een einde komt aan het dubbelmandaat, dat de cumul tussen de kamers en de Vlaamse Raad tot feit maakte. Onze bekommernis tijdens de Sint-Michielsonderhandelingen was het doorzichtiger  en democratischer maken van de besluitvorming.  Op vraag van de Groenen werd de cumul van een parlementair mandaat met een ministerambt afgeschaft. De kiesomschrijvingen  werden groter. Zo wordt vermeden dat veel uitgebrachte stemmen gewoon verloren gaan. Op vraag van de Groenen werd ook verder  werk gemaakt van een democratisering van de provincies en van meer openbaarheid van bestuur, hoewel we hier nog stukken verder willen gaan.  Federalisme heeft voor ons echter niets te maken  met de communautaire opbodpolitiek die door politici aan beide kanten van de taalgrens wordt georganiseerd en die enkel kan leiden tot separatisme. We kiezen voor een echte federale  loyauteit. Wij zijn solidair, ook met de  zieken of werklozen in Wallonië of Brussel bijvoorbeeld.  Maar solidariteit mag nooit leiden tot naïviteit. Waar er duidelijk misbruiken bestaan,  moeten die bestreden worden.  GASTVRIJHEID, GEEN MENSENJACHT  - Afschaffing van de gesloten centra voor asielzoekers  - Sociale opvang, ook voor uitgeprocedeerden  - Selectieve opheffing migratiestop  - Harde aanpak van de mensenhandel  - Regularisering voor asielzoekers die al jaren aan het lijntje  worden gehouden  AGALEV EEN VLAAMSE PARTIJ  Agalev noemt zich bewust een Vlaamse partij.  Want opkomen voor je eigen cultuur en identiteit is nodig. Immers, dezelfde machten die ons milieu platwalsen en ons welzijn ondergraven,  bedreigen steeds sterker ook ons cultureel erfgoed. De kapitalistische productiemachine  werkt uniformisering en vervlakking in de hand, overal in de wereld. Mensen hebben het recht, zich thuis te weten in een vertrouwde omgeving met een eigen historiek, het verhaal van ouders en voorouders.  Maar mensen zijn ook geen bomen die onwrikbaar verankerd zitten in eigen bloed en bodem. Mensen zijn beweeglijk, willen proeven  van verschillende culturen, vergelijken, leren, veranderen. Eerbied voor ieders cultuur en de keuze voor de rijkdom van verschillende culturen kunnen perfect samen gaan.  ASIELBELEID  In heel Europa wordt er een repressieve politiek  gevoerd. Er wordt hard opgetreden tegen 'illegalen'. Asielzoekers worden van het ene naar het andere land doorgestuurd. Europa probeert  zich terug te trekken in zijn vesting. Dit is zeer schrijnend omdat meer dan 90% van de vluchtelingen op het moment opgevangen worden in de derde wereld zelf.  Agalev vindt dat België niet de ogen mag sluiten  voor de oorzaken van de wereldwijde migratiebewegingen en wil pleiten voor een Europees immigratiebeleid met duidelijke internationale afspraken. Deze afspraken moeten  ook de emigratielanden erbij betrekken om zo tot concrete en structurele oplossingen te komen.  Voor vluchtelingen die het slachtoffer zijn van extreem oorlogsgeweld (Rwanda, ex-Joegoslavië)  zou België een actief uitnodigingsbeleid moeten voeren. Die vluchtelingen krijgen dan een speciaal statuut.  Agalev blijft pleiten voor een ruimhartig asielbeleid,  waar de procedures zorgvuldig worden gevolgd en de rechten in het vluchtelingenverdrag volledig worden gerespecteerd.  Agalev veroordeelt het triomfalisme van de regering  als die spreekt in termen van: "Dit jaar al 15.000 mensen het land uit gezet". Zo'n cijferfetisjisme  degradeert het Belgisch asielbeleid tot een repatriërings- en uitdrijvingsbeleid.  Agalev vindt dat filières die vluchtelingen naar hier halen tegen grof geld, ontmanteld moeten worden. Bij die ontmanteling moet men niet de vluchtelingen aanpakken maar wel de criminelen die via deze vluchtelingenhandel grof geld verdienen.  Overigens moet er tegen iedere vorm van mensenhandel, handel in prostituees, handel voor adoptie, hard opgetreden worden.  Agalev wil dat de gesloten centra voor uitgeprocedeerden,  die veel weg hebben van concentratiekampen, onmiddellijk gesloten worden.  Uitgeprocedeerden en hun kinderen moeten zolang  zij in ons land zijn, kunnen beschikken over basisrechten zoals: huisvesting, onderwijs, gezondheidszorg  en bestaansminimum.  Vele asielaanvragers hebben jarenlang moeten wachten op een uitspraak over hun dossier. Velen  van hen hebben zich in die tijd geïntegreerd, en moeten dan uiteindelijk horen dat ze hier toch niet mogen blijven. Agalev pleit ervoor dat dergelijke  situaties voor regularisering in aanmerking  zouden komen.  SOLIDAIR IN DE WERELD...  - Drastische vermindering van het defensiebudget:  geen aankoop van aanvalstuigen en een verbod op wapenhandel  - 1% van onze rijkdom - van het BNP - moet naar basisvoorzieningen  gaan in de derde wereld  9.2 VREDESPOLITIEK  De wereld van tijdens de koude oorlog bood voor velen een soort geruststellende zekerheid. Nu zien we plots overal gewapende conflicten en is er geen eenduidige 'vijand' meer. Conflicten komen  steeds dichter bij onze deur. Dat een groot deel van die conflicten rechtstreeks te maken heeft met een ongelijke verdeling van de mondiale  welvaart, willen we vaak liever niet zien. De  beste garantie om een vreedzame wereld dichterbij  te brengen is een einde te maken aan de huidige wereldwijde economische oorlog, met enkele winnaars en veel verliezers.  DE VREDE ORGANISEREN  Ondertussen kunnen we natuurlijk onze ogen niet sluiten voor de vreselijke conflicten die op zoveel  plaatsen aan de gang zijn. Als overtuigde pacifisten vinden we dat de vrede dringend moet georganiseerd worden. Er is nood aan een nieuw wereldwijd veiligheidssysteem dat niet steunt op een militaire logica. Dat betekent onder meer dat we gekant zijn tegen het toekennen van militaire taken aan de Europese Unie of de uitbouw van een Europees leger. We geloven ook niet in een grotere rol voor de NAVO en de WEU. De NAVO moet afgeschaft worden, net als het Warschaupact.  Er moet integendeel veel meer energie gaan naar de OVSE, de Organisatie voor Veiligheid en Samenwerking  in Europa, die de spil moet worden van het Europese veiligheidsbeleid. De OVSE moet voor ons beschouwd worden als een regionaal  veiligheidsorgaan binnen de VN.  UITSTAP UIT  DE MILITAIRE LOGIKA  In Europa en in de rest van de wereld moet veel meer werk gemaakt worden van een actieve preventie  van conflicten. Als er moet ingegrepen worden, dan moet dat steeds gecoördineerd worden  door de Verenigde Naties. Het recente VN-voorstel  om permanent troepen VN-blauwhelmen ter beschikking te houden, steunen wij.  De Groenen willen het Belgisch leger verder afbouwen. Agalev wil geen sterk beroepsleger dat miljarden blijft uitgeven aan hoogtechnologisch  militair materieel, toegespitst op zogenaamd  'snelle interventies' in het buitenland. Binnen de volgende legislatuur willen we het defensiebudget halveren. Op langere termijn willen  we de Belgische strijdmacht terugbrengen tot een contingent van Blauwhelmen dat kan ingezet  worden in VN- of OVSE-verband voor vredeshandhaving.  Om die reden wijst Agalev de aankoop van nieuwe offensieve wapensystemen radicaal van de hand. Wij hebben geen nood aan gemoderniseerde  F16's, aan Leopardtanks of Agustagevechtshelikopters  met raketbewapening. Laat staan aan het hele kluwen van directe of indirecte economische compensaties. We kunnen veel beter  investeren in een 'vredeseconomie': op die manier kan veel meer zinvol werk gecreëerd worden.  Agalev voorziet een sociaal begeleidingsprogramma  om militairen te herscholen en/of in te schakelen in andere openbare diensten, dit op kosten van het resterend defensiebudget, maar ten dele ook met middelen uit het vrijgekomen vredesdividend.  Daarnaast blijven er voldoende vrijkomende  middelen om te herinvesteren in ontwikkeling  (in het zuiden, maar ook in het oosten). Ontwikkeling is hét alternatief voor bewapening.  De oude militaire domeinen en gebouwen mogen  niet ten prooi vallen aan speculanten. Het gaat om waardevol patrimonium dat een nieuwe gemeenschapsbestemming moet krijgen: bijvoorbeeld  voor natuurbehoud, voor sociale woonprojecten.  Naast dat alles moet men dringend komen tot een sluitend verbod op de uitvoer van wapens naar landen buiten de EU, als eerste stap naar een totaal verbod op de wapenhandel. België moet via de EU krachtig ijveren voor een algemeen test-stop-verdrag  en een algemeen verbod op kernwapens; Tenslotte moet België een diplomatiek offensief inzetten om ervoor te zorgen dat het eigen verbod op de productie van anti-persoonsmijnen zo snel mogelijk door andere landen wordt overgenomen.  België kan ook nog meer ontmijners ter beschikking stellen voor ontmijningsopdrachten in ontwikkelingslanden.  9. 3 EUROPA  Het proces van de Europese integratie staat voor een cruciale fase. Tijdens de zogenaamde 'intergouvernementele conferentie van 1996' zal beslist worden over hoe het verder gaat met de Europese Unie. Bij een aantal Europese lidstaten lijkt er steeds minder bereidheid om nog echt verder te gaan met de Europese integratie.  Voor sommigen mag Europa blijkbaar best herleid worden tot een economische vrijhandelszone.  Dat is dan ook de werkelijke inzet van de conferentie van 1996: zet Europa een stap terug, of zetten we een stap vooruit in de richting van een werkelijk federaal politiek Europa?  Voor Agalev is de keuze duidelijk. Heel wat  ecologische en sociale problemen vragen een aanpak op Europees niveau. Dat zal echter alleen  kunnen als er een volwaardig politiek Europa komt. De Kommissie moet vervangen worden door een echte Europese regering. Het Europees parlement moet volwaardige wetgevende,  grondwetgevende en begrotingsbevoegdheden  krijgen. Bij dat alles moeten er ook garanties komen dat het 'economische' Europa van het Witboek én van het Verdrag van Maastricht  wordt omgevormd tot een sociaal en ecologisch  duurzaam Europa, dat zich uitdrukkelijk  inricht op federale basis. Als we niet slagen  in deze uitdaging, dan komt er een einde aan het Europese ideaal en wordt de weg vrij gemaakt voor het nationalisme van het 'eigen volk eerst'.  9.4 ONTWIKKELINGSSAMENWERKING  HELPT HULP?  Door een aantal mensen wordt er de jongste tijd gewezen op het feit dat een groot deel van de hulp aan de arme landen in het zuiden eigenlijk  helemaal niet 'helpt'. Die stelling is deels terecht. Al te veel zogenaamde ontwikkelingsprojekten  komen veeleer bedrijven in het noorden dan mensen in het zuiden ten goede. Tegelijk is het ook zo dat er een voortgaande  verschuiving is van structurele hulp naar noodhulp en 'brandjes blussen' via interventies.  Er is dus wel degelijk iets aan de hand.  Voor velen is het verhaal over de gebrekkige hulp echter het gedroomde alibi om intussen te zwijgen over de nog steeds groeiende onrechtvaardige  verdeling van de rijkdommen van deze wereld. Zij pleiten er in feite gewoon voor om het zuiden te laten vallen. Beleidsverantwoordelijken  die de structurele problemen  van Afrika in een steeds meer geglobaliseerde  economie herleiden tot een 'gebrek aan competitiviteit' getuigen van politiek cynisme.  Hoe moet het dan wel? De prioriteit moet zijn om te komen tot een werkelijke internationale samenwerking ten gunste van het zuiden. Dat  is de verantwoordelijkheid van de voltallige regering, van alle beleidsdepartementen.  INTERNATIONALE SAMENWERKING  Als klein land kan en moet België een voortrekkersrol  spelen in die internationale samenwerking.  Dat kan door actief bij te dragen aan de (economische en politieke) randvoorwaarden  die een volwaardige ontwikkeling van de landen in het zuiden mogelijk maken. Dat heeft België de jongste jaren veel te weinig gedaan. Een regering die in december 1994 het GATT-akkoord  laat goedkeuren, die in februari 1995 moet toegeven dat dat GATT-akkoord nadelig is voor Afrika en toch pleit voor een grotere 'eigen verantwoordelijkheid' voor de Afrikaanse  landen, speelt het spel niet eerlijk.  Agalev wil dat België voorop loopt bij een positieve herziening van het Verdrag van Maastricht, bij de Lomé-overeenkomsten, bij de aanpassing van de werking van de Wereldhandelsorganisatie,  bij de hervorming van IMF en Wereldbank, bij echte engagementen op internationale  topconferenties, en bij een verregaande  schuldkwijtschelding. België moet verder  zonder dralen als absoluut minimum de norm van 0,7% en later 1% van het BNP voor ontwikkelingssamenwerking halen. Agalev neemt in dit opzicht geen genoegen met ontwijkende  excuses.  PROJECTEN.  Voor de concrete projecten moet er een groter belang gehecht worden aan de kwaliteit van de samenwerking. Nieuwe middelen moeten ingezet worden voor de versterking van de eigen  administratie en de ondersteuning van de overheid in de betrokken landen. Verder is er nood aan versterking van de verschillende bevolkingsgroepen, aandacht voor de rol van de vrouwen in het ontwikkelingsproces en voor duurzame ontwikkeling. Bij de aanpak op het terrein zelf moet veel meer aangesloten worden  bij de plaatselijke capaciteiten. De beleidsdialoog  mag zich niet beperken tot regeringsverantwoordelijken.  Geografisch moet de grootste aandacht gaan naar Afrika.  9.5  MONDIALE ONTWIKKELING  Als er iets is dat niet klopt bij de huidige gangbare  economie, dan is het wel de boekhouding. Deze economische ordening kan enkel 'efficiënt' en 'concurrentieel' zijn door enerzijds een massale roofbouw op de natuurlijke hulpbronnen  en anderzijds door een doorschuiven van de ecologische kost naar het milieu, naar het zuiden en naar de volgende generaties. In die zin is de zogenaamd 'vrije' markt helemaal niet zo vrij.  EERLIJKE PRIJZEN  De Groenen willen binnen het handelssysteem serieuze correcties aanbrengen, opdat we zouden  komen bij een economie die meer 'economisch'  is. We willen dat de prijzen die we in de winkel voor een product betalen ecologisch eerlijke prijzen zijn. Het mag niet langer zo zijn dat bijvoorbeeld eerlijke landbouwproducten  duurder zijn dan producten uit de bio- of agro-industrie. De invoering van ecotaksen kan zorgen voor correcties in ecologische  zin: ecologische en gezonde producten  worden zo goedkoper en vervuilende en ongezonde producten worden duurder.  Correcties zijn echter ook nodig in de randvoorwaarden  die maken dat de huidige economie  haar 'oneerlijke concurrentiepositie' kan handhaven. Energieprijzen worden kunstmatig laag gehouden om een grote (auto)mobiliteit mogelijk te maken. De overheid is nog steeds kwistig met directe of indirecte financiële steun om de competitiviteit van de gangbare economische  bedrijvigheid overeind te houden. Nieuwe bedrijfsruimte wordt vrijgegeven en milieunormen  worden in een aantal gevallen laag gehouden  om de 'concurrentiepositie' niet te schaden.  Op al die vlakken zijn ingrepen nodig.  Maar ook op sociaal vlak klopt de boekhouding  van onze economie niet. We betalen spotprijzen  voor tapijten die in India door kinderen  gemaakt worden. De prijzen voor koffie, cacao of textiel uit de derde wereld zijn nog steeds veel te laag. De Groenen willen dat ook sociale basisnormen volwaardig in het economisch  verkeer worden ingerekend, zonder aan een traditioneel protectionisme te doen.  ANDERE WERELDHANDEL  De Groenen zijn ervan overtuigd dat het nog niet te laat is. Dan moeten we echter wel snel het roer omgooien. Dat betekent in de eerste plaats drastische ingrepen in de huidige 'vrije' wereldhandel, zoals die vorm kreeg in het GATT-akkoord. Binnen het GATT-denken worden sociale en ecologische randvoorwaarden  als 'belemmeringen' voor de vrije markt beschouwd. Wij willen de vrijhandelsakkoorden  vervangen door een wereldwijd ecologisch en sociaal charter, waardoor ecologische en sociale bekommernissen volwaardig in het economisch verkeer worden doorgerekend. Daartoe worden dan handelsmechanismen (tarieven)  gebruikt. Import- en exportheffingen belemmeren dan de handel van niet-duurzame of sociaal oneerlijke producten. De opbrengst van die heffingen moet naar een fonds gaan dat - samen met andere steunmaatregelen - de landen uit de derde wereld de mogelijkheden biedt om hun economie om te bouwen. Als dat gekoppeld wordt aan serieuze vormen van schuldkwijtschelding, dan krijgen de landen in het zuiden eindelijk eerlijke kansen op ontwikkeling.  KONTRAKT VOOR DUURZAME  MONDIALE ONTWIKKELING  Een eerlijker verdeling van de mondiale rijkdommen  kan er pas komen als de rijke industrielanden  bereid zijn hun niet-duurzame consumptiepatronen bij te sturen. Anders zal het nooit lukken. De mondiale herverdeling wordt op die manier gekoppeld aan een ecologisch  duurzame ontwikkeling. Alleen als de rijke landen uit het noorden bereid zijn hun uitstoot  van broeikasgassen als CO2 drastisch te beperken, ontstaat er hoop voor het zuiden op een eerlijke ontwikkeling. Alleen als de industrielanden  hun grondstoffenverbruik en hun afvalproductie radicaal verminderen, ontstaat er voldoende ruimte om iedereen uitzicht te geven op een aanvaardbaar welvaartsniveau.  De Groenen willen dringend werk maken van zo'n contract van een duurzame mondiale ontwikkeling.  De oproep voor zo'n contract werd geformuleerd tijdens de Rio-conferentie over milieu en ontwikkeling in 1992. Ook België heeft in Rio mooie beloftes gedaan. Sindsdien is er van die beloftes echter weinig in huis gekomen.  Het etiket 'duurzame ontwikkeling' wordt ondertussen wel te pas en te onpas gebruikt  om een beleid dat eenzijdig gericht is op economische groei en competitiviteitbevordering  een 'groen' tintje te geven. Agalev  wil dat België zijn beleid radicaal bijstuurt en een voorbeeldrol gaat spelen in een werkelijke  duurzame ontwikkeling. Dat kan onder meer door dwingende engagementen in de terugdringing van de uitstoot van broeikasgassen.  TIEN GROENE KRACHTLIJNEN  OM MET EEN SCHOON BLAD TE BEGINNEN  Hieronder vind je de tien krachtlijnen van ons groen alternatief, met telkens enkele belangrijke programmapunten die we in het parlement willen doorzetten.  1. VOOR EEN ZUIVERE POLITIEK  - Geen politieke benoemingen - geen cumul  - Halvering verkiezingsuitgaven  - Voor een vlot en toegankelijk gerecht  - Stemrecht voor migranten  2. NATUUR HERWINNEN  - Een offensief natuurbeleid: de open ruimte die we de laatste tien jaar verloren, willen we de komende tien jaar heroveren  - Natuur geen voorrecht maar een recht voor iedereen: grotere privé-bossen toegankelijk maken voor wie de natuur respecteert  3. SCHONE STROOM  - Uitstap uit kernenergie - geen definitieve berging van kernafval, voorlopige stockering bij de kerncentrales zelf  - Een effectief klimaat beleid: het autoverkeer verminderen, energie besparen. Energieverbruik moet duurder worden, ook  voor de grote bedrijven  4. INVESTEREN IN HET OPENBAAR VERVOER, NIET IN DE AUTO  - Investeren in het binnenlands treinverkeer, in gezellige stations. Niet in de TGV, niet in nieuwe autowegen  - Kinderen tot twaalf jaar gratis op trein, tram en bus  - 30 km per uur in alle woonzones, 100 km per uur op autosnelwegen  5. GEZONDE VOEDING EN EKOLOGISCHE LANDBOUW  - Een Groen Mest Actie Plan - afbouw van de veestapel met 30%  - Kwaliteitsvlees zonder hormonen of antibiotica  - Geen pesticiden in ons drinkwater  - Steun voor biologische landbouw  6. AFVAL VOORKOMEN IN PLAATS VAN VERBRANDEN  - Gefaseerde sluiting van de bestaande verbrandingsovens  - Ecotaks op wegwerpverpakkingen, geen PVC als verpakking  - Terugdringen industrieel afval  7. MILIEU EN WERK: MINDER WERKEN OM BETER TE LEVEN  - Recht op dertigurenweek met looncompensatie voor de lagere inkomens  - Zinvol werk voor langdurig werklozen in een groene diensteneconomie  - Hogere lasten voor inkomens uit vermogens  - Een 'machineheffing' op bedrijven die arbeid uitstoten  8. HALT AAN DE SOCIALE UITSLUITING  - Bestaansminima: een onvoorwaardelijk basisrecht  - Geen schorsing omwille van langdurige werkloosheid  - Herziening woninghuurwet: vaste huurprijzen op basis van objectieve criteria  - Respect voor de rechten van asielzoekers - geen uitdrijvingsbeleid - sociale opvang ook voor uitgeprocedeerden  - Geen jacht op kleine druggebruikers  9. HERWAARDERING VAN ZORG EN KULTUUR  - Uitbreiding van het personeel in de verzorginssektor: volwaardige statuten  - Een wettelijk recht op zorgverlof om kinderen, ouderen, zieken korte of lange tijd thuis op te vangen  - Meer middelen voor de culturele sector: basissteun voor scheppende kunstenaars  - Werk maken van samenwerking tussen de onderwijsnetten - vertrouwenspersonen en asielrecht voor leerlingen op school  10. INVESTEREN IN ONTWIKKELING: NIET IN WAPENS  - Drastische vermindering van het defensiebudget: geen aankoop van aanvalstuigen - verbod op wapenhandel  - 1% van onze rijkdom, van ons BNP, moet naar basisvoorzieningen gaan in de armste landen  12.  OPROEP  Als jij ook vindt dat de samenleving met een schoon blad moet beginnen, dan is het tijd om daar rond voor uit te komen.  Maken we ons leefmilieu verder kapot door de groeidwang, laten we toe dat menselijke arbeid op grote schaal vernietigd wordt, of kiezen we voor duurzame ontwikkeling? Voor duurzaam werk?  Laten we de machtelozen stikken, of geven we derdewereldlanden en de armen hier eerlijke kansen?  Laten we ons meeslepen in een materiële eigenbelang-eerst-maatschappij, of kiezen we voor de waarde van een democratische, verdraagzame samenleving en ongerepte natuur?  Houden we het bij het traditionele man-vrouw-patroon  dat voor veel mensen zo schraal en zo afmattend is? Of geven we nieuwe kansen aan mannen én vrouwen, zodat werk en inzet buitenshuis en de zorg voor mensen beter verdeeld worden?  Laten we de industrie en de commercie verder bepalen wat er belangrijk is in ons leven of nemen we het zelf in handen? Kiezen we voor eng nationalisme en etnische zuiverheid, of juist voor een gemeenschap met culturele rijkdom in verscheidenheid?  Dat zijn de vragen waar we voor staan.  De traditionele politiek is met deze vragen helemaal niet bezig en heeft er zeker geen antwoord op. Ook wij hebben de waarheid niet in pacht. We hebben alleen de pretentie dat we tenminste met de juiste vragen bezig zijn.  POLITIEKE HERBEBOSSING  Met deze nieuwe maatschappelijke uitdagingen ziet Agalev een duidelijke opdracht voor een onafhankelijke groene partij. De samenleving staat immers voor belangrijke keuzes en Agalev neemt daarin duidelijk stelling.  Wij geloven niet in een politieke herverkaveling  in de klassieke zin met overloperij, herschikkingen, krampachtige herprofileringen of versmeltingen. Het terrein van een toekomstgerichte  duurzame politiek ligt braak, is letterlijk en figuurlijk één groot 'waste land' en wacht op nieuwe vruchtbare initiatieven. Daarom kozen we voor de term 'politieke herbebossing' als alternatief voor het herverkavelen,  waar we het als Groenen sowieso erg moeilijk mee hebben.  Agalev wil geen defensieve frontvorming van  (zogeheten linkse of progressieve) partijen, die moet dienen om in het verleden verworven posities te verdedigen tegen een ideologisch offensief van rechts. Wij willen werk maken van een politieke hergroepering rond de politieke uitdagingen van de toekomst, rond een politiek project dat het bewaren van de aarde en de mensheid als hoofddoel stelt.  Maar wij willen ons ook niet isoleren met ons eigen groene gelijk. Wij willen samenwerken over de partij- en bewegingsgrenzen heen. Wij willen streven naar alternatieve meerderheden om in de praktijk trendbreuken mogelijk te maken. We willen hard, maar constructief oppositie voeren. Alle voorstellen, ook die van de meerderheid, op hun eigen merites beoordelen.  We willen ook verantwoordelijkheid opnemen, maar niet zomaar, om postjes te veroveren. Als we meeregeren willen we ook echt iets veranderen, werk maken van groene trendbreuken.  ECOLOGIE,  BEMOEI JE ERMEE  Op dit keerpunt gelooft Agalev meer dan ooit dat we ervoor moeten kiezen om anders te gaan leven. De mensen die deze keuze maken - bewust of misschien veeleer onbewust - vormen de maatschappelijke onderstroom waar wij politiek op willen voortbouwen. Maar kiezen voor een andere levensstijl alleen volstaat ook niet. Niet, als de politiek totaal andere wegen inslaat. Er is dringend nood aan een ander beleid dat de ommekeer van zoveel mensen en instellingen actief ondersteunt. Meer mensen moeten zich met politiek, met ecologie gaan bemoeien. Agalev kan deze doorbraak naar een nieuwe samenleving niet op haar eentje waarmaken. We hebben dringend steun nodig van meer mensen die willen deelnemen aan ons project, die willen mee denken, mee actie voeren, die willen lid worden of onze activiteiten op de voet willen volgen. Ieder die interesse heeft is welkom met haar of zijn vragen en bedenkingen.  Ons verhaal is niet te nemen of te laten: het staat vol vraagtekens en verschillende bladzijden ervan moeten nog geschreven worden. Toch willen we - zonder doemdenkerig te gaan doen - met aandrang stellen: het is de hoogste tijd om te beslissen, om kleur te bekennen. Niemand kan het zich nog veroorloven om aan de kant te blijven staan.
