Politisko partiju apvienība "Saskaņas Centrs"
priekšvēlēšanu programma
2010.gada 2.oktobra 10.Saeimas vēlēšanas
Mēs uzvarēsim šajās vēlēšanās, lai cilvēkus atbrīvotu no lielās nabadzības,
bet valsti no bankrota un pazemojuma, lūdzot palīdzību starptautiskajiem kreditoriem.
Mēs uzvarēsim šajās vēlēšanās, lai izvestu valsti no krīzes.
Mežonīgā kapitālisma vietā mēs radīsim sociāli atbildīgu ekonomiku.
Mēs uzvarēsim šajās vēlēšanās, lai izveidotu profesionālu Ministru kabinetu.
Ministru partijas piederība nebūs svarīga.
Ministri būs godīgi cilvēki, kas lēmumus pieņems kompetenti un ātri.
Par šādas, tautas uzticību baudošas valdības pamatu kļūs Saeimas koalīcija, kas neļaus izvērst starppartiju ķildas,
neļaus politiķiem izmantot dienesta stāvokli, lai vairotu savu labklājību,
bet nodrošinās ilgtspējīgu Latvijas attīstību.
Mums, Saskaņas centra politiķiem, augstākās vērtības ir cilvēka veselība,
ģimene,
darbs,
tautu saskaņa,
valsts politiskā neatkarība
un ekonomiskā attīstība.
Mēs nekad neļausim samazināt veco ļaužu pensijas.
Pensionāri ir visu mūsu sākums un visu mūsu nākotne.
Kā mēs izturēsimies pret saviem vecākiem, tā mūsu mazbērni izturēsies pret mūsu bērniem.
Emigrācija un zems dzimstības līmenis mūsu valstij rada tautas izzušanas draudus.
Nav attaisnojama valsts politika, ja Latvijas iedzīvotāji atsakās radīt bērnus un aizbrauc no valsts.
Mēs īstenosim ilglaicīgu demogrāfisko programmu, kas veicinās jaunu ģimeņu veidošanu, bērnu radīšanu un audzināšanu,
kas pārtrauks iedzīvotāju aizplūšanu no laukiem uz pilsētām
un stimulēs Latvijas iedzīvotājus atgriezties dzimtenē.
Latvija pastāvēs, ja katrā ģimenē būs vismaz divi bērni.
Valsts radīs darbavietas,
dos iespēju uzņēmīgiem cilvēkiem uzņemties ekonomisko atbildību par valsts attīstību.
Tikai pārliecība par to, ka par cienījamu darbu tiks saņemti pelnīti ienākumi, ļaus darba cilvēkiem atliekt plecus un iztaisnot muguru.
Mēs atbrīvosim uzņēmējus no pārmērīgā nodokļu sloga par darbaspēku un pievienoto vērtību.
Mēs veiksim zemesgabalu pārvērtēšanu saskaņā ar to izmantošanu
un īstenosim saprātīgu zemes nodokļu politiku.
Tas radīs motivāciju racionāli izmantot zemi,
mazinās spekulācijas ar to,
novērsīs jauna cenu burbuļa veidošanos nekustamā īpašuma tirgū.
Ēkas tiks apliktas ar minimāliem nodokļiem,
bet nelielas dzīvojamās telpas platības no nodokļiem tiks atbrīvotas.
Mēs ieviesīsim taisnīgu progresīvo nodokli: jo lielāki ienākumi – jo lielāks nodoklis.
Jāatsakās no nesaprātīgās cerības, ka Latvija kļūs bagāta tikai no finanšu tranzīta plūsmām
un dzīvos uz importa rēķina.
Valsts ekonomiskā uzplaukuma pamats būs ražošana,
kas izmanto mūsdienu tehnoloģijas, kurām nav vajadzīgs liels enerģijas patēriņš,
un attīstīta pakalpojumu sistēma.
Mēs nodrošināsim prioritāru atbalstu Latvijas medicīnai,
izglītībai
un zinātnei.
Divdesmit gadu laikā Latvija ir nodrošinājusi valstisko neatkarību.
Taču maz ir izdarīts, lai noteiktu un aizsargātu mūsu ekonomiskās intereses.
Nav pilnībā izprasts mūsu unikālais ģeogrāfiskais stāvoklis
un vēsturiskās saiknes ar kaimiņiem,
īpaši nozīmīgās attiecības ar Krieviju.
Tirdzniecību ar Krieviju mēs padarīsim par Latvijas jaunās ekonomikas stabilas izaugsmes pamatu.
Īpašu uzmanību pievērsīsim ekonomiskajām attiecībām ar Krievijas pierobežas apgabaliem.
Mūsu iekšpolitika būs tautu uzticēšanās politika.
Tās pamatā ir mūsu cieņa pret visām etniskajām grupām,
to vērtībām
un vēsturisko pieredzi.
Tas nozīmē: visu Latvijas iedzīvotāju atbildību par latviešu valodas saglabāšanu, tās prasmi un lietošanu;
pateicību iepriekšējām paaudzēm par milzīgajiem upuriem, kurus tās nesušas pasaules karos,
lai Eiropā valdītu brīvība,
demokrātija
un cilvēka tiesības;
līdzcietību dažādu režīmu upuriem, kuros tika izdzēsti tūkstošiem dzīvību, salauztas cilvēku dzīves un sašķelta sabiedrība.
Tas nozīmē atzīt, ka visi Latvijas iedzīvotāji, kas šeit ir dzimuši vai apmetušies uz dzīvi padomju laikā, ir piederīgi Latvijai un ir mūsu vērtība.
Gandrīz katras vēlēšanas tiek sauktas par „izšķirošām”.
Taču 10. Saeimas vēlēšanas tiešām ir izšķirošas un vēsturiskas.
Tautas izvēle ir par to, vai pie varas paliks labējās partijas, kuras Latviju novedušas līdz nabadzībai un pazemojumam, vai arī mēs kopīgi atjaunosim mūsu valsti.
Mēs atgriezīsim Latvijas iedzīvotāju uzticēšanos savai valstij!
Mēs nodrošināsim cilvēka cienīgu dzīvi ikvienam!
