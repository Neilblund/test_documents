DE GROENEN  AGALEV  ANDERS GAAN LEVEN  echt nieuw  en  echt anders  NAAR EEN ANDERE SAMENLEVING  We zullen ze eens laten zien wat groeien is. Laat anderen maar proberen het failliet van de industriële groei-economie nog even te verdoezelen. Laat anderen maar streven naar „herstel" van wat allang onwerkbaar  is. Anders GAan LEVen gaat, mét haar kiezers, werken aan het fundamentele  alternatief: aan de nieuwe samenleving  die, ontkomen aan de jacht naar méér welvaart ten koste van nóg meer welzijn,  eindelijk zichzelf inhoud gaat geven. Die gaat groeien, zoals dat nog nooit eerder  vertoond is.  IN DE BREEDTE BIJVOORBEELD  naar zowel nationaal als internationaal een betere verdeling van produktiemiddelen,  konsumptiemogelijkheden, kennis en macht.  EN IN DE DIEPTE  naar een samenleving die tot in haar grondvesten  de kwaliteit van het menselijk leven  uitdrukt in termen van welzijn, eigen beslissingsbevoegdheid, medeverantwoordelijkheid  en geluk.  MET ZINVOL WERK VOOR IEDEREEN  gewoon zonder meer. Werk dat niet alleen aansluit bij de behoefte van het bedrijfsleven,  maar ook bij die van de samenleving in het geheel en die van de individuele werknemer in het bijzonder.  MET KOOPKRACHT  die gehandhaafd blijft. Niet door de lonen achter de prijzen aan te jagen maar door gewoon het leven goedkoper te maken. Door uitschakeling van konkurrentievervalsing  bijvoorbeeld, door verlenging van de levensduur van konsumptiegoederen, door medezeggenschap van de konsument,  en ook door een evenrediger verdeling van de lasten over de verschillende inkomensgroepen.  Zo kun je degenen die hun geld voor zich laten werken, zwaarder belasten dan degenen die het allemaal zelf moeten verdienen.  MET RECHTEN  op wonen, gezondheidszorg, openbaar vervoer,  winkels in de buurt en ga zo maar door. En met vooral het recht, jezelf te kunnen zijn.  MET EEN BESTUURSVORM  die niemand de kans geeft nog over onze hoofden heen beslissingen te nemen waar wij persoonlijk bij betrokken zijn. Die doordrongen is van inspraak en medebeslissing,  op alle niveaus en soorten van besluitvorming.  Ook in het bedrijfsleven, de sociale organisaties, de ziekenhuizen, inrichtingen...  MET AGALEV  hebben velen al lang zien aankomen dat de industriële welvaartsstaat zichzelf uiteindelijk  stuk zou lopen tegen de muur van grondstoffenschaarste, gewijzigde internationale  ekonomische verhoudingen en milieubederf. En nu is de tijd er rijp voor dat al datgene wat mét AGALEV zovele aktiegroepen al jaren nastreefden, verwezenlijkt kan worden. Als je het zo allemaal leest, lijkt het bijna te gemakkelijk. En dat is het natuurlijk niet. Er zullen beslissingen genomen moeten  worden. Harde keuzes zijn onvermijdelijk.  Maar veel van die keuzes hebben we al veel te lang uitgesteld. Ze zullen toch eens gemaakt moeten worden. En uiteindelijk banen ze dan de weg naar een andere samenleving. AGALEV gaat ervoor  vechten.  IN HET PARLEMENT  en vooral in de samenleving zelf, want daar gaat het uiteindelijk om.  Enkele  hoofdlijnen  uit het  AGALEV  Programma  DE GROENE DEMOKRATIE  EERBIEDIGING VAN DE DEMOKRATISCHE BEGINSELEN EN GEWELDLOOSHEID  Voor de groenen is de demokratie een belangrijk  bestanddeel van het kultuurpatrimonium.  De demokratie is als besluitvormingssysteem  een ideaal dat steeds opnieuw  moet beleefd worden. Zij keren zich tegen de krachten die de demokratie willen omzeilen en ten gronde richten. Zij kanten zich tegen alle vormen van geweldpleging  op de mens en zijn redelijkheid.  WAARACHTIGE INSPRAAK-  EN PARTICIPATIERECHTEN  Aan alle burgers moeten waarachtige inspraak-  en participatierechten verleend worden. Alle vormen van schijnbare inspraak  en schijndemokratie moeten uit de weg geruimd worden. De groenen eisen voor alle inwoners of betrokkenen (al naargelang het gaat om geografische entiteiten  of organismen) direkt stem- en kiesrecht,  interpellatierecht, het recht hoorzittingen,  volksraadplegingen en referenda uit te lokken, het recht zich te wenden tot een ombudsman, alsook de middelen en praktische mogelijkheden deze rechten uit te oefenen. Deze politieke demokratische  rechten moeten in grondwetten en basisreglementen ingeschreven worden.  BEHEERSOPENHEID EN FINANCIELE DOORZICHTIGHEID  De groenen eisen financiële transparantie van alle publieke, semi-publieke en betoelaagde  private organismen (opheffing van bankgeheim voor deze organismen), leesbaarheid  van hun begrotingen en rekeningen.  Zij wensen ook duidelijkheid inzake de in hun organen vertegenwoordigde partijen,  instellingen, belangengroepen (korporatisme)  en de door hen verdedigde  stellingen. Alle organismen die openbare gelden gebruiken (ook de gesubsidieerde) moeten aan deze principes voldoen. De onduidelijkheid die voortspruit uit politiek-ekonomische  belangenverstrengeling in openbare of met openbare opdrachten belaste organismen moet bestreden worden.  DUIDELIJKE SCHEIDING VAN DE MACHTEN EN HERWAARDERING VAN DE OPENBARE AMBTENAAR  De groenen vragen ondermeer een biezondere  aandacht voor het demokratisch beginsel  van de scheiding der machten, de wetgevende of reglementerende (in de gemeenten),  de uitvoerende en de rechtsprekende.  Zij pleiten voor een herwaardering van het openbare ambt op alle niveaus van de maatschappij.  De groenen reageren tegen de tendens steeds meer bevoegdheden toe te kennen aan de technokratisch beter uitgeruste regeringsinstanties  en centrale administraties  en de rol van het parlement (dit geldt ook voor andere rechtstreeks verkozen lichamen) te herleiden tot die van één drukkingsgroep onder vele, de partijbesturen,  de grote ondernemingen, de beroepsorganisaties,  het Verbond van Belgische Ondernemingen, het V.E.V., de Boerenbond,  de ziekenfondsen, de kerk...  Zij veroordelen de strekking steeds meer beslissingen te laten treffen door middel van Koninklijke Besluiten, besluitwetten en programmawetten of begrotingswetten die door het parlement niet of nauwelijks kunnen besproken, laat staan gewijzigd, worden. Kortom, zij weren zich tegen een verschuiving van de wetgevende (tamelijk doorzichtig in zijn besluitvorming, o.a. door de aanwezigheid van een geïnstitutionaliseerde  oppositie en de openbaarheid  van de debatten) naar de uitvoerende  en technokratische macht.  Zij gaan ervan uit dat de openbare ambtenaar  op alle niveaus van de samenleving, in dienst van de burgers en van de demokratie,  een centrale rol dient te vervullen. De openbare ambtenaar moet opnieuw geacht worden (hij moet ook opnieuw meer achting hebben voor zichzelf en zijn funktie). Zijn onafhankelijkheid ten aanzien  van partijen en belangengroepen moet gewaarborgd worden. Van hem moet verwacht worden dat hij niet de slaafse en afwachtende uitvoerder is van de beslissingen van de politieke mandatarissen.  Voor de openbare ambtenaar geldt spreekplicht, i.p.v. zwijgplicht.  De partij-politieke gebondenheid van vele ambtenaren en de neiging voortdurend gemeenschapsopdrachten  (o.a. inzake sociale  zekerheid) in onder-aanneming toe te vertrouwen aan verzuilde en partijgebonden  strukturen herleiden het beginsel van de scheiding der machten tot een fiktie. De groenen bestrijden de ondoorzichtige interkommunales die dit land overwoekeren.  FEDERALISTISCHE OPBOUW VAN DE DEMOKRATIE VAN ONDER NAAR BOVEN  De groenen zijn voorstander van een federalistische  opbouw van de demokratie van onder naar boven. Zij zijn basis-demokratisch,  d.w.z. dat zij aan de laagste beslissingsniveaus  (het dichtst bij de bevolking) steeds zoveel mogelijk bevoegdheden en werkingsmiddelen (ook territorium en financiën)  willen geven en slechts naar hogere  beslissingsniveaus die bevoegdheden en middelen willen overgeheveld zien die uitdrukkelijk in wetten en grondwetten, goedgekeurd door de burgers van de basis-demokratieën,  vastgelegd werden. Het hogere  niveau moet steeds beschikken over beperkte (maar wel reële) machten.  „De mensheid staat voor de keus: we moeten de wapenwedloop stoppen en uiteindelijk komen tot ontwapening, of onze  uitroeiing onder ogen zien".  Uit de Slot-verklaring van de Speciale Zitting van de Verenigde Naties voor Ontwapening, juli 1978.  NOOD  AAN EEN NIEUW ENERGIEBELEID  Dagelijks hoort en leest men over het groeiende energieprobleem: er worden door de traditionele  partijen belangrijke beslissingen genomen over de hoofden van alle burgers heen.  Vier kerncentrales worden neergezet in Doel en drie in Tihange.  Maar kon jij meebeslissen? Neen!  Kon het parlement meebeslissen? Neen! Want het reeds lang beloofde energiedebat is er nog steeds niet gekomen.  Waarom wordt dit debat vermeden? Omdat zou blijken dat kernenergie gevaarlijk, sterk vervuilend,  duur en zelfs totaal overbodig is? Of zou de enorme machtsconcentratie en machtsverstrengeling  van multinationale ondernemingen,  privé-maatschappijen en personen te duidelijk  worden?  Of zou blijken dat „kernenergie betekent onafhankelijkheid  van het buitenland" een grove leugen is? (We zullen steeds op het uranium van het buitenland aangewezen zijn.)  De subsidies voor het openbaar vervoer werden drastisch ingekrompen.  Maar ga jij akkoord met het verminderen van de zaterdagritten, het afschaffen van sommige lijnen  en stations, de aangekondigde prijsverhoging  (20 pct. in januari 1982?), de afschaffing van schoolabonnementen,... ?  Had jij je inbreng in deze besnoeiingen? Nochtans is „samen rijden = energie besparen" een terechte uitspraak; voor eenzelfde afstand bedraagt het privé-energieverbruik 4 maal meer dan het openbare.  Claes propageert met grote affiches een verstandig  energieverbruik. In de praktijk echter worden  de mensen gedwongen zich één of meer wagens  aan te schaffen om dan financieel uitgezogen  te worden.  De elektriciteitsopwekking en -verdeling ontsnapt  aan een demokratische controle. In interkommunales beslissen „politiekers" en prive-personen allerhande zaakjes omtrent elektriciteit  en laten zich rijkelijk vergoeden op jouw kosten.  Onnodig te wijzen op het totaal gebrek aan inspraak  van de bevolking.  De groenen (en hopelijk bent je dat ook) WEIGEREN  OOIT deel te nemen aan een dergelijk  maffiaspel.  Hoe zien wij een verantwoord energiebeleid? - Een parlementair energiedebat waaraan alle belanghebbenden, (ook jij!) kunnen deelnemen  om een eind te maken aan het financieel eigenbelang van groepen en personen. - Een volledige stop van kerncentrales. De groenen vinden dat het beter is te zoeken naar steeds hernieuwbare en ongevaarlijke energiebronnen.  Wind- en zonne-energie moeten aangemoedigd  worden.  - Kleinere technologisch eenvoudiger elektriciteitscentrales  waardoor energieherwinning mogelijk wordt (stadsverwarming) en waar de betrokken bevolking meer inspraak heeft. - Ondergrondse vergassing van steenkool (die geen mijnwerkers vereist) dient sterk bevorderd te worden aangezien in Vlaanderen en Wallonië enorme voorraden steenkool aanwezig zijn. - Een aangenaam openbaar vervoer dat daadwerkelijk  energiebesparend is.  - Aanmoediging van isolatie van woningen en fabrieken.  - Vermindering van het elektriciteitsaandeel in energieverbruik door o.a. ontmoediging van electrische verwarming, herziening van tarifering  (de verspiller betaalt); invoering van een milieu- en energietaks op weinig zinvolle produkten...  VOOR GROENE SCHOLEN  Onderwijs moet in de eerste plaats gericht zijn op een zo groot mogelijke ontplooiing  van de mens. Dit betekent dat hem of haar basiskennis gegeven moet worden, die ook buiten de beroepssfeer de KWALITEIT  VAN HET LEVEN BEVORDERT.  AGALEV is voor rustige, open en kleinschalige  scholen, in tegenstelling met grootschalige „onderwijsfabrieken" of autoritaire en bureaukratische instellingen.  AGALEV wil een einde stellen aan de intellektuele verkrachting en verdwazing. In plaats van verdoffing en konkurrentie stellen de groenen de samenhorigheid.  De groenen zijn voor streekgebonden scholen. Ze hechten veel belang aan de dorpsschool. Hier ook moest grootschaligheid  er komen tenkoste van mensschaligheid.  De groenen zijn voor de pluralistische school. Ze zijn tegen de hokjesmentaliteit en denken dat de jeugd moet opgevoed worden in een zodanige sfeer dat die leidt tot maatschappelijk inzicht en engagement.  AGALEV vindt de toenemende jeugdzelfmoorden  een teken aan onze welvaartswand.  In onze maatschappij benemen  jonge mensen zich het leven door oorzaken die in dezelfde maatschappij te vinden zijn. Ook in de school.  ER ZIJN GEEN DOMME KINDEREN  ER ZIJN ALLEEN DOMME SCHOLEN  DIE ER GEEN VERSTAND VAN HEBBEN  TE ONTDEKKEN WAAR  DOMME KINDEREN  WEL VERSTAND VAN HEBBEN  WAANZIN in cijfers. Per minuut wordt 30 miljoen frank uitgegeven aan bewapening.  Er zijn zo'n 60 duizend kernwapens, nieuwe chemische en bacteriologische wapens, satelietwapens en 400 duizend geleerden  die ze uitdenken.  In 1985 zullen in de Derde Wereld 100 miljoen kinderen de hongerdood sterven.  HET BETERE WERK  De overheid zoekt de oplossing voor de krisis in een verdere groei van de ekonomie.  Verdere ekonomische groei betekent op enkele jaren o.m. een verveelvoudiging van de zeehaven-  en industrieterreinen of de bouw van honderden kilometer autosnelweg. Het betekent  ook dat wij met ons allen veel meer moeten gaan konsumeren. Dit kan niet. De grenzen van de groei zijn niet voor morgen, maar zijn NU reeds bereikt.  De groenen moeten andere oplossingen voorstellen.  ER IS WERK GENOEG  Omdat onze samenleving de laatste tijd veel te veel aandacht heeft besteed aan het opvoeren van de industriële produktie is er onnoemelijk veel werk blijven liggen.  Werk dat we niet de moeite waard vonden, dat we niet betaalden wilden, of we nooit „werk" wilden noemen.  Er is dus in feite werk genoeg in ons land. Werk, dat in belangrijke mate bij kan dragen  tot het reilen en zeilen van onze samenleving.  Als wij maar willen dat het gebeurt. Neem bijvoorbeeld de maatschappelijke dienstverlening.  Of het organisatiewerk in verenigingen. Of de kleinschalige ambachtelijke dienstverlening.  Er is werk genoeg. Als de samenleving er maar genoeg voor over heeft. Terwijl ook nog eens het bestaande werk veel eerlijker verdeeld kan worden. Daarvoor bestaan nu allerlei kansen. Een regeling voor deeltijdbanen. Het afschaffen van overmatig overwerk. Vervroegd  (vrijwillig) pensioen. Minder ploegendienst.  Nieuw werk scheppen en werk delen kan alleen als ook de inkomens beter verdeeld worden.  KIEZEN VOOR WERK EN DE FACETTEN De industrielanden kiezen voor werk en inkomen.  Het gaat hier in feite om het inkomen (de winsten) van de financiële instellingen, de multinationale en grote ondernemingen. De overheid heeft geen interesse voor werkgelegenheid,  wel voor het instandhouden van de grootindustrie.  Agalev kiest voor werk en „facetten", dit wil zeggen voor werk en het kultuur- en natuurpatrimonium.  RECHT OP ARBEID  Het recht op arbeid moet worden gehandhaafd  en iedereen die wil werken moet daartoe in staat gesteld worden.  Agalev kiest voor arbeidsverkorting en voor mensschalige industrie en landbouw.  MATIGEN?  Jawel, als het moet, maar dan het eerst voor de hoogste inkomens.  En na doeltreffende besparingen aan de top. Agalev wil bovendien dat de mensen zekerheid hebben dat de matiging ook werk oplevert. Dit kan als de werknemer via de ondernemingsraad invloed krijgt op de investeringen.  EEN ANDERE MANIER VAN BELASTEN Voor Agalev is het noodzakelijk dat de sociale bijdragen niet meer berekend worden op het aantal werknemers, maar wel op grond van omzet, winst en geïnvesteerd vermogen. Dit komt vooral de arbeidsintensieve bedrijven ten goede (denk aan de textiel!).  Nu is het zo dat bedrijven met de meeste winsten (petro-chemische industrie) het minst sociale lasten dragen, omdat er relatief weinig werknemers zijn. Dit is ten nadele van bedrijven waar veel werknemers zijn en van de kleine en middelgrote bedrijven.  ONTWIKKELINGSSAMENWERKING  De groene beweging pleit voor een open en doeltreffend ontwikkelingsbeleid, gericht  op de bevrediging van de basisbehoeften  van de grote massa in de Derde Wereld. In dit perspektief moet het aktuele  ontwikkelingsbeleid omgebogen worden  en onttrokken aan de kortzichtige politiek van slecht begrepen eigenbelang.  Veel van onze zogenaamde ontwikkelingshulp  vernietigt in feite de eigen kulturen en ekonomieën van de landen uit de derde  wereld, bevordert hun afhankelijkheid van de Westerse technologieën en ontwricht  hun ekologie. Dit is noch in het belang van de wereldgemeenschap, noch in het belang van de ontwikkelingslanden zelf.  De groene beweging noemt de door de industriestaten  gevoerde politiek ter bestrijding  van de honger in het zuidelijk halfrond  wraakroepend. De misdadige lulligheid  waarmede de regeringen aanvaarden dat jaarlijks miljoenen mensen de hongerdood  sterven staat in een hemeltergend kontrast tot de planmatigheid en doeltreffendheid  waarmede zij miljarden investeren  in de bewapening. In dit kontrast komt de gewelddadigheid van de moderne samenleving tot uiting; miljoenen de hongerdood  laten sterven en gelijktijdig met alle beschikbare middelen de atoomoorlog  en de uitroeiing van de mensheid voorbereiden.  De groenen menen dat de hulp aan de arme landen op zijn minst op het niveau moet zijn dat door de Verenigde Naties aanbevolen wordt (0,7 pct. van het BNP). Zij vinden dit niveau veel te laag en eisen dat het hoger gesteld wordt.  De groene beweging meent dat de ondersteuning  niet alleen moet gegeven worden om fundamentele menselijke noden te leningen,  maar ook met het doel waar mogelijk  het respekt voor de mensenrechten en de vrijheden te bevorderen.  ZELFVOORZIENING  Agalev pleit voor meer zelfvoorziening op alle niveaus; voor de bevordering van alle vormen van zelfbeheer en voor demokratisering  van het bedrijfsleven, o.a. inzake investeringen en winstbestemming.  DE DEMOKRATIE  mag er niet langer een zijn waarin alles op zijn kop lijkt te staan. Waarin de centrale overheid, zoals nu, méér over de individuele  burger heeft te vertellen dan omgekeerd.  Waarin lagere bestuursorganen doorgeefluiken, opzichters en uitvoerders lijken te zijn geworden. Waarin de politieke  betrokkenheid van de burgers het duidelijkst  tot uitdrukking lijkt te komen in belastingontduiking, afkeer van medeverantwoordelijkheid  en gewelddadig maatschappelijk  protest.  Willen we nog langer regeringen die niet meer vooruit kunnen zien ? Die „bijsturen"  als een politiek wapenfeit aanmerken?  AGALEV wil, mét haar kiezers, terug naar de basis van de demokratie. Met spelregels die aangepast zijn aan de hedendaagse omstandigheden. Naar een maatschappij waarin burgers het beleid bepalen en - vooral - rechten hebben.  VAN MILIEUBEDERF  bij ons merken we doorgaans niet zoveel. Of het zou moeten zijn dat er steeds minder  planten en dieren overblijven in ons land. Het grote milieuprobleem ligt intussen  in de ontwikkelingslanden. Daar worden  mede voor onze voeding natuurlijke systemen kapot gemaakt. AGALEV wil daarom naar een milieubeleid dat vooral internationaal funktioneert, dat de zaken met elkaar in verband brengt.  WAT JE NIET ZIET KAN GEEN KWAAD  Als we ons afval onder de grond stoppen of in betonblokken in de oceaan smijten zijn we er vanaf. Denken we. Maar we krijgen het wel weer terug. Vroeg of laat.  In ons drinkwater of in ons voedsel bijvoorbeeld.  De gifvondsten in honderden plaatsen hebben één ding wel heel erg duidelijk  gemaakt: milieubeleid is géén luxe, maar bittere noodzaak. Het zou kortzichtig  zijn nu niet de konsekwenties te trekken.  DE NATUUR IS ONS VEEL WAARD  omdat we er zelf deel van uitmaken en er veel afhankelijker van blijken te zijn dan we vroeger ooit hebben gedacht.  Er is veel mis gegaan. Maar nog niet alles is verloren. We kunnen nog veel doen. Door middel van een verantwoord milieubeleid  dat, zowel nationaal als internationaal,  verdere aantasting van eco-systemen voorkomt en, waar deze al plaats heeft, dat vernietigingsproces tot staan brengt. Een dergelijk beleid moet veel verder gaan dan een stukje ruimtelijke ordening, het geven van schadebeperkende voorschriften  en het heffen van reinigingsrechten. Er moet een totaalbeleid komen. Dat gericht  is op herstel en instandhouding van een evenwicht tussen aan de ene kant het aantal mensen en hun gedragingen en aan de andere kant de (toekomstige) leefbaarheid  van de aarde. Er moet voorrang gegeven  worden aan het in stand houden van alle planten- en dierensoorten die er op dit ogenblik nog zijn. Bij het vaststellen van normen voor toelaatbare lucht-, water-  en bodemverontreiniging moet niet de tolerantie van de mens, maar die van  het gehele eco-systeem tot maatstaaf genomen  worden.  Juist omdat het AGALEV om mensen gaat, wil zij voorkomen dat de mens zich op aarde tot ongewenst persoon ontwikkelt.  STADSVERNIEUWING IS MEER  dan uitgekiende nieuwbouw en vernieuwbouw. Met bouwen alleen kunnen we de leefbaarheid in de stad niet redden. Dat vraagt meer. Voldoende buurtwinkels, betaalbare  bedrijfsruimte voor midden- en kleinbedrijf en niet te vergeten scholen. Deze voorzieningen moeten snel weer op peil worden gebracht. Die kun je niet missen. Het is al lastig genoeg dat de buurt jarenlang overhoop ligt vanwege de bouwaktiviteiten. Maar daar is over heen te komen als je het vooruitzicht hebt van een goede en betaalbare woning. In je eigen buurt. Met een stukje groen en geen blik voor de deur.  Da's mooi, maar kan dat? Als we stadsvernieuwing voorrang geven wel. Het zal veel geld kosten, dat is waar. Maar het levert dan ook heel wat voordelen op. Werkgelegenheid, minder forenzenverkeer en daardoor minder energiegebruik en een leefbare stad.  EN DAN HEB JE DE BOER...  In Europees verband is het landbouwbeleid  mislukt. Hier ook heeft men gestreefd naar grootschalige bedrijven. De kleine boer - minder risico's dragend in een gemengd  bedrijf - moest de plaats ruimen (om wat te doen?) en in de plaats kregen wij duizelingwekkende overschotten aan melk, boter en wijn. Om dan nog te zwijgen  van fruit en groente.  In België zijn veel kleine landbouwbedrijven  verdwenen. Van de 62.380 bedrijven van 1 tot 5 ha grootte in 1959, bleven er nog 14.573 over in 1976; van de 49.087 van 5 tot 10 ha nog 18.604. Dit is een spektakulaire achteruitgang, waarvan de bevolking zich niet bewust is. De ruim 10.000 ha verlies aan landbouwgrond per jaar is daar mede verantwoordelijk voor. De gevoerde subsidiepolitiek (gericht op grote bedrijven) en de lage landbouwprijzen  hebben de teloorgang van het kleine en middelgroot bedrijf bevorderd. Ons land en de andere Westerse landen zijn nu ook wat voedsel betreft, afhankelijk  van het buitenland. Zelf zijn wij niet meer in staat om het voedsel te verbouwen  dat de basisbehoeften van de bevolking  kan dekken.  Onze aandacht moet op de eerste plaats naar het kleine en middelgrote bedrijf gaan. Dit betekent geen terugkeer naar de kapitalistische kleinschaligheid uit grootvaders  tijd. Kleine bedrijven kunnen, mits deskundige begeleiding, samenwerking, en zinnige betoelaging, leefbaar zijn. De kleine boer kan geholpen worden - en dit op korte termijn - door een nieuwe reglementering voor de directe verkoop van boer naar verbruiker; door het stimuleren  van de samenwerking tussen boeren onderling en door het mogelijk maken dat de overname van een bedrijf van vader op  zoon financieel haalbaar wordt.  Op lange termijn moet vooral belet worden  dat landbouwgronden voor andere doeleinden dan voor teelt gebruikt worden.  De invloed van het bankwezen en de industrie  moet geweerd worden. De boer moet een menswaardig inkomen hebben. Daarvoor dienen de landbouwprijzen verhoogd,  wat daarom niet ten nadele is van de verbruiker.  Onze aandacht moet verder gaan naar het gebruikmaken van zachte energie op het landbouw-bedrijf, vooral bio-gas.  De groenen wijzen de bio-industrie zondermeer  af omwille van het dieronterende  en milieubelastende karakter. Om deze industrie aan banden te leggen is een strenge reglementering noodzakelijk. Inzake het aanleggen van natuur- en landschapsparken  moeten de betrokken boeren  inspraak krijgen. Deze parken mogen in geen geval de normale landbouw hinderen.  Er moet steun verleend worden aan de biologische land- en tuinbouw, die baanbrekend  werk verricht en zodoende mogelijkheden  schept om uiteindelijk landbouw  te bedrijven met een minimaal gebruik  van fossiele energie en chemische middelen. Steun aan de biologische land-  en tuinbouw kan o.m. gebeuren door voorlichting, onderzoek en projekt-subsidies. Voor de groenen is het vanzelfsprekend dat elk landbouwbeleid, dat in strijd zou komen met de belangen van de Derde Wereld  onaanvaardbaar is. Inzake ruilverkaveling vinden de groenen dat deze slechts aanvaardbaar is als de betrokken boeren ermede akkoord gaan en ze ekologisch verantwoord is.  BENT U  OOK EEN VROUW, MEVROUW ?  Dan weet U wat het is. Op het tweede plan te staan in de samenleving. Buiten de maatschappij  gehouden te worden. Want zo gaat het toch? Vrijwel altijd heeft de man de betaalde baan. Overdag is hij van huis en 's avonds vergadert hij nog of is hij voor andere dingen weg. Hij spreekt mensen. Hij is betrokken bij de maatschappelijke  ontwikkelingen. Hij doet misschien wel mee aan de politiek en zo.  EN U?  U doet het huishouden. U hebt de kinderen.  Als U al buitenshuis werk gevonden hebt moet U dat waarschijnlijk „part-time"  doen, omdat U nu eenmaal niet twee volle dagtaken tegelijk kunt vervullen. En bij dat werk hebt U weinig keus. De meeste  mogelijkheden liggen precies in het verlengde  van datgene waar U waarschijnlijk nou juist schoon genoeg van hebt: dienstbaarheid  en zorg.  U STAAT OP  HET TWEEDE PLAN  Door de in deze samenleving vastgebakken rolverdeling. Hij staat met beide benen in het volle maatschappelijke leven en U bent thuis. U wacht op hem en vraagt hem 's avonds hoe het is geweest. En hij is moe en vraagt hoe de kinderen waren.  KENT U UW MAN?  Kent Uw man U? Kent Uw man de kinderen?  En kennen de kinderen Uw man?  U bent niet de enige die, vaak onbewust, de dupe is van de huidige rolverdeling tussen  man en vrouw. Maar van U zal de grootste druk moeten komen, naar méér gelijkwaardigheid.  AGALEV  is, net zoals de vrouwenbeweging, een tak van de boom van protest tegen de huidige samenleving. Tegen bevoogding, traditioneel  denken en traditionele rolverdelingen. AGALEV gaat op weg naar een nieuwe samenleving. AGALEV wil de buurtvoorzieningen  terug. Dan kunnen we tenminste weer boodschappen doen zonder te hoeven  wachten of we zaterdagmorgen misschien  de auto kunnen krijgen. AGALEV wil meer aandacht voor rol-doorbreking in het onderwijs. Zodat meisjes gelijke kansen krijgen en al dat verloren vrouwentalent  de samenleving eindelijk eens ten goede kan komen.  ONZE GEZONDHEID  De gezondheid van het eigen lichaam is het kostbaarste goed uit het natuurpatrimonium  waarover de mens kosteloos kan beschikken.  In het gezondheidswezen gaat het eerst en vooral om de in zijn gezondheid bedreigde  en om de zieke of invalide medemens en niet in de eerste plaats om de geneesheren,  de verpleegkundigen, de ziekenhuizen  of de ziekenfondsen.  Het is hoognodig de vraag te stellen of de zorg om het lichamelijke, geestelijke en sociale welzijn van de medemens volledig moet onttrokken worden aan het gezin, de familie, de kleine groep om ze volledig toe te vertrouwen aan steeds meer bezoldigde  deskundigen, aan steeds meer door de Staat geplande en gefinancierde instellingen  en dienstencentra.  Heel wat mensen wenden zich spontaan af van de grootschalige, centraalgefinancierde  of gesubsidieerde voorzieningen en richten zelfhulpgroepen op, die zich bezig houden met alkoholisme, drugverslaafden,  gehandikapten en bepaalde ziekten,  zoals suikerziekte.  Volgens de groenen moeten de burgers niet eisen dat zij zouden geholpen worden in het bestrijden van de gevolgen van ziekte  en invaliditeit, maar de oorzaken zouden  bekampt worden, zoals ongezonde werkomstandigheden, overbevolkte steden,  vereenzaming in moderne woonwijken,  gevaarlijke autowegen, vervuiling, afstompend  werk en stress in het produktieproces..  DE PATIENT IN DE KONKURRENTIE- EN PRESTATIEMAATSCHAPPIJ  De hele sektor van het gezondheidswezen wordt steeds meer beheerst door de beginselen  en de normen van de prestatie-, konkurrentie-  en konsumptiemaatschappij. Vooral in België is dit het geval.  Het aktueel bestaande sisteem met zijn vergoedings- en verzekeringsstelsel brengt met zich dat alle artsen, para-medici, verpleegkundigen,  ziekenhuisbeheerders, beheerders  van laboratoria en radiologische centra verplicht zijn te streven naar een maksimaal opdrijven van het aantal prestaties  en het zo efficiënt mogelijk bekonkurreren  van kollega's van andere instellingen.  Door het aktuele vergoedingsstelsel kunnen  medische hulpverleners en andere verantwoordelijken  zich nooit verheugen over het afnemen van het aantal zieken, het dalen van het aantal gehospitaliseerden, over de afnemende aktiviteit van een laboratorium  of medisch-technische dienst.  VERRE EN  NABIJE ALTERNATIEVEN  De hulpverlening mag niet geïndustrialiseerd  worden, ze moet plaatshebben in overzichtelijke verzorgingseenheden, kleinschalig zijn in een van mens tot mens relatie.  Equipegeest tussen alle medische werkers moet in de hand gewerkt worden. Te grote  inkomensverschillen moeten in dit perspektief vermeden worden. De prestatiegeneeskunde  (betaling en terugbetaling per handeling) moet afgebouwd worden. Dit dient hoogdringend te geschieden in de grotere ziekenhuizen en in de industrialiseerbare  medisch-technische diensten, d.w.z. in de diensten waar de geneesheer zijn werk geheel of gedeeltelijk kan laten uitvoeren door para-medici, technici en apparaten, o.a. laboratoria, radiologische centra, centra voor nukleaire geneeskunde. Er moet gestreefd worden naar financiële doorzichtigheid in alle ziekenhuizen, verenigingen, instellingen, medische diensten  en verzekeringsorganismen.  EERSTELIJNSVERZORGING  De eerstelijns-verzorging moet beter georganiseerd  worden. Zij moet waargenomen worden door ploegen bestaande uit huisartsen,  tandartsen, psychologen, verpleegkundigen,  sociaal assistenten...  De ploeg moet verantwoordelijk zijn voor de algemene gezondheidstoestand in afgebakende  gebieden. In principe moet hij betrokken worden bij beslissingen inzake industrievestiging, woningbouw, het aanleggen  van stortplaatsen, wegen, enz.  HET VERZEKERINGS- EN FINANCIERINGSSTELSEL HERZIEN  Het verzekeringsstelsel met zijn financieel ondoorzichtige nationale landsbonden en regionale federaties moet losgekoppeld worden van de politieke partijen.  Het is vanzelfsprekend dat de ziekenfondsen  zolang zij partijgebonden blijven met sukses druk zullen kunnen uitoefenen op de politieke partijen teneinde te voorkomen  dat deze het stelsel fundamenteel hervormen  en het afschaffen van de prestatiegeneeskunde  en de prestatieziekenhuizen. De financiering van het gezondheidswezen  moet vereenvoudigd worden. Het gezondheidswezen zal moeten ten laste vallen van het belastingstelsel met zijn proportioneel en progressief karakter. Deze fiskalizering zal moeten inhouden dat de bijdragen der bedrijven meer zal moeten berekend worden in funktie van hun kapitaalsintensiteit dan van hun arbeidsintensiteit  (aantal werknemers).  UIT ONS PROGRAMMA GEZONDHEIDSWEZEN  AGALEV PLEIT VOOR:  - scherpere kontrole op de produktie van voedsel, op de reklame en de voorlichting betreffende voedingswezen;  - bevordering van de produktie en distributie  van natuurlijke en biologisch geteelde voeding;  - bestrijding van alkohol- en druggebruik;  - verbod van reklame voor rookwaren en alkohol;  - bevordering van transportmogelijkheden  voor gehandikapten en invaliden;  - wettelijke reglementering van alternatieve  vormen van geneeskunde en distributie  van homeopatische geneesmiddelen;  - afschaffing van instellingen waarin zwakzinnigen en andere gehandikapten  geïsoleerd worden en oprichting van geïntegreerde centra (therapie centra) of woonwijken waarin samenleven  in overzichtelijke gemeenschappen  mogelijk is.  AKTIEVE GEWELDLOOSHEID  Anders GAan LEVen is vóór aktieve geweldloosheid,  in àlle omstandigheden. Wij zijn tegen geweld, omdat geweld van nature on-demokratisch is, en omdat het soberheid, samenhorigheid  en stilte uitsluit. Dat wij mensen van Anders GAan LEVen binnen  de beweging strikt geweldloos met mekaar willen omgaan, beschouwen wij als één van haar grondvesten...  Maar ook naar buiten uit wenst Anders GAan LEVen met klem de systematisch onderhouden verwarring tussen geweldloze weerbaarheid en laksheid te ontzenuwen.  Wij zullen voort in de praktijk, en samen met anderen bewijzen, dat door het van dag tot dag konsekwenter toepassen van de veelvuldige methodes  der aktieve geweldloosheid, een onstuitbare  basis-demokratische kracht tot standkomt.  Daarom zullen wij eveneens het onderzoek over, en de praktische trainingen in aktieve geweldloosheid  en sociale verdediging bevorderen, óók als alternatief voor militaire landsverdediging...  bericht aan alle weggebruikers  STOP DE KINDERMOORD!  BEWAPENEN OF OVERLEVEN  De groene herlevingsbeweging Anders GAan LEVen verzet zich met klem tegen een waanzinnige bewapeningswedloop die permanent  het voortbestaan van de hele wereld op het spel zet. Het is onaanvaardbaar dat schaarse menselijke en materiële hulpbronnen worden gemobiliseerd om tenslotte zichzelf te vernietigen, dat jaarlijks 400 miljard dollar aan bewapening wordt besteed terwijl nog steeds miljoenen mensen omkomen van honger en dorst.  Daarom streven wij naar algemene en totale ontwapening, te beginnen met nukleaire ontwapening. Wij verzetten ons tegen de produktie  en installatie op Europees grondgebied van neutronenbom, Pershing II en Cruise missiles, die de atoomdrempel voortdurend verlagen en door hun preciesheid en kleinere vernietigingskracht de theoretische „beperkte" kernoorlog in militaire kringen steeds meer aanvaardbaar maken. De verdediging van Europa met middellange afstandsraketten die slechts kan leiden tot de verwoesting van Europa, is een logika die niet de onze is.  Wij steunen alle initiatieven die een aktieve vredespolitiek voeren en streven naar een kernwapenvrij Europa. In die zin pleiten wij voor eenzijdige stappen in de richting van ontwapening, zoals de afwijzing door België van de middellange afstandsraketten en rechtstreekse  onderhandelingen met de USSR. Het is totaal absurd zichzelf eerst maximaal te bewapenen en dan pas onderhandelingen aan te knopen. Op die manier wordt de bewapeningswedloop alleen versterkt elke wapengroei aan de ene zijde is een rechtvaardiging  voor een verdere groei aan de andere zijde. Een land of groep van landen moet ooit de moed hebben deze wedloop een halt toe te roepen; waarom dan niet België dat in de hele kwestie, samen met Nederland, een doorslaggevende rol speelt? De problemen i.v.m. bewapening en ontwapening kunnen tenslotte niet los gezien worden van het streven naar een wereldrechtsorde  en het oprichten van permanente instellingen die over bevoegdheden en middelen beschikken om konflikten struktureel en permanent  vreedzaam te regelen. (b.v. de vervanging van nationale legers door UNO blauwhelmen) Er moet ook werk worden gemaakt van andere vormen van verdediging, zoals sociale weerbaarheid en vredesopvoeding.  Vrede moet een opdracht zijn van het volk en haar demokratische instellingen, en niet van een handvol militairen, wapenfabrikanten  en onderzoekers die bij de verdere militarizering van de samenleving alleen eigen voordeel halen.  BLANCO STEMMEN?  dan kan je net zo goed  meteen voor de groten stemmen  juist omdat je  met je laatste greintje vertrouwen in ons laatste restje demokratie  je stem niet verloren wil laten gaan  juist omdat je wil  dat je stem ernstig genomen wordt en hoe klein ook  echt kan bijdragen  tot een grote verandering  juist omdat je weet wat je wil en wil wat je weet namelijk  dat er toch iets aan te doen is  daarom is agalev er  agalev zijnde de politieke uitdrukking van de groene herlevingsbeweging anders gaan leven  INFORMATIE OVER Anders GAan LEVen  Noodgedwongen moesten wij ons in deze folder beperken tot enkele programmapunten  van onze beweging. Er is natuurlijk veel méér te vertellen. Lees hiervoor o.m. volgende uitgaven  DE GROENEN - maandblad - abonnement  300 fr., rek. 001-1080187-71 van De Groenen, Takkebosstr. 15, 9000 Gent.  DENKWEGEN NAAR EEN GLOBALE VISIE (Ludo Dierickx) - 100 fr., rek. 001-0478471-46 van AndersGAan LEVen, Borgerhout.  ECHT NIEUW en ECHT ANDERS - programmaboekje 1981 - 150 blz. - 50 fr., zelfde rekening.  PROGRAMMATEKSTEN OPEN BERAAD -  150 fr., zelfde rekening.  STILLEVEN-UITGAVEN, Luc Versteylen:  Wij hebben ze niet meer alle vijf - 150 fr. - De Morgenmensen 220 fr., rek. 000-0761320-64 van Stilleven te Borgerhout  Deze uitgaven zijn ook verkrijgbaar in onze  Dagelijkse Doeningen.  INLICHTINGEN OVER  Anders GAan LEVen  Rodenbachstraat 20, 2200 Borgerhout.  AGALEV-HUIS  Phoenixstraat 104, 9000 Gent.  Telefonisch - Brabant  016/ 25.24.67  - Antwerpen - Limburg  031/ 22.43.10  - Oost- en West-Vlaanderen  091/ 77.82.28  De foto's in deze folder zijn van Norbert Maes; de tekeningen zijn van de P.P.R., waarvoor onze dank.  GEEF ONS EEN STEUNTJE  (WIJ HEBBEN HET NODIG!)  rek. 001-0983681-80 van Agalev, Leuven.  AGALEV VOOR D E 'TOEKOMSTVAN ONZE KINDEREN!  GEEF DE GROENEN EEN KANS!
