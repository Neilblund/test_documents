CENTERNS VALPROGRAM 1976   Antaget av Centerns förtroenderåd i Borgholm den 13 augusti 1976.  Alla människors lika värde och rättigheter är grunden för centerpartiets politik. Denna jämlikhets- och trygghetsmålsättning kan förverkligas endast i ett decentraliserat samhälle.  En utgångspunkt för det politiska arbetet måste vara att till grund för välfärd och livskvalitet främja goda livsmiljöer, anpassade efter människornas förutsättningar och behov.  Alla politiska ställningstaganden måste utgå från jämställdhet mellan kvinnor och män.  Kristen livsåskådning och humanism representerar en uppfattning om människovärdet som utgör en omistlig tillgång för vårt samhälle. Centerpartiet slår vakt om denna samhällsetiska grund.  Trygghet och jämlikhet  Viktigast i socialpolitiken är en god grundtrygghet, lika för alla. Därför har centern varit pådrivande i fråga om folkpensionerna, stödet till barnfamiljerna, vårdpolitiken, en allmän arbetslöshetsförsäkring och förbättringar för låginkomstgrupperna. Den sänkta pensionsåldern är ett centerinitiativ. Riksdagsbeslutet om sänkt pensionsålder har tillkommit efter ett mångårigt arbete från centern. I centerns socialpolitiska program föreslås lag om ekonomisk trygghet, som skall garantera alla ekonomisk grundtrygghet (grundersättning).  Det stora grundtrygghets- och jämlikhetskravet nu är en familjepolitisk reform. Det är särskilt viktigt att främja kontakten mellan föräldrar och barn under barnets första levnadsår, som har grundläggande betydelse för personlighetsutvecklingen. Centern föreslår ett särskilt vårdnadsbidrag på 10 000 kronor till föräldrar med barn under 3 års ålder, förenat med lagstadgad rätt till förkortad arbetstid eller tjänstledighet. Ersättningen skall vara skattepliktig och ATP-grundande.  Det är angeläget att familjepolitiken främjar föräldrarnas valfrihet. Vårdnadsersättningen har detta syfte. För ökade valmöjligheter krävs också att den kommunala barnomsorgen byggs ut.  För en god hälsovård krävs ökade satsningar på friskvård och förebyggande åtgärder. Det är för den näraliggande framtiden angeläget att möta människors rättmätiga behov av vård genom utbyggnad av sjukvården, långtidsvården och äldrevården. Utbyggnaden skall i första hand inriktas på små vårdenheter och öppenvård nära hemmiljön. En utbyggd hemsjukvård är ett viktigt komplement till den slutna vården. Utbyggnaden av vårdområdena kräver ökad satsning på vårdutbildning och forskning. Handikappade skall beredas möjlighet att leva tillsammans med andra människor under likvärdiga förhållanden.  Det är en viktig uppgift för samhället att säkerställa de enskilda människornas rättstrygghet och personliga integritet. Den ökade brottsligheten, inte minst ungdomsbrottsligheten, inger allvarliga farhågor. Brottsligheten måste motverkas genom förebyggande åtgärder, bl.a. inom undervisning och socialpolitik, men också genom en effektivare kriminalvård.  Samhälle i ekologisk balans  Omgivningsmiljöer såväl som arbets- och bomiljöer måste formas efter människornas och allt livs förutsättningar och behov.  Skall mänskligheten överleva måste sträng hushållning ske med jordens produktionskraft och naturtillgångar. Använt material och avfall måste återföras till ny användning. En ansvarsfull användning av våra natur- och miljöresurser måste garanteras genom en långsiktig hushållningsplan. Teknik och teknologi skall anpassas till miljöpolitikens krav, så att ett samhälle i ekologisk balans kan upprätthållas.  Användning och spridning av farliga gifter och kemikalier måste effektivt motverkas.  Energifrågan är den största och svåraste frågan nu. Oljan medför stora miljö- och hälsoproblem som måste bemästras. Den är en ändlig resurs som vi på sikt måste minska beroendet av. Kärnkraften är inget alternativ. Huvudskälet är säkerhetsriskerna. Så länge de inte är bemästrade, är det oförsvarligt att satsa på kärnkraft. Dessutom talar ekonomiska skäl mot kärnkraftsutbyggnad. Centerns energipolitik är inriktad på en effektivare energianvändning, besparingsåtgärder och en intensiv satsning på ändligt förnyelsebara energikällor som solenergi, vindkraft och jordvärme. Härmed uppnås också ökad sysselsättning, konkurrenskraftigare näringsliv och bättre miljöer.  Decentralisering av arbetstillfällen, bebyggelse och inflytande ger bättre förutsättningar för en samhällsstruktur i ekologisk balans.  Arbete åt alla  Arbete är inte bara en grund för försörjning utan har också stort egenvärde för människan. Rätten till arbete är därför av grundläggande betydelse. Om allas rätt till arbete skall kunna tillgodoses måste antalet arbetstillfällen ökas med minst 400 000. Centern arbetar för att detta mål skall nås i början av 1980-talet.  Under de senaste årtiondena har sysselsättningen ökat i statliga och särskilt kraftigt i kommunala verksamheter. Det behövs nu en betydande ytterligare sysselsättningsökning hos kommuner och landsting främst för barnomsorg och vård. Den förda politiken har misslyckats med att skapa det nödvändiga ekonomiska underlaget. Därför måste målsättningen nu vara att skapa nya arbetstillfällen främst i näringslivet och i första hand i mindre företag. Detta är nödvändigt för att få resurser till ökad sysselsättning hos staten och kommunerna.  Människorna i olika landsdelar måste tillförsäkras samma möjligheter till arbete och inkomster. I en aktiv närings- och sysselsättningspolitik måste därför ingå en förstärkt regionalpolitik, som konsekvent inriktas på en decentraliserad lokalisering av näringsliv och bebyggelse.  Arbetsliv  Det är angeläget att arbetet med att förbättra arbetsmiljön och stärka de anställdas inflytande fortsätter. Reformeringen av arbetsrätten måste fortsätta för att främja social och miljömässig förnyelse av arbetslivet. Fackföreningsrörelsen och arbetslivets organisationer i övrigt har i detta sammanhang viktiga uppgifter.  Resurserna måste ökas för anpassning av arbetsplatserna till människans psykiska och fysiska förutsättningar. De anställda måste ges kunskap om arbetsmiljöns hälsoeffekter såväl när det gäller ämnen som används i produktionen som fysiska och psykosociala påfrestningar. Hälsofarliga ämnen och arbetsmiljöer måste motverkas och forskningen på detta område utbyggas.  Närhet mellan bostad, arbete och service spelar en avgörande roll för social förnyelse av arbetslivet, där alla människor oberoende av ålder, kön och handikapp kan delta. Genom satsning på decentralisering och mindre enheter kan arbetsmarknaden och livsmiljön bli mera allsidig.  Social marknadsekonomi  Den främsta drivkraften till framsteg och framåtskridande är de enskilda människornas vilja till initiativ, samverkan och ansvar. Därför måste näringslivet vara decentraliserat och verka inom samhällets sociala och miljömässiga målsättningar en social marknadsekonomi. En fortsatt strukturutveckling inom näringslivet mot allt större och färre företag och därmed ökad kapitalkoncentration skall motverkas. Maktkoncentrationen i såväl privat- och samhällsägda företag som institutioner måste effektivt bekämpas. En utbyggd företagsdemokrati med tillvaratagande av den enskildes kunskaper och erfarenheter är angelägen för såväl trivsel på arbetsplatsen som effektivitet och jämlikhet i arbetslivet.  Med den politik som förts har näringslivets produktionsförmåga inte kunnat utvecklas på önskvärt sätt. Framför allt har de mindre företagens utvecklingsmöjligheter försummats.  Nu måste det ske en kraftig satsning på att ge de mindre företagen utvecklingsmöjligheter. Sysselsättningen, den regionala balansen, bytesbalansen mot utlandet och de nödvändiga resurserna för angelägna trygghets- och jämlikhetsreformer kan inte klaras utan en väsentligt ökad satsning på mindre och medelstora företag.  För den överskådliga framtiden måste vårt land i stort sett kunna klara sin egen livsmedelsförsörjning. Jordbrukspolitiken måste inriktas på att all jordbruksjord, som kan brukas och vidmakthållas, skall utnyttjas för livsmedelsproduktion. Det är nödvändigt att fisket och trädgårdsnäringen ges förbättrade förutsättningar att utvecklas.  Decentraliserat samhälle  Den kraftiga koncentrationen av bebyggelsen medför stora nackdelar från ekonomiska, jämlikhetspolitiska och miljöpolitiska utgångspunkter. Den strider mot vad det stora flertalet människor önskar. Samhällsplaneringen måste istället inriktas på att skapa ökad närhet mellan arbete, boende, service och fritidsmiljöer. De stora svårigheter, som drabbat vissa storstadskommuner i form av höga samhällsbyggnads- och socialkostnader är en följd främst av centraliseringspolitiken. Den koncentration som nu sker inom länen leder till såväl glesbygds- som storstadsproblem och drabbar människorna hårt.  Centerpartiet kräver i sin nya riksplan en sådan förstärkning och inriktning av regionalpolitiken, att spridning kan ske av verksamheter och bebyggelse över hela landet.  Den kommunala demokratin har fått försämrade möjligheter genom den påtvingade storkommunreformen och en långtgående slutlig detaljkontroll. Förutsättningarna för den medborgaraktivitet, som är grunden för vår folkstyrelse, har därmed minskats.  Strävandena måste nu intensifieras för en förstärkt och fördjupad kommunal demokrati och för införande av en verklig länsdemokrati. Det kan bli nödvändigt att dela upp kommuner som blivit geografiskt eller befolkningsmässigt för stora för en väl fungerande kommunal demokrati. Den representativa demokratin måste byggas ut så att den enskilde medborgaren tillförsäkras större möjligheter till inflytande i kommun och län. Detta är viktigt för att samhället skall utformas efter människornas behov och önskemål.  Centraliseringspolitiken måste brytas nu, så att ett decentraliserat samhälle kan skapas.  Centeralternativet  De gamla ideologierna från 1800-talet ger nu inte någon hel samhällsuppfattning. Socialismen, konservatismen och den gamla liberalismen leder till centralisering. Men problemen kring centraliseringen har inte tagits upp till diskussion i de gamla ideologierna. Hela miljö- och naturresursproblematiken har också lämnats utanför. Dessa frågor är vår tids viktigaste. Det är centern som fört in decentraliserings- och miljöidéerna i den politiska diskussionen.  Centerpolitiken avser hela samhällsutformningen. Det gäller en jämlikhets- och miljömålsättning, en politik för ett decentraliserat samhälle. Det decentraliserade samhället ger de bästa förutsättningarna för ekologisk balans, jämlikhet, goda miljöer och gemenskap.  INFÖR VALET DEN 19 SEPTEMBER UNDERSTRYKER CENTERPARTIET SÄRSKILT:  -   En fast och konsekvent neutralitets- och försvarspolitik måste     upprätthållas för att främja vårt lands fred och säkerhet, för att     vidmakthålla vår utrikespolitiska handlingsfrihet och för att främja     fredlig samlevnad i världen.  -   Solidariteten över gränserna med fattiga och förtryckta folk skall     förverkligas genom en ny ekonomisk världsordning med en jämnare     fördelning av världens resurser. Den internationella handels- och     biståndspolitiken skall stimulera de fattiga folkens egna strävanden     till frihet och till social och ekonomisk utveckling och utjämning.  -   Arbetet för nedrustning bör intensifieras genom nya svenska     initiativ i kampen mot främst spridningen av kärnvapen.  -   Ett vidgat ekonomiskt, kulturellt och socialt samarbete med andra     länder och särskilt med våra nordiska grannländer skall     eftersträvas.  -   Individens fri- och rättigheter skall ges ett starkare     grundlagsskydd. Den enskildes rättssäkerhet skall stärkas och den     personliga integriteten garanteras.  -   Möjligheter till religionsutövning i alla delar av landet måste     garanteras genom att samband mellan kyrka och stat bevaras, kyrkans     beskattningsrätt bibehålls, kyrkan ges möjligheter till angelägna     inre reformer och de fria samfunden ges tillräckliga resurser för     sin verksamhet genom en successiv förstärkning av det statliga     stödet.  -   Den kommunala självstyrelsen och demokratin måste förstärkas genom     t.ex. kommundelsorgan, förbättrade informationsmöjligheter, minskad     statlig detaljkontroll över kommunerna samt decentralisering av den     kommunala förvaltningen.  -   Länsdemokrati skall genomföras så att medborgarna ges ökat     medinflytande och medansvar över den regionala     utvecklingsplaneringen och övriga länsfrågor.  -   Dataverksamhetens utbyggnad måste noga kontrolleras. För att skydda     den personliga integriteten måste dataverksamheten organiseras i     decentralistiska former.  -   Maktkoncentration såväl inom den offentliga verksamheten som i     näringslivet skall bekämpas genom decentraliseringspolitik.     Sammanslagningar av företag skall motverkas, de mindre företagens     utveckling främjas och en utbyggnad av företagsdemokratin     stimuleras.  -   Näringspolitiken skall utformas med sikte på fortsatt utbyggnad och     modernisering av näringslivet så att arbetslivets villkor kan     förbättras och konkurrenskraften upprätthållas på såväl export- som     hemmamarknaden.  -   Näringspolitiken måste särskilt inriktas på att ta tillvara den     initiativkraft och de utvecklingsmöjligheter som finns i de mindre     och medelstora företagen.  -   Det s.k. blankettraseriet och det byråkratiska krånglet måste hejdas     genom att uppgiftsskyldigheten till det allmänna samordnas,     förenklas och begränsas.  -   Sysselsättningspolitiken måste för att förverkliga målsättningen om     arbete åt alla inriktas på att få till stånd 400 000 nya     arbetstillfällen till i början av 1980-talet.  -   Regionalpolitiken skall förstärkas och inriktas på decentralisering     så att människor i alla delar av landet får tillgång till allsidig     sysselsättning, social, kommersiell och kulturell service samt en     god miljö.  -   En god försörjning med kollektivtrafik skall säkras bl.a. genom     ökade statsbidrag till landsting och kommuner så att periodkort för     ökad reserättvisa kan införas i hela landet, SJ ges sådana resurser     att bl.a. de långväga godstransporterna i större omfattning kan gå     på järnväg, vägarna rustas upp så att behovet av resor och     transporter tillgodoses i alla delar av landet. Åtgärderna för     bättre trafiksäkerhet skall intensifieras.  -   De multinationella företagen skall vara underordnade samhällets     sociala målsättningar, dess närings- och regionalpolitik och     utländskt övertagande av svenska företag skall kontrolleras.  -   Kapitalbeskattningen skall läggas om i syfte att stimulera     etableringen av nya företag och underlätta generationsskiftena i     familjeföretag.  -   Skattesystemet skall reformeras med sikte på att sätta stopp för     automatiska skatteskärpningar genom inflation och att lätta     skattebördan i låg- och mellaninkomstlägena samt på användningen av     arbetskraft.  -   Beskattningen av energi och ändliga råvaror måste utformas med     hänsyn till vad en god resurshushållning kräver.  -   Skatt efter bärkraft måste vara en huvudprincip även inom     företagsbeskattningen.  -   Förbättrade möjligheter måste skapas för de anställda till     delaktighet i förmögenhetstillväxt och ägande inom näringslivet.  -   Medvetna ansträngningar grundade på en fast ekonomisk politik och     reformer på beskattningens område måste sättas in för att bekämpa     inflationen.  -   Kostnadsövervältringen från staten till kommunerna måste upphöra.     Kommunerna och landstingen skall tillförsäkras en rättvis andel av     samhällets ekonomiska utveckling så att de ges ekonomiska resurser     som gör det möjligt att förbättra och bygga ut verksamheten bl.a.     inom skola, barnomsorg, åldringsvård och sjukvård. Kommuner och     landsting måste ges kompensation för negativa effekter av     omläggningar av det statliga skattesystemet. Skillnaderna mellan     rika och fattiga kommuner måste minska genom förbättrad     skatteutjämning.  -   Jordbrukspolitiken skall inriktas på att all jordbruksmark som kan     odlas används för livsmedelsproduktion, på att vidmakthålla hög     produktionsnivå och självförsörjning och på att främja     familjejordbruk och rationell jordbruksproduktion så att     konsumenterna garanteras högklassiga livsmedel till skäliga priser     och de som arbetar inom jordbruk, skogsbruk och fiske tillförsäkras     en social och ekonomisk standard, likvärdig med den som uppnås i     andra näringar.  -   Jordförvärvslagstiftningen skall läggas om för att främja sambandet     mellan ägande och brukande och underlätta för aktiva jordbrukare att     starta eget företag.  -   Jordbrukspolitiken skall samordnas med regionalpolitiken, så att     deltidsjordbruk samt jordbruk och skogsbruk i kombination med     varandra och med andra sysselsättningar främjas.  -   En hushållningsplan för naturresurser skall utarbetas till grund för     en ansvarsfull och på ekologiska principer grundad användning av     resurserna och åtgärder vidtas för att återföra ändliga råvaror till     ny användning.  -   Energipolitiken måste inriktas på energihushållning främst inom     industri- och bostadsuppvärmning, målmedvetna     energibesparingsåtgärder och utveckling av alternativa,     förnyelsebara energikällor.  -   Kärnkraftsutbyggnaden skall med hänsyn till säkerhetsfrågorna     stoppas och en beredskapsplan för successiv avveckling av de fem     kärnkraftverk som är i drift upprättas för att sättas i kraft om     kärnkraftens säkerhetsfrågor inte har lösts.  -   Planerna på uranbrytning i Sverige skall stoppas.  -   Åtgärder måste skyndsamt vidtas för att minska oljans negativa     miljöeffekter.  -   Inslagen av praktisk verksamhet i grundskola och gymnasieskola skall     ökas och samarbete mellan skola och arbetsliv fördjupas bl.a. genom     ett system med praktikperioder i gymnasieskolan, s.k. varvad     utbildning.  -   Den högre utbildningen måste formas för större öppenhet mot samhälle     och arbetsliv och stor valfrihet för de studerande.  -   Arbetslivserfarenhet måste tillmätas större betydelse i all     utbildning.  -   Övergången från skola till arbetsliv måste underlättas, bl.a. genom     att alla ungdomar som avslutar grundskola eller gymnasieskola     erbjudes arbete, praktik och utbildning.  -   Reformeringen av arbetsrätten måste fortsätta för att främja social     och miljömässig förnyelse av arbetslivet.  -   Resurserna måste ökas för anpassning av arbetsplatserna till     människornas psykiska och fysiska förutsättningar.  -   Allmän arbetslöshetsförsäkring skall införas.  -   De kulturpolitiska insatserna måste intensifieras. Av särskild     betydelse är att kulturlivet på lokal och regional nivå stimuleras     och får ökat samhällsstöd.  -   Invandrarna måste ges goda förutsättningar att leva och verka i vårt     samhälle med goda möjligheter att bevara kontakterna med hemlandets     språk och kulturtraditioner.  -   Bomiljön i de ensidiga höghus- och koncentrationsområden som skapats     särskilt under senaste tioårsperioden främst i storstadsområdena,     måste bli föremål för speciella upprustningsåtgärder såsom     komplettering med arbetsplatser, lokalservice, grön- och parkytor,     gemensamhetsanläggningar, lekplatser m.m.  -   Bomiljöerna skall förbättras bl.a. genom en till människornas behov     bättre anpassad planering av nya bostadsområden och genom kraftfulla     upprustnings- och saneringsåtgärder, fler småhus och markbostäder     och ett ökat byggande i mindre tätorter och på landsbygd.  -   De boende skall ges ett ökat direkt inflytande över sina     bostadsförhållanden och sin boendemiljö.  -   Arbetet på att uppnå jämställdhet mellan kvinnor och män måste     intensifieras bl.a. genom arbetsmarknadsåtgärder och     utbildningsinsatser, genom undanröjande av orättvisor i     lagstiftningen och genom opinionsbildning. Delat ansvar i hemmet     utgör en förutsättning för jämställdhet.  -   En svensk aktionsplan för jämställdhet mellan kvinnor och män måste     snabbt utarbetas.  -   Skolan skall aktivt medverka till att förändra attityder som hindrar     jämställdhet mellan kvinnor och män och till att påverka elevernas     yrkesval i syfte att få en för kvinnor och män gemensam     arbetsmarknad.  -   Familjepolitik för valfrihet byggs ut genom värdesäkring av     barnbidragen, rätt till förkortad arbetstid och tjänstledighet för     småbarnsföräldrar och vårdnadsbidrag om 10 000 kronor per år lika     för alla till alla familjer med barn under tre års ålder.  -   Samhällets barnomsorg skall byggas ut så att behovet täcks.  -   Åtgärder måste vidtas för att garantera pensionärerna     pensionshöjningar som ger höjd standard och skydd mot prishöjningar.     Orättvisorna inom pensionssystemet måste avskaffas.  -   Utbyggnaden av den öppna sjukvården skall fortsätta med inriktning     på decentralisering till lokalt förankrade mindre enheter. Inom     dessa skall mindre vårdteam arbeta genom vilka behovet av öppen     vård, nära kontakt och kontinuitet tillgodoses.  -   Vårdresurserna för äldre och långtidssjuka måste byggas ut och     förbättras såväl ifråga om vårdinstitutioner som ifråga om åtgärder     som underlättar vård och omvårdnad i hemmen, bl.a. genom ökat     statligt stöd till hemsamarit- och hemsjukvårdsverksamhet och genom     en utbyggd hälsovård för de äldre.  -   Handikappade skall beredas möjlighet att leva tillsammans med andra     människor under likvärdiga förhållanden.  -   Effektiva åtgärder skall vidtas för att nedbringa den totala     alkoholkonsumtionen och för att komma till rätta med bruket av     alkohol, narkotika och tobak bl.a. genom reklamförbud för     alkoholdrycker och tobak, ökad upplysningsverksamhet om gifternas     skadeverkningar, förstärkt stöd till nykterhets-, idrotts- och     ungdomsorganisationerna och intensifierade satsningar på friskvård.  -   Brottsligheten måste förebyggas och motverkas genom effektiva     åtgärder och den enskilde måste säkerställas till liv och egendom.  
