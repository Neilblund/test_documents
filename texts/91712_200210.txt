ПРОГРАМ СРПСКЕ НАРОДНЕ СТРАНКЕ
УВОД
Крај двадесетог вијека српски народ дочекао је у најтежим околностима и пред највећим искушењима са којима се уопште може суочити један народ: без своје јединствене државе, политички неорганизован и разједињен, материјално осиромашен и културно изолован.
Дуга демократска и државотворна традиција српског народа била је прекинута, а држава грађана скоро читав вијек, на принципима демократије и равноправности грађана, разбијена, противно његовој вољи, док је све демократске установе разрушила недемократска и национално неодговорна власт.
Српски народ до сада није имао ваљан и осмишљен национални програм, ни политичко руководство способно да заштити његове интересе.
То се показало и за вријеме НАТО агресије на нашу земљу,
којом је омогућена међународна управа на дијелу државне територије.
Под неповољним међународним околностима српски народ морао се суочити са унутрашњим ултиматумом.
Политички уцијењен, своју судбину везао је за руководство, које је српски национални проблем злоупотребило као средство учвршћивања неконтролисане и недемократске власти и као инструмент политичке манипулације.
Да би се зауставила даља дезинтеграција реформисали и стабилизовали демократски процеси,
обезбиједила политичка и економска стабилност у региону,
српском народу неопходан је ваљан и осмишљен национални  политичко – економски програм.
Истовремено,  да би се ови циљеви реализовали потребна је политичка стабилност и влада која би имала подршку народа, била способна да наведени програм реализује и да и на унутрашњем и на међународном плану национално питање заступа као демократско питање.
Српска народна странка залаже се да се мора очувати јединствена држава Србија и Црна Гора,
затим за остваривање ширих региналних интеграција,
за укључивање Србије и Црне Горе у Европску Унију,
за економски опоравак и напредак,
за равноправност и једнакост свих грађана Србије и Црне Горе,
за реализацију добросусједских односа базираних на обостраној доброј вољи и политичком и економском интересу,
борећи се за те циљеве, и сарадњом са међународном заједницом уз чување националног достојанства и државне цјеловитости СРЈ – државне заједнице Србије и Црне Горе.
НАЧЕЛА И ЦИЉЕВИ СРПСКЕ НАРОДНЕ СТРАНКЕ
Српска народна странка је политички и идејни насљедник Народне странке настале 1907, а обновљене 12. маја 1990 године.
Основни циљ Српске народне странке је чување идентитета, државног суверенитета и слободе српског народа
уз гарантовање и поштовање права националних мањина.
Своју приврженост том циљу Српска народна странка изражава демократским политичким средствима.
Духовна обнова српског народа и његове историјске свијести, отклањање духовне пустоши и националне апатије, које је проузроковала вишедеценијска комунистичка владавина, неки су од задатака националне политике Српске народне странке.
Циљ којем Српска народна странка тежи је: очување јединствено федерално уређење државе Србије и Црне Горе,
као и остваривање ширих регионалних интеграција, применом демократских средстава.
Вјеру у остварење овог циља Српска народна странка заснива на слободарској и демократској традицији српског народа,
као и његовој борби за очување државе, демократије и православне вјере.
Један од темеља тих стремљења је и државност Црне Горе.
Последица недемократске владавине комунизма је и насилно укидање парламентарне монархије поништавајући један аспект српске демократске и државне традиције стваране вјековима.
Српска народна странка сматра да ни један политички субјект нема ексклузивно право одлучивања о карактеру државног уређења, јер то право припада цијелом народу.
ДРЖАВА
Србија и Црна Гора су историјске државе српског народа.
Оне његују националну свијест, вјеру, језик, културу и предање.
Народ Црне Горе историјски је тежио заједници са Србијом и осталим српским крајевима.
Јединство историјске судбине и свијест о том јединству дубоко су уткани у једнородном српском народу на његовом цјелокупном етничком простору.
Та тежња као и стабилност у ширем региону веома је угрожена дјелатношћу сепаратиста у Црној Гори и пројектом тзв. Новог свјетског поретка.
Српска народна странка сматра да су у садашњим околностима демократском федерацијом најдјелотворније изражава политичко и национално јединство нашег народа,
афирмише демократија
и гарантује равноправност свих грађана Србије и Црне Горе.
Заједничком државом најбоље се чува слобода, остварује безбједност, успоставља правна једнакост, штити својина и омогућава економска сигурност грађана.
Демократска федерација нуди најшире гаранције да се органи и власт бира, успоставља дјелује, врши, контролише и смјењује на законит начин.
Подјелом на федеративну, републичку и власт локалне самоуправе,
грађанима се обезбјеђује непосредан утицај на доношење политичких одлука.
Смисао оваквог начина подјеле власти је у децентрализацији власти у корист општина.
Српска народна странка сматра да је неопходно створити услове за повратак прогнаног српског становништва из бивших југословенских република у своје домове, уз пружање адекватне заштите животних услова и да му се гарантује највиши степен аутономије по међународним стандардима.
Српска народна странка не прихвата насилно сужавање српског етничког простора и сматра да прогнани српски народ има право да се врати на своја огњишта и да му се гарантује највиши степен аутономије по међународним стандардима.
Српска народна странка залаже се за доследну примјену резолуције УН 1244.
Платформа о редефинисању односа унутар федерације Србије и Црне Горе, коју је Главни одбор СНС усвојио јануара 2001. године саставни је дио овог Програма, и декларација потписана са Демократском странком Србије.
ОСНОВНА ПРАВА И СЛОБОДЕ
Основна права грађана заједничке државе Србије и Црне Горе морају бити неповредива,
зајамчена Уставом заједничке државе
и једнака на цијелој њеној територији.
Полазећи од основних начела слободе и правне једнакости,
Српска народна странка се залаже за демократску организацију друштва у којем би сва мјеста у власти и јавним установама било подједнако доступна свим грађанима, сходно њиховом знању и професионалној способности.
Остваривање слободе и правне једнакости грађана могуће је само у условима владавине права.
То подарумјева јасну уставну подјелу надлежности између законодавне, извршне и судске власти, њихову самосталност и независност.
Основна грађанска и људска права у заједничкој држави Србије и Црне Горе морају нарочито обухватити:
1) право на живот,
2) право на људско достојанство,
3) право на заштиту физичког интегритета,
4) право на једнакост и равноправност пред законом и правично суђење,
5) право на слободу савјести и вјероисповјести,
6) право на слободно изражавање мишљења, као и на слободу јавних гласила и научног стварања,
7) право на мирно окупљање,
8) право на мирно уживање имања и неповредивост приватне својине,
9) право на удруживање,
10) право на породицу и заштиту дјеце,
11) право на школовање,
12) социјална и економска права,
13) право грађанина да бира и буде биран обраћање државним органима, на учешће у управљању државном заједницом и на ефикасан надзор над јавном влашћу.
Српска народна странка се залаже да сви држављани Црне Горе и Србије, односно, заједничке државе, добију право да одлучују о државно – правном статусу републике чланице чији су држављани.
Српска народна странка се залаже за отварање досијеа политичке полиције.
њено укидање и стављање тајне службе државне безбједности под парламентарни надзор
Српска народна странка прихвата све потписане међународне документе којима се штите мањинска права, права националних и етничких заједница.
Мањине треба да уживају заштиту заједничке државе и њених република чланица.
Мањинска заштита мора бити у складу са одредбама Пакта о грађанским и политичким правима, Декларацијом Уједињених нација од 1992. и Оквирном конвенцијом за заштиту националних мањина Савјета Европа од 1995. године.
СУДСТВО
Српска народна странка сматра да се неприхватљива ситуација у судству може превазићи корекцијом поступка избора судија и остварењем буџетске самосталности судских органа.
Судије и поротници не смију се бирати колективно и акламацијом у Скупштини.
Самим поступком избора мора се омогућити пресудан утицај правничке професије, адвокатуре и судства на избор судија, поротника и државног тужиоца.
Суд мора бити буџетски самосталан – Влада не смије судијама одређивати плате, давати станове и бринути о општем материјалном положају судства.
Неопходно је обезбиједити транспарентност у раду и јавну контролу судства, као и осталих дјелова власти.
Ту бригу путем одговарајућих такси и пореза мора преузети народ.
Сваког грађанина мора штитити претпоставка невиности, све док се у законом предвиђеном поступку не докаже његова кривица.
У кривичном поступку мора бити поштовано начело забране самовољног лишавања слободе,
а сваком грађанину допустити да своја права штити законским средствима.
Притвор до покретања истраге може трајати најдуже 24 часа а истражни органи не смију примјењивати никакав вид тортуре.
Држава мора обезбиједити сваком лицу које не може да приушти браниоца бесплатну правну помоћ и заштиту.
Судије, јавни тужиоци и јавни правобраниоци не могу бити чланови политичких странака.
СПОЉНА ПОЛИТИКА
Српска народна странка се залаже за вођење активне спољне политике, коју би ваљало да одликују мудрост, вјештина и висока професионалност у свим сегментима.
У тим односима мора преовладати одговорност, међусобно уважавање и пуни реципроцитет.
СНС сматра да Србија и Црна Гора припадају европском културном и политичком простору.
Српска народна странка се залаже за укључивање наше земље у међународне организације
и за унапређење свих облика сарадње првенствено у европским оквирима.
Пуноправно чланство у Европску унију приоритет је наше спољње политике која се при том мора руководити неприкосновеним државним и националним интересом, Уставним и законским нормама заједничке државе Србије и Црне Горе.
Један од циљева спољне политике наше земље мора бити стварање услова за признавање једнаких политичких права свих држава за реализацију и развој политичких, економских и других демократских активности,
права и слобода српског народа који живи ван постојеће заједничке државе Србије и Црне Горе.
Спољна политика земље мора бити под контролом Парламента који ће се у свом раду руководити принципима легализма, заштите националних интереса и територијалног интегритета државе.
МЕДИЈИ
Слободни и професионални медији услов су конституисања правне државе.
Српска народна странка сматра да се тржишном конкуренцијом и демократизацијом медијског простора веома брзо може успоставити слободно јавно мњење.
За то су неопходни повољни материјални услови, подстицање развоја приватних медија, претварање државних, јавних гласила у сервис грађана.
Демократизација медијског простора значи демонополизацију медијске сфере, равноправан приступ слободним фреквенцијама, одговорност за јавну ријеч као једино ограничење и начело новинарске слободе.
Буџетска самосталност и самофинансирање медија гаранција су објективности и професионализма.
У склопу загарантованих права и слобода грађана држава је обавезна да потенцира слободу мишљења као основни предуслов слободног друштва, па самим тим и слободног новинарства.
Држава мора материјално стимулисати медијске пројекте од виталног националног значаја и обезбиједити јединство медијског простора на нивоу федерације, чиме се стварају претпоставке за потпуну медијску отвореност и сарадњу са свијетом.
ПРИВРЕДНИ СИСТЕМ И ЕКОНОМСКА ПОЛИТИКА
Српска народна странка се залаже за привредни преображај друштва који се може извести коријенитом промјеном привредног система,
финансијском стабилношћу и стабилизацијом цијена,
приватизацијом друштвене својине
и промјеном финансијске и пословне структуре предузећа и банака.
Српска народна странка се залаже за стварање праве тржишне економије са доминантном приватном својином, конкуренцијом, и владавином права као основним одредницама.
Српска народна странка се залаже да свим грађанима, Српској правосланој цркви, установама и удружењима, којима је приватна својина бесправно одузета по било којем основу од 1941. до данас, имовина буде враћена у најкраћем року и по најједноставнијем правном поступку.
Само у случајевима када је враћање имовине немогуће држава треба грађане правично да обештети.
Власничка трансформација мора да буде јавна, брза и праведна.
Основни модел власничке трансформације била би продаја,
а бесплатна расподјела својинских права користила би се само у случајевима подмирења државног дуга – потенцијални власници били би: девизне штедње, бивши власници чија је имовина национализована, домаћи и страни повјериоци.
Држава треба да олакша и подстиче предузетништво, приватну иницијативу и привредни развој.
Привреда треба да има здрав новац и умјерено опорезивање, што представља повољан амбијент за послове и инвестиције и
предуслов за интеграцију у Европу.
Српска народна странка залаже се за несметана домаћа и страна улагања.
Ограничења за страни капитал могу се увести само када су у питању послови и предузећа од стратешког интереса.
Српска народна странка види витални циљ привредног програма заједничке државе Србија и Црна Гора у њеном укључивању у Европску унију, асоцијацију и друге међународне организације и институције, уз пуно поштовање идеје слободног протока капитала, роба и услуга.
Српска народна странка се залаже за активни програм ублажавања и отклањања незапослености, и то сљедећим мјерама: преквалификацијом, самозапошљавањем у радно интезивне гране, новчаним накнадама за случај незапослености, стварањем тржишта рада, побољшањем информисаности и покретљивости радника.
Српска народна странка се залаже за јединство тржиште унутар федерације јер се тиме фафоризује економски капацитет мање федералне чланице.
Тржишна привреда мора бити развијена по узору на савремене системе, с тим да важна улога припадне синдикатима кроз тројни однос синдиката, послодавца и државе.
Српска народна странка сматра да синдикат мора бити организован слободно и независан од државе.
Основна улога синдиката је заштита и заступање економских и социјалних интереса чланства.
Интерес појединих привредних редова и сталежа треба да треба да штите коморе (адвокатска, инжењерска, љекарска, занатске, пољопривредне и др.)
Основна улога државе у економији није да тргује, продаје, даје закуп и да се задужује, већ да правно штити својину, слободно привређивање, склапање уговора и размјену својинских права – прије свега од саме себе и од сваког облика угрожавања и да своје трошкове намирује разумним порезом.
Основни извор буџета мора бити порез који се прикупља по начелу праведне расподјеле терета трошкова државе.
Државни буџет мора бити јединствен за цијелу државу.
Средства предвиђена буџетом морају се користити само за претходно назначене издатке.
Државни буџет доноси Скупштина једном годишње у облику закона, најкасније до 30. новембра текуће године за наредну годину.
ЦЕНТРАЛНА БАНКА
Централна банка као установа која одговара за укупну монетарну и кредитну политику заједничке државе Србије и Црне Горе, мора бити независна од извршне власти
и превасходно посвећена одржавању стабилности цијена, како јој се не би стављали задаци подстицања привредног развоја, повећања запослености, санације предузећа и банака, односно, како се не би подстицала инфлација.
Независност монетарне власти обезбјеђује се избором у Скупштини унапријед одређеном дужином трајања мандата и имунитетом гувернера.
Основни циљеви монетарне политике су здрав и конвертибилан динар, привреда без инфлације, контрола и одржавање стабилног нивоа државних резерви.
Српска народна странка залаже се за укључивање платног промета у пословне банке.
СЕЛО И ПОЉОПРИВРЕДА
Посебна обавеза у политици Српске народне странке је брига о селу.
Село није само снажан економски ослонац, већ и историјски чувар културног и вјерског наслеђа.
Ове вриједности се морају сачувати и стално обнављати, а то је могуће стварањем претпоставки за опоравак села, његов бржи економски и социјални развој.
Подстицајном политиком у пољопривреди може се зауставити процес напуштања села и пролетеризације становништва у великим градовима.
Неопходна је подстицајна и кредитна политика према селу,
развој инфраструктуре (путеви, електрификација, телефонизација, израда система за снадбијевање квалитетном водом, изградња културно – просвјетних објеката...)
и гарантован откуп пољопривредних производа по повољним цијенама.
У случају пада цијена испод гарантованих, држава је дужна да интервенише откупом по заштитним цијенама.
Пореским олакшицама подстиче се производња и остајање становништва на селу.
СНС сматра да сеоска домаћинства која живе од своје имовине смјештене испод одређене коте (надморске висине преко 1000 м.), треба ослободити плаћања пореза.
Српска народна странка ће се залагати да се инвестира обнова и очување шумског фонда, нарочито у региону гдје је он угрожен.
Држава је дужна да обезбједи средства за противградну заштиту и јефтин систем осигурања од елементарних непогода.
Такође, држава је дужна да води бригу о заштити пољопривредног земљишта, заштити и побољшању расног састава стоке, сузбијању биљних болести и штеточина.
За обнову и развој села посебан значај има територијална децентрализација власти.
Најбољи услови за непосредно остваривање права грађана постоје у локалним заједницама на селу или у граду.
Зато ће се Српска народна странка залагати за оснивање радних задруга какве су постојале у Краљевини Југославији, и малим пољопривредним посједницима обезбјеђивале привредни просперитет и социјалну безбједност.
Држава ће финансијски, путем законске регулативе и на друге начине помагати развој ових задруга.
Српска народна странка ће се залагати да у оквиру таквих задруга буду формиране специјалне задруге за пољопривредну производњу и прераду пољопривредних производа уз запошљавање сеоског становништва.
Само благостање сеоске породице и њен достојанствени културни и друштвени положај може бити мотив да млади људи остану на селу.
Српска народна странка се залаже за привредну реституцију пољопривредног земљишта и шума које су биле у приватном власништву појединаца или братстава до Другог светског рата, које су одузете револуционарним законима.
СОЦИЈАЛНА И ЗДРАВСТВЕНА ПОЛИТИКА
Осим начела слободе и једнакости у правима грађана, Српска народна странка уважава и начело социјалне правде, под условом да се оно не смије остварити на штету основних права.
Српска народна странка сматра да је држава дужна да свим грађанима пружи социјалну сигурност,
а у погледу коришћења ових услуга сви грађани су једнаки.
Најбоља социјална политика је политика развоја привреде.
и јачања правне државе
Социјална политика није само облик прерасподјеле материјалних добара у корист сиромашних,.
већ и подстицајан економски инструмент
Средства за социјалну заштиту обезбјеђују се из државног, и општинског буџета и од прилога невладиних организација.
Социјална сигурност обухвата право свих грађана, без разлике, на здравствену заштиту, материјалну помоћ, пензијско и инвалидско осигурање, накнаду за вријеме незапослености, заштиту дјеце и омладине и заштиту инвалидних лица.
Сфера социјалних и здравствених услуга концентрише значајна материјална средства,
па би се либерализацијом ове сфере снажно подстакао развој привредних грана.
У том смислу мора се омогућити приватизација и слободно оснивање љекарских ординација и болница, установа пензионог, здравственог или било којег другог осигурања.
То би значило конкуренцију државним установама, и то квалитетом и гаранцијом услуга.
Неефикасне, застарјеле и неправедне услуге државе у социјалној, здравственој, просвјетној и културној сфери, у највећој мјери треба препустити приватном сектору.
Српска народна странка се залаже за адекватну и потпуну здравствену заштиту свих грађана по узору на искуства развијених здравствених система у свијету.
Српска народна странка се залаже за доношење закона о потпуној здравственој заштити, која подразумјева и бесплатну здравствену заштиту за угрожене категорије становништва.
Српска народна странка се залаже за оснивање квалитетних приватних здравствених установа.
У обезбјеђивању основне здравствене заштите треба да подједнако учествују државне и приватне здравствене установе.
Српска народна странка посебну пажњу поклања породици која је темељ друштва и државе.
Социјална сигурност и заштита неопходни су у свим случајевима када породица угрожена.
Српска народна странка се залаже за развијање савремених установа дјечје заштите, квалитетну и јефтину производњу дјечје обуће и одјеће, школског прибора, дјечје хране, играчки.
Српска народна странка се залаже за стварање свеобухватног програма за заштиту дјеце и трудница, чиме ће се омогућити опште повећање наталитета и побољшати квалитет заштите новорођенчати и породиља.
Српска народна странка се залаже за изједначавање статуса мајки које нијесу у радном односу са статусом запослених мајки.
Странка је за пуно укључивање жена у јавни живот и мушкараца у породични живот.
Српска народна странка се залаже за жељено родитељство јер оно представља здраву основу за нормални породични живот.
Странка сматра да због угроженог демографског кретања треба стимулисати породицу са троје дјеце на начин како то чине развијене земље које се суочавају са овим проблемом.
Српска народна странка ће се залагати да се земљорадницима обезбиједе повољнији услови за остваривање права на здраствено и пензијско осигурање кроз повећање степена учешћа државе у образовању здравствених и пензијских фондова.
Српска народна странка је иницирала доношење Закона о Љекарској комори Црне Горе, али није задовољна статусом који је ова институција добила – постала је сервис Републичког Министарства здравља.
Зато ће се Српска народна странка залагати да се Љекарској комори законски омогући статус који ће јој гарантовати пуну афирмацију и самосталност.
ЦРКВА И ТРАДИЦИЈА
Вјера, наука и култура су основ наше припадности и наш најбољи представник у свјетској заједници.
Православна вјера је темељ српског националног бића.
У својој Светосавској цркви, српски народ је стекао и развио идеале слободе, правде, љубави према ближњем, саставио своју азбуку, написао прву књигу и отворио прву школу.
Српска народна странка залаже се за слободу вјероисповјести.
Значај српске православне цркве у државној и културној историји Србије и Црне Горе и српског народа уопште, је изузетан.
Под окриљем Светосавске цркве историјски су развијана и утемељена начела слободе, правде, оствариван културни развој (развој азбуке, штампање књига, школовање дјеце) као и државни континуитет.
Тим тековинама Српска народна странка придаје изузетан значај.
Српска народна странка залаже се за пуну заштиту Српске православне цркве, њеног имена, имовине, части и достојанства, подједнако на цјелокупној територији заједничке државе Србије и Црне Горе.
Вјековна права Митрополије Црногорско – приморске, као дијела СПЦ, не могу бити оспорена ни од једног државног органа.
Српска народна странка залаже се за потпуну примену Закона о реституцији према Српској православној цркви, као и свим осталим субјектима којима је имовина одузета револуцинарним законима.
Српска народна странка залаже се за повраћај одузете имовине као и за накнаду штете за порушене храмове.
Слободан повратак Српске православне цркве у културне и друге аспекте живота народа и гарантоване слободе вјероисповјести свим грађанима, основ је без којег није могућа морална, правна и политичка обнова друштва.
Српска народна странка се залаже за национално помирење, за потпуну рехабилитацију и амнестију свих жртава идеолошког и политичког терора.
Они који су починили недјела треба за њих да одговарају пред лицем правде.
Политика нема право да суди.
Српска народна странка залаже се за очување традиционалних вриједности Црне Горе, које су издржале пробу времена нарочито ће његовати патриотизам, оданост породици, солидарност и саборност, као и посебности традиционалних веза братства и племена.
ПРОСВЈЕТА, НАУКА И КУЛТУРА
Српска народна странка се залаже да образовни процес у цјелини, од основне школе до универзитета, буде ослобођен сваке идеологије.
Основно образовање мора бити апсолутно обавезно и бесплатно, укључујући уџбенике и наставна средства.
Неопходно је уједначавање програма и уџбеника у свим школама на српском језику у федерацији.
Српска народна странка сматра да вјеронаука мора да буде уврштена у наставне програме редовних школа.
У средњим и стручним школама треба да се врши селекција најспособнијих ученика за даље школовање на универзитетима.
Српска народна странка сматра да мрежа високошколских установа у Црној Гори мора да буде усклађена са потребама и могућностима привреде.
Држава је дужна да обезбиједи бесплатно школовање даровитих средњошколаца и студената.
Дјеца ометена у развоју морају бити брига државе како би им се омогућило оспособљавање за достојанствен живот у заједници.
Српска народна странка се залаже за отварање приватних школа, умјетничких академија и универзитета.
Контрола квалитета рада и програма ових установа треба да се повјери државним инспекцијским службама.
НационалHиm мањина ће у основним школама бити омогућено основно образовање на матерњем језику.
Српска народна странка се залаже за стварање националне стратегије развоја врхунске науке и технологије, како би се Србији и Црној Гори омогућило да боље предвиђају и спремније реагује на изазове у будућности.
Српска народна странка ће посебну пажњу посветити националним иновационим и проналазачким активностима у областима информатских технологија, телекомуникација и технологија које не угрожавају животну средину.
Српска народна странка ће се залагати да држава обезбиједи пуну материјалну помоћ културним и образовним институцијама и настојаће да се створи услови за повратак великог броја високо образованих стручњака који су напустили земљу.
Српска народна странка ће се залагати да најспособнији научни радници не напуштају земљу због ниске плате и да има се одговарајућим финансирањем из буџета обезбиједе адекватна примања.
Српска народна странка са великом одговорношћу се односи према свим културним тековинама српског народа.
Сепаратистичком пројекту цијепања јединственог народног бића, фалсификовању историје, настојању да се затре српска култура, прављењу паралелних научних и академских институција, Српска народна странка обавезна је да се супротстави демократским дијалогом трајним чувањем и његовањем предањских вриједности српског народа и његове културе.
Српска народна странка такође се залаже за заштиту културних вриједности и интелектуалне својине српског народа, као и свих народа који живе на просторима Србије и Црне Горе.
Српска народна странка ће се старати да наша култура, предање, научна достигнућа и умјетничке вриједности буду на достојан начин представљене у свијету.
Националне мањине имаће сва права да чувају и развијају сопствене културне традиције и посебности.
Мјерила за финансирање културе из буџета биће заснована на стручности, умјетничкој вриједности и националном значају.
Српска народна странка залаже се за свестранији физички развој дјеце и омладине у школама, за развијање спортских клубова, изградњу спортских објеката, као и за заштиту права и материјалног положаја спортиста, посебно врхунских.
ЗАШТИТА ПРИРОДЕ, ЧОВЈЕКОВЕ ОКОЛИНЕ, ЖИВОТНЕ И РАДНЕ СРЕДИНЕ
Црна Гора је проглашена еколошком државом 1992. године, и од тада није реализован ниједан озбиљнији подухват који би бар прикрио искључиво политичку намјеру тог чина.
Тешко нарушавање квалитета животне средине угрожава здравље становништва и будућих генерација.
Ситуација се посебно погоршала радиоактивном контаминацијом проузрокованом разарањима током НАТО агресије.
Српска народна странка ће се залагати да се на институционалном, регулативом и научно – истраживачком плану уведу интегралне и интердисциплинарне мјере контроле загађености.
Информације којима располажу установе одговорне за контролу загађености биће доступне јавности.
Српска народна странка радиће на подизању свијести грађана за очување и заштиту животне средине путем образовних програма, на свим нивоима и дјеловањем инспекцијских служби.
