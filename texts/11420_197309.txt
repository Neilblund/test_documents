FOLKPARTIETS RIKSORGANISATION  FOLKPARTIETS VALMANIFEST  inför 1973 års val   Antaget av partistyrelsen vid sammanträde i Örebro 10/8 1973  1973 års val gäller vad för slags samhälle vi skall leva i. Skall Sverige bli alltmer toppstyrt? Eller skall vi ha ett liberalt samhälle där makten och inflytandet sprids till de många och där det finns plats för initiativ och personligt ansvar.  De senaste tre årens socialdemokratiska styre med kommunisternas stöd har gjort det kärvt och bekymmersamt för många människor. Många har fått gå arbetslösa. Tillväxten av våra samlade resurser har varit skral. Priserna har stigit kraftigt. Skatterna har pressat hårt.  Det hade inte behövt vara så. En liberalt inriktad politik skulle ha gett ett annat resultat. Och det är en sådan politik som nu krävs. En politik som kan ta fram nya resurser - och utnyttja dem som finns. Ur tro på framtiden kommer satsningar som ger nya jobb.  En hygglig produktionstillväxt är nödvändig. Den gör det möjligt för oss att utveckla vår sociala omvårdnad och brygga över ekonomiska och sociala klyftor. Då måste vi verkligen ta vara på viljan att arbeta och att göra sitt bästa. Arbetslösheten måste bekämpas och tryggheten i jobbet säkras. Det måste löna sig att arbeta.  Tillväxten får inte åstadkommas på bekostnad av mänskliga värden. Människor får aldrig betraktas bara som insatt arbetskraft - arbetslivets demokratisering måste målmedvetet genomföras. Ansvaret för miljön får inte svikas.  De andliga och etiska värden som kristen kultur och humanistisk livssyn skapar skall bevaras och aktas som omistliga grundvalar för ett gott samhälle.  Världens försörjningsläge har dramatiskt tillspetsats. Vi får inte dra oss undan vårt ansvar för de folk som lever under ett ständigt hot att inte ha mat för dagen. Solidariteten med de fattiga folken måste stärkas och visas i handling.  Den socialliberala kursen är lagd i folkpartiets nya partiprogram. I det följande redovisas i anslutning till programmet politiska föresatser på några av de områden som i särskild grad kräver handling under den kommande valperioden. De har anknytning till de fem huvudkrav folkpartiet ställer i 1973 års val: Det måste löna sig att arbeta, Trygghet i jobbet, Sprid makt och ansvar, Rättvisa åt kvinnorna och En mänskligare miljö.  -   Den ekonomiska politiken måste bättre utnyttja de instrument som     finns för en effektiv dämpning av konjunktursvängningarna. Nya jobb     skall fram genom en näringspolitik som ger företagen goda chanser     att utvecklas och som stimulerar till ny företagsamhet. Enskilt     sparande skall stimuleras. Centralstyrning och förstatligande     avvisas.  -   Skattesystemet läggs om så att marginalskatterna sänks för     inkomsttagare med vanliga inkomster. Skattesystemet skall     inflationsskyddas. Nya regler för familjestödet skall förhindra     orimliga marginaleffekter. Statsbidrag skall ge kommunerna     möjligheter att införa enhetliga daghemsavgifter. Genom ändringar i     skatte- och bidragssystemet skall pensionärerna få behålla mer av     sina extra inkomster. Den faktiska sambeskattningens orättvisor     skall avskaffas. Skattefusk och skatteflykt skall bekämpas     effektivt.  -   Kamp mot inflationen. Matpriserna hålls nere genom att     momsfördyringen på viktigare livsmedel steg för steg tas bort.  -   Bättre hushållning med offentliga medel. Noggrann långtidsplanering     och prioritering. En parlamentarisk besparingskommission tillsätts.  -   En stabiliseringskonferens kallas in med representanter för     arbetsmarknadens parter, regering och riksdag. Ett     ekonomiskt-socialt råd inrättas.  -   Mindre och medelstora företag ges rätt att göra skattefria     avsättningar i särskilda trygghetsfonder. Det ger styrka i svåra     lägen och alltså tryggare anställning. Löntagarna skall vara med och     bestämma om fondernas användning.  -   AP-fonderna får inte användas i socialistiskt syfte. AP-medlen     slussas ut till näringslivet i decentraliserade former. En utredning     tillsätts med uppgift att utarbeta ett system som ger löntagarna     andel i företagens långsiktiga sparande. Ett sådant system skall     gynnas genom skattelättnader för den som deltar i det.  -   Konkurrenslagstiftningen skall ses över och skärpas så att     monopolistiska tendenser effektivare kan bekämpas.  -   Ökad satsning på utbildning och fortbildning inom     arbetsmarknadspolitiken. Särskilda satsningar skall göras för     handikappade och andra svårplacerade grupper på arbetsmarknaden.     Arbetsförmedlingarna skall rustas upp, så att de får större     möjligheter att förmedla platser över hela landet. Lediga platser i     företag med mer än 10 anställda skall anmälas till förmedlingarna.     En ny sysselsättningsutredning tillsätts.  -   Transportstödet skall byggas ut. Flyg-, tåg- och teletaxor för     längre avstånd sänks. Löneskatten tas bort i inre stödområdet och     sänks till hälften i den övriga delen av stödområdet. Speciell     uppmärksamhet skall ägnas Gotlands särpräglade trafikproblem.     Människan i glesbygd har rätt att kräva garantier för att     erforderlig service finns tillgänglig.  -   Löntagarna skall ha medbestämmande på alla nivåer i arbetslivet. Det     gäller såväl offentlig som enskild tjänst. De anställda skall ha     lika mycket att säga till om i fråga om arbetsmiljön som     arbetsgivaren. Företagsnämnder bör ges huvudansvaret för bl a     företagshälsovården. Större resurser måste sättas på arbetarskydd     och yrkesinspektion. Arbetsmiljölagstiftningen skall skärpas steg     för steg.  -   Lagfäst anställningsskydd. En allmän obligatorisk     arbetslöshetsförsäkring skall införas.  -   En sänkt och rörlig pensionsålder skall införas. Arbetslivet bör     utvecklas så att det går att värva yrkesarbete och studier. Större     möjligheter till deltid och flexibel arbetstid. De sociala     förmånerna för deltidsarbetande förbättras. Rätt till ledighet för     studier. Det studiesociala systemet för vuxenstudier byggs ut     samtidigt som studiemedelssystemet reformeras.  -   Medborgarnas fri- och rättigheter skall skyddas i lag. Den enskildes     integritet i datasamhället skall värnas. En dataombudsman skall     tillsättas.  -   Åsiktsfriheten skall tryggas. Nej till alla försök till statlig     dirigering av opinionsbildning. Reklam- och annonsskatten skall tas     bort och presstödet göras mer rättvist.  -   Avdragsrätt vid beskattning för gåvor till ideella och humanitära     ändamål skall införas.  -   Insynen i regeringens och riksdagens arbete måste öka. Riksdagens     utskott skall ges rätt att ordna offentliga utfrågningar.  -   En verklig länsdemokrati skall skapas. Delar av den statliga     beslutsrätten skall decentraliseras. Den regionala     samhällsplaneringen förankras i folkvalda regionala beslutsorgan     landstingen.  -   Kommunallagen skall ändras så att direktvalda kommundelsråd kan     komma till stånd. En ordentlig insyn i de kommunala bolagen säkras.     Planlagstiftningen skall reformeras så att medborgarna ges bättre     chanser att påverka besluten om bl a boendemiljön.  -   Den starka detaljregleringen inom skolväsendet måste upphöra.     Kommuner och skolenheter skall få större möjligheter att fritt     disponera sina resurser. Lärare och elever ges större utrymme för     pedagogisk variation.  -   Rättvisa åt kvinnorna är ett viktigt mål för en liberal politik. Det     betyder också ökad valfrihet för män och kvinnor. En lagstiftning     mot könsdiskriminering skall införas. Likalönsprincipen bör     genomföras fullt ut.  -   Hemmamakes sociala villkor måste förbättras. De som arbetar hemma     med vårdande uppgifter bör få ATP-poäng och rimligare     sjukersättning. Hemmamakestödet måste utgå även till dem som har     låga inkomster.  -   Principerna för omskolningsbidrag och studiebidrag måste göras om,     så att prövningen mot makes inkomst inte påverkar bidragets storlek.     Män och kvinnor skall ha lika sociala förmåner. En allmän     egenpension bör införas som ger var och en möjlighet att bygga upp     ett eget pensionsskydd.  -   Miljöpolitiken skall bli övergripande. Inga beslut får fattas utan     att man ingående har klarlagt effekterna på miljön. Återanvändning     av material måste stimuleras. Slit och släng-principen måste     bekämpas. Miljöavgifter skall användas som komplement till andra     styrmedel.  -   Miljön tillhör alla. Enskilda och ideella föreningar måste ges     bättre chanser att hävda sig mot myndigheter, företag och andra     intressenter som vill göra ingrepp i miljön. Besvärsrätten måste     utvidgas.  -   Ett effektivt skydd mot oljekatastrofer måste snabbt byggas ut.     Totalt förbud mot oljeutsläpp är nödvändigt. Mottagningsanordningar     för oljespill måste byggas ut.  -   Allmänna bullernormer skall införas.  -   Stopp för utbyggnad av hittills orörda älv- och sjösystem.  -   Ett institut för studier och analyser av energi och säkerhetsproblem     bör inrättas. Det skall vara helt oberoende gentemot statsmakter och     producentintressen. Ett energisparprogram bör fastställas. Mer fakta     om kärnkraften och dess risker samt alternativa möjligheter att     klara energiförsörjningen skall redovisas innan nya beslut om     kärnkraftsutbyggnad tas.  -   En fri och obunden miljö- och framtidsforskning är nödvändig. Den     får ej bindas till regeringens kansli.  -   Bygg som människor vill bo. En ökad andel småhus och låga     flerfamiljshus är nödvändig. Nya bostadsområden måste utformas i     nära kontakt med de bostadssökande. De sociala kraven skall vara med     från början i bostadsplaneringen. Större hänsyn måste tas till de     ensamståendes bostadsproblem. Statliga bidrag och lån till olika     former av servicelokaler bör samordnas med den ordinarie     bostadslånegivningen. Byggnadskostnaderna måste pressas genom     konsekvent tillämpad anbudskonkurrens, som bör sättas upp som     villkor för statlig långivning.  -   Ökad säkerhet byggs in i trafikmiljön, med särskild uppmärksamhet     fäst på riskerna för barnen. Kollektivtrafiken främjas. Radikala     satsningar för en förnyelse av SJs trafikpolitik med bl a snabbtåg     och ökad service. Större hänsyn tas till cyklisterna i     trafikplaneringen.  -   En mänskligare miljö förutsätter att medborgarnas rättsliga trygghet     till person och egendom säkras. Ökat ekonomiskt stöd skall utgå till     organisationer som arbetar bland ungdom i förebyggande syfte.  Var och en som tänker liberalt har i valhandlingen en given möjlighet att främja det liberala samhället - genom att rösta på folkpartiet.
