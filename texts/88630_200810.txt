Tautos Prisikėlimo partijos programoje išdėstytos bendros, principinės programinės nuostatos.
Šios nuostatos yra ilgalaikės.
Jos neturi keistis ir nesikeis pagal politinę konjunktūrą.
Konkretūs uždaviniai, kurių partija sieks atitinkamais politiniais laikotarpiais, dėstomi partijos rinkimų programose.
Jie turi atitikti šias principines nuostatas.
Švietimas. Lietuvos ateitis – išsilavinęs jaunimas
Jaunimo švietimas, lavinimas – svarbiausias mūsų Valstybės uždavinys.
Nuo jo sprendimo labiau nei nuo bet ko kito priklauso Lietuvos ateitis.
Sieksime, kad kokybiškas išsilavinimas būtų prieinamas visiems vaikams, jaunuoliams nepriklausomai nuo jų socialinės padėties ir gyvenamosios vietos.
To būtina sąlyga – mokymo programų pertvarkymas, kad būtų skatinami moksleivių kūrybiškumas, asmenybės ugdymas, užklasinė veikla.
Patriotinis ugdymas – vienas didžiausių iššūkių Lietuvos mokyklai.
Mokytojų lietuvių kalba turi būti nepriekaištinga.
Svarbus uždavinys – šiuolaikinių informacinių technologijų diegimas mokyklose,
mokytojų ir mokinių kompiuterinio raštingumo gerinimas.
Sieksime, kad mokyklos būtų saugios ir moksleiviams, ir mokytojams.
Ypač svarbu mokytojo profesijai sugrąžinti prestižą.
Mokytojų ir kitų grandžių pedagogų atlyginimai turi atitikti jų visuomeninės funkcijos svarbą.
Sieksime, kad Lietuvos aukštasis mokslas būtų kokybiškas ir konkurencingas.
Aukštosios mokyklos turi naudotis realia autonomija,
tačiau jų sistema turi būti optimizuota pagal visuomenės poreikius ir galimybes.
Sieksime, kad būtų sukurta tokia aukštojo mokslo finansavimo sistema, kad kiekvienas jaunuolis, siekiantis aukštojo išsilavinimo, nepatirtų nepriteklių (ši sistema apimtų valstybinį kreditavimą, mokslui suteikiamų paskolų palūkanų kompensavimą, dalies aukštajam išsilavinimui išleistų lėšų susigrąžinimą iš mokesčių).
Sąžininga politika, skaidrus sprendimų priėmimas, lygios galimybės
Kad būtų grąžintas pasitikėjimas valdžia ir Valstybe, mūsų partija pasiryžusi keisti aukščiausių valstybės institucijų veidą.
Seimas ir Vyriausybė turi išbristi iš interesų konfliktų ir korupcinių skandalų,
taip pat tų skandalų, kuriuos politikai sukelia konfrontuodami vieni su kitais ir užsiimdami tarpusavio kompromitavimu ir destrukcija.
Sprendimai šiose institucijose turi būti priimami maksimaliai skaidriai.
Tai – būtina sąlyga Konstitucijos deklaruojamam piliečių lygiateisiškumui įgyvendinti.
- Reikalausime aukščiausių moralės standartų iš visų lygių valstybės tarnautojų, pirmiausia iš savo partijos narių.
- Sieksime, kad pareigūnai neišvengtų atsakomybės už neteisėtą veiklą, etikos pažeidimus ir prastą savo pareigų atlikimą.
- Sieksime politinio proceso skaidrumo,
įskaitant ir tai, kad partijos, kurių veikla finansuojama pažeidžiant įstatymus arba nuslepiami finansavimo šaltiniai, negalėtų tikėtis jokios valstybės paramos.
Sieksime, kad sumažėtų neskaidri partijų priklausomybė nuo rėmėjų.
Sieksime, kad rinkimai negalėtų vykti skolon.
Jau tapę praktika nupirkti rinkimai turi būti išguiti iš mūsų politinio gyvenimo.
- Verslo santykiai su viešosios valdžios institucijomis turi būti skaidrūs.
Sieksime visų valstybės užsakymų ir viešųjų pirkimų skaidrumo.
Sieksime ir to, kad tie, kas turi valdžią valstybės ir savivaldybių institucijose, neturėtų galimybių reketuoti ar kitaip prievartauti sąžiningo verslo.
- Sieksime, kad būtų įvestas visuotinis pajamų ir turto deklaravimas.
- Ryžtingai kovosime, kad buvimas politikoje ar valstybės tarnyboje nebūtų nepagrįsto pasipelnymo šaltinis.
Verslui palanki aplinka, valstybės institucijų finansinė drausmė
Lietuvos ūkis grindžiamas privačios nuosavybės teise, asmens ūkinės veiklos laisve ir iniciatyva.
Ūkinė veikla turi tarnauto Tautos gerovei.
Sieksime, kad šie konstituciniai principai būtų įgyvendinti.
Būtina sąlyga – skaidrus ir racionalus ūkinės veiklos teisinis reguliavimas,
jos priežiūros debiurokratizavimas.
Verslo aplinkos patrauklumas neįmanomas nepagerinus investicijų skatinimo ir apsaugos sistemos.
Būtina kurti efektyvų Lietuvos, kaip verslui palankios šalies, įvaizdį už šalies ribų
ir užtikrinti, kad tas įvaizdis atitiktų tikrovę.
Ne mažiau svarbus yra kompetentingas ir aktyvus antiinfliacinių priemonių vykdymas,
valstybės institucijų finansinės drausmės užtikrinimas.
Institucijų išlaidos turi būti optimizuotos pagal valstybės funkcijas,
švaistūniškumas – išgyvendintas.
Turi būti kuo atsakingiau elgiamasi su kiekvienu mokesčių mokėtojų litu.
Turi būti pagaliau sukurta nuosekli ir teisinga valstybės tarnautojų ir kitų pareigūnų darbo apmokėjimo ir finansinio bei kitokio skatinimo sistema, užtikrinanti, kad atitinkamas pareigas siektų užimti labiausiai tam tinkami asmenys.
Mažiau uždirbantiems visuomenės nariams mokesčiai turi būti laipsniškai sumažinti, kad būtų skatinamas viduriniosios klasės augimas.
Turi būti stiprinama kova su nelegalia ekonomika, mokesčių nemokėjimu, nelegaliu darbo užmokesčiu.
Tai turi užtikrinti, kad kuo didesnė BVP dalis būtų perskirstoma per valstybės biudžetą.
Sieksime aiškios ir skaidrios mokesčių politikos.
Skatinsime daugiabučių renovaciją ir šilumos taupymą.
Sieksime, kad mūsų valstybė prisijungtų prie euro zonos.
Skatinsime informacinių ir kitų pažangių technologijų panaudojimą Lietuvos ūkyje.
Ypatingos svarbos uždavinys – Lietuvos energetinis saugumas.
Turi būti visokeriopai stiprinamos pastangos mūsų energetikos sistemą integruoti į Europos energetines sistemas.
Šeima, demografija
Valstybės rūpestis jaunos šeimos gerove – demografinės situacijos gerinimo pagrindas.
Lietuvos Valstybė be piliečių niekada nebus pilnaverte Valstybe.
Visokeriopai skatinsime ryšių su užsienyje gyvenančiais tautiečiais palaikymą ir puoselėjimą.
Sieksime, kad Lietuva taptų šalimi, į kurią norisi grįžti, o ne išvažiuoti iš jos.
Sieksime garantuoti vienodą Valstybės rūpestį VISAIS vaikais, nepriklausomai nuo to, ar jie auga visavertėje šeimoje, ar ne, nes VISI JIE YRA LIETUVOS VAIKAI.
Ori senatvė
Lietuva – šalis, kurios beveik trečdalis gyventojų yra pensininkai.
Jų senatvė turi būti ori, jie turi jaustis visaverčiais visuomenės nariais.
Vienas svarbiausių uždavinių – pensinio aprūpinimo gerinimas.
Vienas iš lėšų šaltinių, galinčių bent kiek sumažinti infliacijos žalą pensininkams, galėtų būti neteisėtai profsąjungoms perduotas turtas, kurį dabartiniai pensininkai savo darbu kadaise ir sukūrė.
Sieksime, kad būtų užtikrinta pensinio amžiaus žmonių teisė į deramą sveikatos ir socialinę apsaugą.
Visuomenė, pamiršusi savo praeitį, neturi ateities.
Sieksime, kad didelę gyvenimo patirtį sukaupę senoliai galėtų ją perduoti Lietuvos ateities kartoms.
Pagrindinė orios senatvės garantija – Lietuvoje likę vaikai, jaučiantys pareigą nuoširdžiai ir pagarbiai rūpintis savo tėvais.
Lygus teisingumas visiems
Teismų prieinamumas – lygaus teisingumo visiems pagrindas.
Teisėjo profesijos prestižas: profesionalumas, nepaperkamumas, atsakomybė.
Sieksime įgyvendinti galimybę kiekvienam piliečiui pateikti Konstituciniam Teismui individualų skundą.
Prieš įstatymą lygūs visi, nepriklausomai nuo socialinės, turtinės ar visuomeninės padėties.
Aukų apsaugos programa.
Žmogaus teisių apsauga.
Subalansuota specialiųjų tarnybų kontrolė, netrikdanti jų veiklos.
Sieksime stiprinti kovą prieš nusikaltimus, susijusius su narkotinėmis medžiagomis.
Ypatingas dėmesys kovai su naujomis nusikalstamumo rūšimis,
taip pat su nusikaltimais prieš vaikus.
Sveika Lietuva
Prioritetinės sveikos Lietuvos ateities kryptys ? sveikas gyvenimo būdas ir ligų profilaktika.
Sieksime, kad kuo greičiau pagaliau būtų įgyvendinta sveikatos apsaugos reforma
ir kuo labiau sumažinti biurokratiniai medikų darbo suvaržymai ?
gydytojas turi gydyti, o ne dirbti raštininku.
Sieksime Nacionalinės elektroninės sveikatos sistemos įdiegimo
ir skatinsime Profilaktinės sveikatos programas.
Skatinsime privataus sveikatos draudimo įdiegimą Lietuvoje.
Sieksime Europos Sąjungos struktūrinių fondų lėšų pritraukimo į sveikatos apsaugos sistemą.
Sieksime, kad žmonės su negalia jaustųsi visaverčiais tolerantiškai ir sveikai mąstančios visuomenės nariais.
Visokeriopas donorystės idėjų skatinimas visuomenėje.
Kultūra ir sportas
Tautos Prisikėlimo partija deklaruoja, kad Lietuvos kultūra ir sportas niekada neprisikels, jei nebus įgyvendintos šios pagrindinės kryptys:
- meno, kūrybos ir sporto rėmimui palankios įstatyminės bazės tobulinimas;
- šalies kultūros paveldo apsauga;
- lietuviško kino meno atgaivinimas;
- sporto infrastruktūros plėtra;
- Valstybės parama jauniems ir perspektyviems menininkams bei sportininkams.
Lietuvos kultūra – neatsiejama pasaulio ir europinės kultūros dalis, puoselėjanti ir sauganti savo identitetą.
Kaimas ir žemės ūkis
Lietuvos kaimo žmonių gerovės pagrindas – darbo žemės ūkyje efektyvumas,
visuotinis užimtumas
naujovių įsisavinimas,
alternatyvių verslų diegimas ir tradicinių amatų atgaivinimas,
racionalus paramos lėšų panaudojimas,
konkurencingos produkcijos gamyba.
Prioritetinė kryptis – sudaryti visokeriopai palankias sąlygas ES lėšoms įsisavinti.
Skatinsime ekologinės žemdirbystės plėtrą.
Skatinsime žemdirbių švietimą žemės ūkio ekonomikos ir politikos, technologijų ir naujovių įsisavinimo klausimais.
Skirsime ypatingą dėmesį kaimo žmonių švietimui,
šiuolaikinių informacinių technologijų panaudojimui
ir interneto plėtrai kaime.
Kaimas ir miestas – viena nuo kitos neatsiejamos Lietuvos visuomenės dalys.
Aplinkos apsauga
Pagrindinė Tautos Prisikėlimo partijos nuostata – ŠVARI LIETUVA – ATEITIES KARTOMS.
Aplinkos apsauga – tai ne tik taršos mažinimas, bet ir harmoninga urbanistinė plėtra.
Neįmanoma verslo plėtra, kuri kenkia mūsų gamtai ir žemei.
Remsime ir skatinsime visuomenės aplinkosaugos švietimą.
Sieksime, kad būtų diegiamos naujausios technologijos, darančios mažiausią žalą gamtai ir aplinkai.
Santykiai su užsieniu: „Lietuviais esame mes gimę“
Tautos Prisikėlimo partija siekia, kad visi Lietuvos piliečiai, nepriklausomai nuo rasės, tikėjimo ar tautybės, didžiuotųsi savo Tėvyne Lietuva, gerais darbais garsintų jos vardą.
Sieksime, kad kiekviena tarptautinė organizacija didžiuotųsi, jog Lietuva yra jos narė.
Sieksime įgyvendinti požiūrį, kad įsipareigojimai euroatlantiniams tarptautiniams partneriams Lietuvoje būtų suvokiami ir vykdomi ne kaip našta, o garbinga pareiga.
Lietuvos balsas pasaulyje turi būti girdimas ir privalo būti vertas išgirsti.
Tapkime Valstybe, kuri turi ką pasakyti pasauliui, Valstybe, kuri aktyviai formuoja tarptautinę erdvę, nepamiršdama gerų santykių su kaimynais ir gerbdama savo interesus.
Sieksime, kad Lietuva taptų Baltijos šalių regiono lydere.
Sieksime užtikrinti užtikrinti Valstybės ekonomį ir politinį saugumą.
Lietuviškos kultūros plėtra, regionų savitumo puoselėjimas ir gimtosios kalbos išsaugojimas – lietuvių tautos išlikimo pasaulio tautų bendrijoje pagrindas.
Juk „ne miestų ir pilių tvirtumu gyvuoja tautos, bet daugiausia išlaikydamos ir vartodamos savo kalbą...“ (M. Daukša)
* * *
Tautos Prisikėlimo partija nesiekia neįgyvendinamų tikslų.
Daugelį jų deklaruoja ir kitos partijos.
Bet mes siūlome eiti kartu nei į dešinę, nei į kairę, nei stovėti centre.
Eikime drauge pirmyn, ir te prisikelia Lietuva Jūsų tikėjimu, kad gali būti kitaip.
Tautos Prisikėlimo partija
