Deset godina od svog osnivanja i deset godina od prvog izlaska na izbore – SDSS na ovim izborima za Sabor želi osigurati veću zastupljenost srpske zajednice te biti jači koalicijski partner u novoj Vladi.
Svi mi u SDSS-u i u srpskom narodu u Hrvatskoj osjećamo i znamo da nam to treba.
Svi osjećamo i znamo da nismo više jaki kao što smo bili, ali još više osjećamo i znamo da nismo ni tako slabi kao što nas se želi učiniti!
Tri mandata na manjinskoj srpskoj listi plus barem još jedan mandat na građanskoj listi u IX izbornoj jedinici, gdje se SDSS ravnopravno takmiči sa svim drugim hrvatskim strankama - to je način kako će SDSS osigurati da Srbi izađu iz politike manjinskog geta i da uđu u prostor ravnopravnih građana.
Tako SDSS postaje priznata i jasno vidljiva stranka svojeg naroda i tako povezuje glasove onih koji su kod svoje kuće i onih koji žele svojoj kući!
Umjesto sporazuma o suradnji s Vladom, za koji se borilo iz Sabora bez ozbiljnijeg utjecaja u Vladi, nakon ovih izbora SDSS će stvoriti pretpostavke za sudjelovanje u Vladi i za odlučivanje u Vladi o pitanjima od interesa za naš narod i sredine u kojima on živi, ali i o pitanjima od interesa za sve građane Hrvatske.
To je jedini način da stvorimo politiku koja će ne samo na riječima već i na djelu služiti svakom našem glasaču i cijelom našem narodu, kako onom u zavičaju tako i onom u izbjeglištvu!
Na ovaj način SDSS će osigurati glas više i u Saboru i u javnosti.
Na ovaj način naši će glasači i naš će narod moći napraviti korak dalje na putu ostvarivanja svojih prava i svojih potreba.
Naizgled malen, a zapravo od sedam milja.
Zato i ovaj put dajte svoj glas SDSS-u, a naša je obaveza da ga pretvorimo u čizme od sedam milja!
Zato se i ovaj put okupimo i širimo u sebi i oko sebe našu zajedničku poruku - Glas više i korak dalje!
To nam treba!
Kad smo prije četiri godine na osnovi vaše podrške sklopili sporazum s dr. Ivom Sanaderom, a uz podršku predsjednika Stjepana Mesića, neki su očekivali da će se dogoditi sramota, a neki da će se dogoditi čudo.
Kao i mi, i vi ste svjedoci da se nije dogodilo ni jedno ni drugo.
Nismo vas osramotili.
Ni sebe ni vas!
A nije se dogodilo ni čudo, jer se nije moglo ni dogoditi unatoč Христос се роди!
Dogodilo se ono što je bilo lakše napisati na papir nego provesti u djelo.
Ali ipak se dogodilo.
Zahvaljujući našem trudu i vašoj vjeri!
U protekle četiri godine: I. unatoč incidentima i primjerima govora mržnje, poboljšana je atmosfera tolerancije i zajedničkog života;
II.
vratilo se preko 20.000 naših izbjeglih, za nekog previše, za nekog premalo – za nas znak da možemo više;
III.
vraćeno je gotovo 5.000 zaposjednutih kuća naših povratnika ili naših izbjeglih;
IV.
obnovljeno je preko 20.000 kuća;
te otvoren novi rok u kojem je podnešeno 16.000 novih zahtjeva za obnovu;
V.
dogovorom i osiguravanjem sredstava ubrzana je ponovna elektrifikacija oko 250 povratničkih srpskih naselja;
VI.
pokrenut je program stambenog zbrinjavanja bivših nosilaca stanarskog prava (njih oko 9.000, od kojih oko 1.400 treba biti riješeno do kraja godine);
pokrenuti su razgovori o kompenzaciji za one koji ne žele ostvariti gubitak svojeg stanarskog prava kroz program stambenog zbrinjavanja;
na kraju, osigurana mogućnost povlaštenog otkupa dobivenih stanova ili mogućnost nasljeđivanja uz povlaštenu najamninu;
VII.
otvorena je mogućnost ponovnog i rokovima neograničenog važenja odredaba Zakona o konvalidaciji radnog staža,
uključujući i poseban sporazum o priznavanju radnog staža za oko 5.000 radnika srpske nacionalnosti Kombinata „Borovo“;
VIII.
usvojeni su zakoni kojima se osigurava zapošljavanje pripadnika našeg naroda u policiji, pravosuđu i državnoj upravi,
te zakon kojim se sankcionira govor mržnje i zločin iz mržnje;
u policiji već drugu godinu posebno se vodi računa o školovanju pripadnika srpske zajednice, tako da je među novoprimljenim policajcima oko 5% Srba;
IX.
osigurana je zastupljenost našeg naroda u preko 36 općina i gradova, te u sedam županija;
u polovici od tih općina ili gradova smo formirali svoju vlast ili je dijelimo sa drugim političkim strankama; zato danas kao SDSS imamo gotovo 250 vijećnika na lokalnoj razini, te na desetke načelnika, donačelnika i članova poglavarstva;
X.
ojačana je naša manjinska samouprava preko Srpskog narodnog vijeća, koju danas sačinjava preko 1.600 izabranih vijećnika izabranih u preko sto općina i gradova, te 20 županija;
XI.
znatno je poboljšano financiranje povratničkih općina, te povećan broj infrastrukturnih i razvojnih projekata povratničkih sredina,
što je dovelo do otvaranja novih radnih mjesta i povećanja zaposlenosti;
XII.
oformljeno je preko 40 zadruga u povratničkim sredinama, te za njih uz pomoć Vlade Srbije i Izvršnog vijeća Vojvodine osigurana donacija od 30 traktora i 50 traktorskih priključaka;
XIII.
znatno je poboljšano financiranje naših manjinskih institucija kao što su Srpsko narodno vijeće, SKD “Prosvjeta“ i Zajedničko vijeće općina, zbog čega je njihov rad vidljivo unaprijeđen;
XIV.
započeo je rad na obnovi spomenika naše kulture i historije (Memorijalni centar „Nikola Tesla“ u Smiljanu i spomenik u Gospiću, rodna kuća Milutina Milankovića u Dalju, kuća Pešutovih u Glini u kojoj je Josif Runjanin komponirao „Lijepu našu“, kula Stojana Jankovića u Islamu Grčkom, Partizanska bolnica na Petrovoj gori i Bakićev spomenički kompleks na Petrovoj gori, spomenik ustanku naroda Hrvatske u Srbu, spomenik Bjelovarac u Bjelovaru);
XV.
obnovljeno je ili je u obnovi više crkava (uključujući i hram sv. Nikole u Karlovcu) i oko šezdeset parohijskih domova za naše sveštenike i njihove obitelji;
XVI.
usvojena je odluka o našoj zastavi i himni, a u nekim sredinama u službenu upotrebu uvedeno ćirilično pismo;
XVII.
stalnim je inzistiranjem lista optuženih ili osuđenih za ratne zločine sa gotovo 4.000 Srba smanjena na oko 1.000;
XVIII.
poginuli i nestali Srbi uvršteni su u zajednički spisak, te je otpočela aktivnost za njihovo izjednačavanje s civilnim žrtvama rata u Hrvatskoj.
Ne navodimo sve ovo da bismo pokazali koliko smo bili uspješni ili da bismo raspravljali s onima koji misle da smo bili neuspješni, nego zato da znamo gdje smo i što još trebamo učiniti.
A potrebno je učiniti mnogo da se započeto završi i da se nezapočeto započne.
Zato ćemo u sljedećem mandatu, ojačani u svojim redovima, bogatiji za jedno iskustvo i potaknuti vašom podrškom raditi: I.na povratku još oko gotovo 100.000 naših sunarodnjaka koji se nalaze u izbjeglištvu, a koji se nisu uspjeli integrirati u nove sredine bilo Srbije bilo Republike Srpske;
II.
nadzirati provođenje konvalidacije radnog staža za hiljade onih naših povratnika i onih koji su još u izbjeglištvu a kojima radni staž iz ratnih godina nije priznat;
III.
nadzirati provođenje programa stambenog zbrinjavanja i raditi na kompenzaciji za izgubljena stanarska prava onih koji se ne namjeravaju vratiti;
ako je potrebno, tražiti dodatni rok za sve one koji nisu bili u prilici podnijeti zahtjev za stambeno zbrinjavanje;
IV.
nastaviti obnovu za oko 14.000 onih koji to pravo još nisu ostvarili, uključujući i oko 2.000 onih čije su kuće uništene izvan područja ratnog djelovanja;
ako vi to želite, tražiti dodatni rok za podnošenje zahtjeva za obnovu;
V.
na isplati mirovina onima koji ih zbog rata i postupaka hrvatskih vlasti nisu primali u razdoblju od augusta 1991. do augusta 1997, a riječ je o gotovo 16.000 oštećenih penzionera;
VI.
na osiguranju široke primjene Ustavnog zakona u pogledu zajamčivanja ravnopravnosti Srba pri zapošljavanju u policiji, sudstvu i državnoj upravi;
VII.
na razvoju povratničkih sredina, a uz pomoć fondova Republike Hrvatske, evropskih pretpristupnih fondova i pomoći Republike Srbije;
na taj način radno oživjeti naše sredine i zaštititi zemlju koju su naši očevi stoljećima obrađivali i ostavili nam u nasljeđe;
VIII.
na razvoju sistema socijalne i zdravstvene brige za naše starije, tako da im starost a nerijetko i samoća budu lakši;
IX.
na osiguranju fonda za školovanje i stipendiranje za naše mlade,
te za tu svrhu, kao i za svrhu razvoja naših sredina stvoriti banku po uzoru na nekadašnji „Privrednik“;
X.
raditi na institucionalnom (samoupravnom, političkom, kulturnom, obrazovnom i naučnom) jačanju srpske zajednice u Hrvatskoj i na njezinoj regionalnoj i međunarodnoj afirmaciji.
Za ostvariti sve ovo trebat će mnogo novca i mnogo predanog rada.
Za ostvariti sve ovo potrebni smo mi sami – narod koji se brine za sebe i koji vjeruje u sebe.
Sto puta smo se dosad uvjerili da u svojoj muci uvijek ostajemo sami, da nitko niti poznaje niti priznaje naša prava i naše potrebe kao mi sami.
To sigurno nećemo promijeniti dajući glasove drugima, nego jedino jačajući svoj glas i u Saboru i u javnosti.
To sigurno nećemo promijeniti dajući glasove bez prethodnog jamstva za ono što treba učiniti i bez obaveze da se izađe pred vas i podnese račun o učinjenom i neučinjenom.
Zato, drage sunarodnjakinje i dragi sunarodnjaci, kako vi u našim zavičajima tako i vi u izbjeglištvu, glasajte za svoju stranku, za Samostalnu demokratsku srpsku stranku!
Svi vi koji ste s područja IX izborne jedinice (županije Šibensko-kninska, Zadarska i Ličkosenjska) glasajte za građansku listu SDSS-a u ovoj izbornoj jedinici!
A svi vi koji ste iz ostalih dijelova Hrvatske glasajte za naše kandidate, kandidate SDSS-a u XII, manjinskoj izbornoj jedinici!
I ne zaboravite!
I ne zaboravite reći drugima –  glas više je korak dalje!
