დღეს საქართველოში შექმნილია უმძიმესი სოციალ-ეკონომიკური და პოლიტიკური ვითარება.
ქვეყნის ხელისუფლება უზურპირებულია ერთი ადამიანის – მიხეილ სააკაშვილის და მისი კორუმპირებული გარემოცვის მიერ,
ქვეყანაში ფაქტობრივად გამეფებულია პოლიტიკური ტერორი,
უგულებელყოფილია ადამიანის ძირითადი უფლებები და თავისუფლებები,
კიდევ უფრო ბუნდოვანი გახდა ტერიტორიული მთლიანობის აღდგენის პერსპექტივა,
ქვეყნის მოსახლეობის უდიდესი ნაწილი იმყოფება უკიდურეს სიღატაკეში,
ფსევდოლიბერალური ღირებულებების სახელით ხდება ეროვნული ფასეულობების ხელყოფა
და ჭეშმარიტი დემოკრატიული პრინციპების დისკრედიტაცია,
ერთმმართველი სახელისუფლო მონოლითის შექმნის მიზნით მიმდინარეობს შეტევა მართლმადიდებლურ ეკლესიაზე,
სამოქალაქო ინსტიტუტებსა
და თავისუფალ ბიზნესზე.
შექმნილ ვითარებაში აუცილებელია მთელი საზოგადოებისა და ოპოზიციური პოლიტიკური ძალების კონსოლიდაცია, რათა ერთობლივი ძალისხმევით  თავიდან ავიცილოთ სერიოზული სოციალური და პოლიტიკური კატაკლიზმები.
კრიზისის დაძლევის ერთადერთ გზად გვესახება ხალხის ნდობით აღჭურვილი, ანგარიშვალდებული ხელისუფლების არჩევა,
რაც უნდა განხორციელდეს ქვეყანაში კონსტიტუციური წესრიგის აღდგენით
და სამართლიანი, თავისუფალი საპარლამენტო არჩევნების ჩატარებით 2008 წლის გაზაფხულზე
ჩვენ ქვემორე ხელისმომწერნი, საერთო სახალხო მოძრაობის ეროვნული საბჭოს წევრები, ვიღებთ რა პოლიტიკურ პასუხისმგებლობას ქართველი ხალხის და ქვეყნის მომავლის  წინაშე, ვაცხადებთ, რომ დღესაც და მომავალშიც ვიქნებით ერთგულნი შემდეგი ფუნდამენტური პრინციპების:
1. დემოკრატიული არჩევნები:
საარჩევნო პროცესი ეფუძნება მხოლოდ და მხოლოდ პოლიტიკურ პარტიებს შორის კონკურენციას
და სახელმწიფო ინსტიტუტები მთლიანად გამიჯნული უნდა იყვნენ ამ პროცესისგან.
არჩევნებს უნდა ატარებდეს პოლიტიკური ძალების და საზოგადოების ნდობით აღჭურვილი, პარიტეტის საფუძველზე შექმნილი საარჩევნო ადმინისტრაცია;
2. ხელისუფლების დანაწილება:
სახელისუფლებო სტრუქტურების გადაწყობა ურთიერთშეკავებისა და გაწონასწორების მექანიზმებით, რათა გამოირიცხოს ხელისუფლების რომელიმე შტოს მიერ ძალაუფლების უზურპაცია.
ამ მიზნით ყველაზე მისაღებ მოდელად მიგვაჩნია ევროპული ტიპის საპარლამენტო მმართველობა, როდესაც  აღმასრულებელი ხელისუფლების  - მთავრობის ფორმირებას ახდენს საპარლამენტო არჩევნებში გამარჯვებული პარტია ან პარტიათა კოალიცია;
3. დამოუკიდებელი სასამართლო:
სასამართლო არ შეიძლება იყოს მმართველი პოლიტიკური ძალის მსახური.
ეს მიიღწევა არა მარტო უშუალოდ სასამართლო სისტემაში განხორციელებული რეფორმებით,
არამედ, უპირველეს ყოვლისა სამთავრობო სტრუქტურებისა თუ ცალკეული თანამდებობის პირების მხრიდან სასამართლოს საქმეებში უპირობო ჩაურევლობით და სათანადო მექანიზმების შექმნით, მათ შორის:
უზენაესი სასამართლოს მოსამართლეების უვადო დანიშვნა
და საკონსტიტუციო სასამართლოს დაკომპლექტება ხელისუფლების შტოთა პარიტეტული წარმომადგენლობით და სხვა;
4. ტერიტორიული მთლიანობის აღდგენა:
ტერიტორიული მთლიანობის მშვიდობიანი გზით აღდგენა რეალურად გამოცხადდება ქვეყნის საგარეო და საშინაო პოლიტიკის უმთავრეს პრიორიტეტად.
მხოლოდ ძლიერი, დემოკრატიული საქართველო შეიძლება იყოს ქვეყნის ტერიტორიული მთლიანობის აღდგენის გარანტი.
ამ კონტექსტში აუცილებელია საქართველოს მთელი ტერიტორია გათავისუფლდეს რუსეთის სამხედრო კონტიგენტისაგან,
რაც გულისხმობს აფხაზეთსა და ცხინვალის რეგიონში განლაგებული ე.წ. ”სამშვიდობო ძალებისთვის“ მანდატის შეწყვეტასაც.
იმავდროულად, კონფლიქტური რეგიონებისთვის უზრუნველყოფილი უნდა იყოს მოსახლეობის უსაფრთხოება,
დევნილთა უპირობო დაბრუნება და კონსტიტუციით და საერთაშორისო სამართლით გარანტირებული პოლიტიკური სტატუსი,
გამოცხადდება კონფლიქტში მონაწილე სამხედროების ამნისტია, გარდა იმ პირებისა ვისაც ჩადენილი აქვთ დანაშაული კაცობრიობის წინააღმდეგ;
5. ადგილობრივი თვითმმართველობა:
ჩამოყალიბდეს სოფლებისა და ქალაქების თვითმმართველობა,
თვითმმართველობის პირველი პირების (მერები და გამგებლები) არჩევა მოხდეს პირდაპირი კენჭისყრის გზით,
მკაფიოდ გაიმიჯნოს სახელმწიფოსა და თვითმმართველობის უფლებამოსილებანი, ქონება და ფინანსები,
პრეზიდენტის რწმუნებულის ინსტიტუტი შეიცვალოს რეგიონების არჩეული ორგანოებით;
6. პოლიტიკური ძალადობის აღკვეთა:
გათავისუფლებული იქნებიან სინდისისა და პოლიტიკური პატიმრები,
გამოძიებულ იქნება შევარდნაძის და სააკაშვილის მმართველობის პერიოდის გახმაურებული საქმეები (პრეზიდენტ გამსახურდიასა და პრემიერ ჟვანიას გარდაცვალების გარემოებანი, გირგვლიანის, რობაქიძის და სხვათა მკვლელობები, თავდასხმა დეპუტატ ვალერი გელაშვილზე და ა.შ.),
მიიღება კანონი ლუსტრაციის შესახებ.
განხორციელდება შინაგან საქმეთა სამინისტროს დეცენტრალიზაცია და სამოქალაქო კონტროლი;
7. თავისუფალი მედია:
გამკაცრდება პასუხისმგებლობა თავისუფალ მედიაზე ზეწოლის შემთხვევებზე,
საზოგადოებრივი და კერძო მაუწყებლობა გათავისუფლდება პოლიტიკური კონტროლისგან,
უზრუნველყოფილი იქნება სარედაქციო დამოუკიდებლობა;
8. საკუთრების ხელშეუხებლობა:
განხორციელდება სააკაშვილის მმართველობის პერიოდში მესაკუთრეებისთვის მიყენებული ზარალის ანაზღაურება,
დადგება საკუთრების უკანონო ხელყოფაში მონაწილე პირების პასუხისმგებლობის საკითხი,
შეიქმნება საკუთრების დაცვის მყარი საკანონმდებლო გარანტიები,
შემუშავდება მეანაბრეების და სხვა მოქალაქეების მიმართ სახელმწიფო ვალდებულებების განსაზღვრისა და ზარალის ანაზღაურების მექანიზმები;
9. თავისუფალი მეწარმეობა:
ბიზნესი გათავისუფლდება სახელმწიფო რეკეტისგან,
ქვეყნის ეკონომიკური წინსვლის განმსაზღვრელი იქნება მეტი სამუშაო ადგილი და მეტი შემოსავლები მოსახლეობისთვის და არა მეტი შემოსავლები სახელმწიფოსთვის.
სახელმწიფო იზრუნებს ქართული ბიზნესისთვის ინვესტიციების მოზიდვისა და გასაღების ბაზრების მოსაპოვებლად;
10. ცხოვრების ღირსეული პირობები:
საჯარო სექტორში (განათლება, ჯანდაცვა და სხვა) მინიმალური ხელფასი გაუთანაბრდება საარსებო მინიმუმს,
პენსიები გაიცემა სტაჟისა და დამსახურების მიხედვით,
შემოღებულ იქნება შეღავათები ომისა და სამხედრო ძალების ვეტერანებისთვის,
აგრეთვე სოციალურად დაუცველი სხვა კატეგორიებისთვის
. შეწყდება შრომითი უფლებების დისკრიმინაცია ასაკობრივი, პოლიტიკური და სხვა ნიშნის მიხედვით;
11. ეროვნული თვითმყოფადობა და სამოქალაქო ინტეგრაცია, სახელმწიფოსა და მართლმადიდებელი ეკლესიის კონსტიტუციური შეთანხმების უზრუნველყოფა:
აღიკვეთება სახელმწიფოს და პოლიტიკური ინსტიტუტების ჩარევა საეკლესიო საქმეებში,
სახელმწიფო დაიცავს საქართველოს მართლმადიდებელ ეკლესიასთან კონსტიტუციური შეთანხმებით ნაკისრ ყველა ვალდებულებას,
სახელმწიფო უზრუნველყოფს სახელმწიფო ენის შესწავლას ქვეყნის მთელ ტერიტორიაზე მცხოვრები ეროვნული უმცირესობების მიერ
და მათ სრულფასოვან ინტეგრირებას ქვეყნის პოლიტიკურ, ეკონომიკურ და კულტურულ ცხოვრებაში;
12. საგარეო პოლიტიკა და ევროატლანტიკური ინტეგრაცია:
შესრულებული იქნება ნატო-სთან თანამშრომლობის პროგრამის ფარგლებში ნაკისრი ვალდებულებები,
დაიწყება ქვეყნის კანონმდებლობის ჰარმონიზაცია ევროკავშირის კანონმდებლობასთან,
საქართველო დატოვებს დამოუკიდებელ სახელმწიფოთა თანამეგობრობას.
ქვეყნის საგარეო პოლიტიკის პრიორიტეტი იქნება მოსაზღვრე სახელმწიფოებთან კეთილმეზობლური, ურთიერთხელსაყრელი ეკონომიკური და პოლიტიკური ურთიერთობების დამყარება”.
