TYÖTÄ JA TOIMEENTULO JOKAISELLE  Miksi kukaan ei välitä minun asioistani, kysyy moni työtön. Niin kauan kuin ollaan ansiosidonnaisella on kysymys enemmän periaatteellinen. Kun turvaverkot alkavat rikkoutua, muuttuu kysymys koko olemassaoloa koskettavaksi.  Miksi kukaan ei huolehdi vanhuksen terveydestä, kysyy läheisensä selviytymisestä huolestunut omainen. Hoitokeinoja ja tietämystä on, mutta yhteiskunnan rahat eivät näytä riittävän kaikkeen. Kun täytyy säästää.  Miksi meidän työpaikallemme ei hankita lisää henkilökuntaa, vaikka meiltä jo voimat loppuvat, kysyy läpisäästetyn työpaikan jäljelle jäänyt työntekijä. Pitää tehostaa ja parantaa tahtia, kun on nuo yrityksen velatkin...  Siksi Kristillinen Liitto työskentelee sen puolesta, että:  - yhteiskunta takaa jokaiselle perusturvan.  - välttämättömät säästöt toteutetaan sosiaalisesti oikeudenmukaisesti.  - työpaikkajärjestelyt ja työttömyysturva järjestetään joustaviksi niin, että työssäkäynti on kiinnostavaa ja palkitsevaa.  -työllisyyden parantamiseksi työehdoista voidaan sopia myös paikallisesti.  - samasta työstä maksetaan sama palkka sukupuoleen katsomatta.  - verotus muutetaan työtä kannustavaksi siirtymällä työn verotuksesta kulutuksen verottamiseen kuitenkin niin, että elämisen perustarpeiden arvonlisäverotusta kevennetään.  - lasten kotihoidontukea ja päivähoitoa kehitetään tasa-arvoisina vaihtoehtoina.  - sairaiden, vammaisten ja vanhusten sekä lasten kotihoitomahdollisuuksia kehitetään hoitajien palkka-, sosiaali- ja eläke-etuja parantamalla.  - huolehditaan riittävästä sosiaali- ja terveydenhuollosta ja korjataan kyseisten palvelujen tarjonnassa olevaa jälkeenjääneisyyttä.  - maamme sisäisiä sosiaalisia ja taloudellisia eroja tasoitetaan hyödyntäen etätyötä sekä taloudellisten toimintojen järkevää hajasijoittamista.  PERUSARVOT KUNNIAAN  Vuosikymmeniä on uskottu, että taloudellinen hyvinvointi voi poistaa kaikki ongelmat. Joskus uskottiin, että rahalla voi mitata totuuttakin. Totta oli tietenkin se, mikä antoi suurimman taloudellisen edun. Minulle.  Nyt olemme nähneet, ettei yksikään yhteiskunta ole vahvempi kuin on sen arvoperusta. Jos arvot ovat kestäviä, on ihminenkin vahva. Jos ihminen on vahva, niin hän kantaa oman vastuunsa itsestään ja lähimmäisestään. Se on kristillistä...  Elämä on lahja Jumalalta. Meidän vastuullamme on elämän hoitaminen ja vaaliminen. Peruslähtökohtana on oltava elämän suojeleminen aina hedelmöityksestä luonnolliseen kuolemaan asti. Koko yhteiskunnan, miesten ja naisten, päättäjien ja kansalaisten on kannettava vastuunsa elämän suojelusta.  Mutta meillä on vastuu myös niiden elämästä, joilla luontaiset elämän edellytykset eivät ole yhtä hyvät kuin meillä. Heitä on paljon lähialueillamme ja monissa kehitysmaissa.  Sekä sosiaaliselta että taloudelliselta kannalta päihdeongelmat koskettavat ainakin välillisesti meitä kaikkia. Huumeongelma kasvaa jatkuvasti ja on altis pahenemaan rajojen avautumisen myötä. Huomattavassa osassa hukkumis- ja liikenneonnettomuuksista sekä siveys- ja henkirikoksista alkoholilla on osuutta asiaan.  Siksi Kristillinen Liitto toteaa, että:  - kristillinen elämännäkemys on voimakas elämää suojeleva ja yhteiskuntaa kehittävä voima.  - tarvitsemme elämän suojelusta lain, joka turvaa syntymättömälle lapselle oikeuden elämään. sikiödiagnostiikan käyttö on sallittava ainoastaan lapsen ja äidin hyvinvoinnin turvaamiseksi, ei raskauden keskeyttämisen syyksi; eutanasiaa ei tule sallia.  - lapsia tulee jo peruskoulun ala-asteella valistaa alkoholin ja huumeitten vaaroista ja kasvattaa heitä fyysistä ja henkistä terveyttä vaaliviin elämäntapoihin.  - huumeitten välityksestä tulee seurata nykyistä kovempi rangaistus.  - kehitysmaista sekä humanitäärisen avun tarpeessa olevista lähimmäisistä on kannettava vastuuta kotimaisen lamankin aikana.  - maamme tulee ottaa riittävästi vastuuta pakolaisista sekä tarjota  heille mahdollisuus työntekoon ja suomalaisen arvoperustan omaksumiseen.  - jokaiselle ihmiselle on taattava yhtäläiset ihmisoikeudet rotuun, uskontoon ja sukupuoleen katsomatta.  KULTTUURI KRISTILLISELLE POHJALLE  Julkisen talouden vaikea tilanne on pakottanut pienentämään opetusmenoja kaikilla koulutuksen tasoilla. Leikkuri uhkaa suomalaisten tärkeää voimavaraa, osaamista. Kuitenkin vain kansalaistensa osaamisella ja ahkeruudella Suomi voi tulevaisuudessa säilyttää taloudellisen kilpailukykynsä.  Osaamisen ja sivistyksen on pohjauduttava kestäviin arvoihin. Koulutuksen, taiteen ja joukkoviestinnän on oltava sopusoinnussa kristillisen elämänmallin kanssa. Nykyisellään mediailmapiiri on omiaan vääristämään kansalaisten moraalikäsityksiä.  Siksi Kristillisen Liiton mielestä:  - omatunto ja yhteisvastuu ovat tulevaisuuden voimavara, jota tulee koulussa, tiedonvälityksessä ja kulttuurityössä vahvistaa.  - kristillinen näkökulma kouluissa ja viestinnässä on tulevaisuutta rakentava voima; radio- ja TV-ohjelmien sisällön ja kielenkäytön on oltava hyvien tapojen mukaisia.  - vahva ja monipuolinen koulutus on kansakunnan tulevaisuuden perusta.  - korkeakouluille tulee turvata edellytykset korkeatasoista opetusta ja tutkimusta varten.  KOHTI VAHVEMPAA TALOUTTA  Maamme talous on vaikeuksissa. Vienti toki vetää nyt, mutta valtiontalous velkaantuu joka päivä yli 150 miljoonaa markkaa. Jotkut haluavat veronkevennyksiä, toiset odottavat nopeaa talouskasvua ja kolmannet ratkaisisivat ongelmat leikkaamalla valtion menoja voimakkaasti. Kaikkia näitä tarvitaankin.  Isämme ja esi-isämme eivät olisi laskeneet asioita tälle tolalle. He olisivat tehneet kaikkensa, uhrautuneet ja työskennelleet kaikin voimin. Mutta toivoa on, kunhan löydämme yhteisen tahdon, yhteisvastuun hengen. Suomi on tehtävä niin vahvaksi, että voimme auttaa toisiakin.  Hyvinvointi kasvaa työstä. Pääperiaatteena tulee olla, että ihmiset ovat oikeutettuja tukiin elämäntilanteiden edellyttämällä tavalla ja tukien pääperuste on sosiaalinen tarve.  Siksi meidän on yhdessä sovittava ja päätettävä, että  - laaditaan yhteiskuntavastuusopimus, joka DI Matti Pekkasen johtaman työryhmän tapaan etsii eri osapuolia tyydyttävän linjan valtiontalouden ja kansantalouden tervehdyttämiseksi.  - työllisyyden parantamiseksi ryhdytään joustavaan työn uudelleen jakamiseen, työllistämiskynnyksen alentamiseen ja omaehtoisen työllistymisen tehostamiseen.  - mikään poliittinen ryhmä tai järjestö ei saa lukkiutua omiin itsekkäisiin asenteisiinsa, koska se heikentää kaikkien osapuolten selviytymismahdollisuuksia.  - maaseutua kehitetään ja maataloutta tehostetaan niin, että Suomi pysyy elintarvikeomavaraisena ja kotimaiset elintarvikkeet ovat kohtuuhintaisia.  - Euroopan Unioniin kaavailtu yhteinen talous- ja rahapolitiikka torjutaan, koska se heikentäisi Suomen ja muiden pienten kansantalouksien asemaa.  - talousrikosten tutkintaa ja ennaltaehkäisyä tehostetaan lisäämällä poliisin ja tuomioistuinlaitoksen koulutusta ja resursseja, ottamalla käyttöön riittävän suuruinen yhteisösakko sekä siten, että pörssin eettinen lautakunta toimii tehokkaasti ja.  - Suomen asema idän ja lännen välittäjänä on hyödynnettävä taloudellisesti mm. liikenneyhteyksiä parantamalla.  MEILLÄ ON VASTUU LUOMAKUNNASTA  Luonto jos mikä on saanut kärsiä meidän holtittomasta menostamme. Tekniikalla voimme vähentää moniakin ongelmia. Mutta paljon on kiinni meidän jokaisen arkipäivän valinnoista. Miten kompostoimme, kierrätämme, minkälaisia tuotteita käytämme. Ihminen on kekseliäs, jos ja kun toimeen tartutaan.  Meidän on nähtävä vaivaa, kun mietimme Suomen tulevia energian-tuotantoratkaisuja. Muistammeko katsoa Suomea sillä silmällä, että näemme metsän puilta? Hyvinhoidetut metsäthän ovat meidän suomalaisten suunnaton voimavara.  Siksi Suomen tulee toimia kestävän kehityksen periaattein siten, että:  - vaikutamme kansallisiin ja kansainvälisiin säännöksiin ja  verotusjärjestelyihin, jotta niillä vähennetään ympäristöä saastuttavaa tuotantoa, hillitään tarpeetonta energian- ja muuta kulutusta ja pyritään erilaisten uusiutuvien tuotanto- ja kulutustottumusten luomiseen kerska- ja kertakulutuksen asemesta.  - energian tarpeen turvaamiseksi pyritään hankkimaan kaasua Norjasta ja Barentsiin mereltä.  - kierrätystä, kompostointia ja muita vastaavia ympäristöystävällisiä jätehuoltojärjestelmiä kehitetään;  - metsien hoitoa ja kaasun sekä uusiutuvien luonnonvarojen hyödyntämistä energialähteenä tehostetaan.  - tuotantoelämän aiheuttamia ympäristöhaittoja pyritään lievittämään tehostamalla liikennejärjestelyjä ja vähentämällä tuotannon aiheuttamaa ympäristörasitusta.  TURVALLISIMMILLAAN ITSENÄISENÄ  Kylmän sodan päättyminen ei ole helpottanut maailman turvallisuuspoliittisia oloja, sillä väkivalta ja ihmisoikeusrikkomukset eri puolilla maailmaa ovat jatkuvasti tosiasia. Kansainvälisessä politiikassa tarvitaan uusia ratkaisuja turvallisuuden takaamiseksi.  Historiallisesti Suomen turvallisuuspoliittinen tilanne on ollut parhaimmillaan silloin, kun olemme voineet päättää omista asioistamme ja suhteet naapurimaihimme ovat olleet hyvät. Päätösvaltaa ei ole syytä jatkossakaan antaa muiden käsiin.  Kristillisen Liiton mielestä:  - Suomen tulee pysyä itsenäisenä, puolueettomana ja sotilaallisesti liittoutumattomana valtiona.  - puolustuspolitiikkamme tulee vastaisuudessakin perustua nykyisen kaltaiseen asevelvollisuusjärjestelmään ja itsenäiseen puolustukseen.  - Euroopan Unionia ei tule syventää liittovaltioksi, vaan sen tulee perustua valtioiden väliseen yhteistyöhön.  - Suomen tulee pyrkiä välittämään lähialueilla ilmenevien kiistojen ratkaisuja.  TARVITSEMME YHTEISTYÖTÄ  Yhteistyötä voimme tehdä monella tavalla. Se voi tapahtua valtakunnallisella tai yksilötasolla. Kaikkein väkevimmät ohjeet yhteistyölle löytyvät Sanasta: mitä haluatte ihmisten teille tekevän, tehkää te samoin heille.  Organisaatiot eivät rakasta, sinä ja minä voimme rakastaa ja pitää huolta.  Siksi on annettava tilaa lähimmäiselle ja yhdessä kamppailtava irti itsekkyydestä.
