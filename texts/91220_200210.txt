4. KONGRES
DEMOKRATSKE PARTIJE SOCIJALISTA
UKORAK S EVROPOM
Podgorica, 06. oktobar 2001. godine
PROGRAM AKCIJE ZA  BUDUĆNOST
Vrijeme uči kako živjeti
Sve je prolazno osim vremena.
I zato se svi obaziru na vrijeme.
Samo se vrijeme ni na koga ne obazire osim što traje i sudi.
Tom sudu ne može niko izbjeći.
Vjerujemo da takvoj objektivnoj ocjeni neće promaći ni vrijednost sačuvanog mira u Crnoj Gori u vremenima ratova i zla.
Toga smo bili svjesni i onda kada smo prije od ostalih shvatili da naš zadatak nije da ispravljamo prošlost.
Tamo je bilo i ostalo još mnogo neotkrivenog i tamnog koje zavodi i troši.
A ista je stvar nemati vremena kao i ne iskoristiti vrijeme.
Od ideja se ne smije zaboraviti na realnost.
Put budućnosti vodi preko sadašnjosti.
Zato mi i danas potvrdjujemo svoju privrženost politici mogućeg i realnog a ne politici dalekih radikalnih ideoloških ciljeva.
Čovjek kao  i  narod i zemlja ne može birati vrijeme u  kojemu  živi.
Medjutim , ono   što   je  svakom ostavljeno  kao  slobodan   izbor je  odluka  kojim  putem   do  cilja.
Jer, kad je cilj  opravdavao sve čovječanstvo  je  plaćalo visoke  cijene ljudskim  životima i malim i velikim ratovima, holokaustima, sibirskim izgnanstvima, izolacijama pojedinaca  i stradanjima cijelih naroda i država.
Nama vrijeme u proteklom periodu nije postavljalo obične zadatke.
Naprotiv, donosilo je bure i ostavljalo pustoš emocija, slabost morala, i prijetnju isključivostima i mržnjom.
Od takvih "darova"  odbranili smo se saznanjem  da mržnja prema drugim narodima najviše kažnjava  upravo vjernike nedodirljivih lidera i agresivne "sanjare" o izabranom narodu, obično svom.
U svim tim okolnostima ostali smo zahvalni  iskustvu koje nas je podučilo da velike ideje mogu lako da pojedu male narode, ukoliko se put za život civilizovanih naroda ne poploča principima bez kojih je savremeno čovječanstvo danas nezamislivo.
Naš politički ideal je stoga bila i ostala demokratija, naučena ne samo iz knjiga obrazovanih već prije svega životom svih da je bila i ostala vrlina iznad drugih vrlina u Crnoj Gori, vrlina da se čuje drugi, brani njegovo pravo kao i svoja sloboda izbora.
Strpljenjem, tolerantnošću, razboritošću i realnošću svojih odluka Crna Gora pokazuje demokratsku zrelost da odlučuje o sebi, da odlučuje o svojoj sudbini.
Poslije gotovo cijelog vijeka danas smo u Crnoj Gori došli do toga da možemo samostalno i odgovorno upravljati svojom budućnošću.
Ali ne bilo kako.
Naša privrženost demokratiji, reformama, otvorenom i slobodnom društvu otvara vrata evropskih integracija kojima Crna Gora svojom posebnošću teži a svojom odgovornošću brani kao dobar primjer budućih odnosa, standarda i stabilnosti na ovom prostoru.
Zato je naš izbor  jasan.
DEMOKRATSKA MEDJUNARODNO PRIZNATA I NEZAVISNA CRNA GORA,
u korak sa Evropom,
u bolji život, veća prava,  slobode i sreću za svakog čovjeka i sve ljude.
Naša opredijeljenost za nezavisnost i medjunarodni subjektivitet nije naša opsesija, nije ni zarobljenost ideologijom nacionalnih snova i velikih istorijskih projekata, nije ni cilj sam po sebi.
Mi vjerujemo da je to uslov razvoja Crne Gore po novim civilizacijskim standardiima,
uslov evropejizacije crnogorskog društva i njen put u društvo razvijenih koji će uvažavati realnost,  nastojeći da je promijeni na bolje.
Stoga naša odanost demokratiji ostaje trajna.
Kao i naša odanost Crnoj Gori.
Odanost miru u njoj,
tolerantnom životu svih vjera, kultura, jezika, uvjerenja, dijalogu i saradnju sa najbližima
i čvrstoj integraciji u život moderne Evrope.
BRANEĆI DEMOKRATIJU  BRANIMO CRNU GORU.
Oslonac u tome nalazimo u principima svjetske demokratije i našem iskustvu
i iskrenoj namjeri da zajedno sa svima u Crnoj Gori krenemo naprijed u korak sa Evropom.
Tome cilju usmjerene su sve naše snage, sva naša pamet, sve naše emocije.
To je naš program akcije.
ZA DEMOKRATIJU
Naš najviši politički cilj jeste potpuni demokratski razvoj Crne Gore i sveukupna dobrobit svih gradjana.
Crna Gora od nas traži svakodnevno dokazivanje djelima a ne riječima.
Ljudi su se umorili od riječi, obećanja, optužbi.
Potrebno je popraviti život ljudi i demokratija je taj put.
Demokratija nije samo ideal nego svakodnevni život.
To je život uredjen pravilima, koje štite slabog i ograničavaju jake, potvrdjujući da su svi jednaki u pravima.
Jar demokratija je na vlasti tamo gdje zakoni vladaju umjesto ljudi.
Nema demokratije tamo gdje zakoni ne obavezuju sve podjednako.
Slobodan pojedinac lišen svake prinude i ograničenja osim onih službi razvoja demokratije temelj je naše vizije slobodnog i otvorenog društva.
Moć mora biti podijeljena da je niko nema previše ili sam, zato demokratija nije moguća bez iskrenog zalaganja.
ZA  LJUDSKE  SLOBODE
Ljudska   prava   i  ljudsko dostojanstvo  su neotudjivi i  pripadaju svim pojedincima, nezavisno od njihovog  položaja i čine temelj državne  zajednice.
Svi gradjani  moraju biti  jednaki  pred zakonom  bez  obzira na  pol,rasu, jezik, nacionalnu pripadnost i vjeru.
ZA PODJELU VLASTI
Odbranom ovog načela brani se demokratska Crna Gora u kojoj niko ne može imati više prava od prava utvrdjenim zakonom i u kojoj se znaju dužnosti svake od triju vlasti i obaveze svake od njih prema onoj drugoj i javnosti u cjelini.
Svako je odgovoran za svoj javni posao u skladu sa zakonom.
Nosioci javnih funkcija se vrednuju prema učinjenom a ne obećanom.
Njihova efikasnost u ostvarivanju nadležnosti i podrška javnosti tom poslu je pretpostavka svakog izbora na javnu funkciju.
Samostalnost državnih funkcionera u vršenju svojih nadležnosti uslov je uspjeha i garant demokratske odgovornosti nosioaca javnih funkcija.
Svako ugrožavanje ovog principa je upereno protiv demokratije u Crnoj Gori.
ZA PARLAMENTARNU DEMOKRATIJU
Parlamentarno državno uredjenje ostaje naše iskreno opredjeljenje.
Takva organizacija vlasti nije moguća bez odgovorne vlade.
Samo odgovorna vlada jeste uspješna vlada.
Vlada aktivna u vodjenju unutrašnje i spoljne politike potvrdjuje svoju samostalnost u skladu sa Ustavom, za svoj rad ostaje odgovorna Skupštini.
Rad Skupštine Crne Gore treba ubrzano proceduralno prilagodjavati iskustvima najstarijih, najefikasnijih i najautoritativnijih parlamenata današnje Evrope i Svijeta.
Parlament treba da zna i da pokaže da  kada bi se riječi kupovale manje bi se trošile.
Iako je dom riječi Parlament mora svakodnevno potvrdjivati da se na njegovoj sceni ne takmičimo u optužbama, uvredama, beskonačnoj smjeni govornika, već u konkretnom sučeljavanju planova za bolju budućnost Crne Gore.
Demokratija je javno sučeljavanje predloga za bolji život ljudi u kome će oni živjeti slobodno, sigurno i ravnopravno.
ZA NEZAVISNOST SUDSTVA
Nezavisnost sudstva pored stalnosti funkcija mora biti posebno garantovano:
Izborom sudija koji će biti lišeni bilo kakve političke pristrasnosti;
Finansijskom nezavisnošću sudstva koja treba obezbijediti da sudovi ne zavise od drugih.
Sudije, tužioci i ostali pravosudni funkcioneri ne smiju biti prepoznatljivi po političkoj pripadnosti bilo kakvoj političkoj stranci.
ZA DECENTRALIZACIJU
Nema demokratije tamo gdje nema decentralizacije.
Lokalna samouprava nije država, ali nema moderne demokratske države bez efikasne lokalne samouprave.
Lokalna vlast je najbliža gradjanima.
Zato ona mora da vrši one poslove koji su od interesa za gradjane i koje ona može da obavi brže, jeftinije i efikasnije.
Odnos gradjana i lokalne samouprave  neposredniji nego sa bilo kojom drugom vlašću.
Moramo se osloboditi od straha velikih prava lokalne samouprave.
Treba se bojati njihove neefikasnosti od koje se treba štititi kao i u svim drugim zemljama moderne demokratije.
Povelja o lokalnoj samoupravi trebala bi biti obavezujući temelj brzih i očekivanih zakonskih reformi u ovoj oblasti.
Organi lokalne samouprave moraju imati stalan izvor prihoda i punu samostalnost u raspolaganju tako stečenim dobrima.
Lokalna samouprava je vid sve izraženijih tendencija u svijetu ka tzv. participativnoj demokratiji koja gradjanina stavlja u središte odlučivanja o svemu onome što se tiče njegovog života.
To ne smijemo zaboraviti, kao ni činjenicu, da demokratije nema bez zalaganja.
ZA CIVILNO DRUŠTVO
Koje okuplja nezavisne, slobodne, strukovne, interesne asocijacije različitih gradjana.
Sektor tzv. nevladinih organizacija i njihov efikasan rad ne dopušta da odluke o dobru i napretku države budu izvan kontrole i uticaja slobodne javnosti.
Zato zalaganje za  demokratiju znači potpuno i iskreno zalaganje za razvijanje partnerstva sa NVO koje treba da pomogne da se oni društveni problemi koje država manje efikasno rješava riiješe na dobrobit gradjana.
ZA SLOBODNE I NEZAVISNE MEDIJE
Slobodno, nepristrasno i potpuno informisanje u skladu sa najrazvijenijim standardima modernih demokratija obavezujuće je za naše svakodnevno zalaganje.
Niko nema pravo da gradjanima uskrati pravo na istinitu informisanost.
Niko nema privilegiju da koristeći se slobodom štampe radi odbrane svog ili grupnog interesa širi neistine.
Mediji moraju biti slobodni bez tutora iz države, partija, jakih i moćnih pojedinaca.
Njihova sloboda može biti ograničena jedino slobodno usvojenim esnafskim pravilima obaveznim za sve državne i privatne medije.
Kradja istine mora biti zabranjena,isto kao i prodaja neistina.
Sredstva informisanja koja se finansiraju iz budžeta  moraju biti u funkciji javnog servisa u interesu svih gradjana.
Time ne prestaje njihova dužnost  obavještavanja javnosti o različitim i suprotstavljenim političkim mišljenjima.
Zalaganje za demokratiju znači iskrenu privrženost saznanju da demokratija nije moguća u izolaciji već u otvorenosti i saradnji.
ZA NEZAVISNU JAVNOST
Slobodna i nezavisna javnost uslov je odgovornosti vlasti i partija.
Slobodan gradjanin ne smije biti uskraćen u pravu da javno saopštava svoj stav, kritiku i da obavlja kontrolnu funkciju demokratskih institucija bez obzira da li pripadao jednoj ili drugoj partiji, odnosno da li  uopšte pripada bilo kojoj partiji.
Kontrolna uloga javnosti afirmiše ulogu odgovorne vlade i omogućava kontrolu vršenja svake javne funkcije koja ne smije biti izvor bilo kakve nezakonite privilegije.
Nadzorom nezavisne javnosti postiču se svi potrebni instrumenti u zaštiti ljudskih prava i sloboda posebno u funkcionisanju tako važnih službi kao što su Policija i drugi organi sličnog karaktera.
Policija mora biti u službi svih gradjana i ostati iznad svakog političkog i ideološkog uticaja.
ZA REFORME
ZA EKONOMSKE REFORME
Crna Gora mora biti svakim danom sve bogatija država.
Siromaštvo proizvodi napetosti, nesloge, nestabilnost.
Nema bogate države bez bogatih gradjana ali ni bogatih gradjana  protiv i mimo zakona države.
Crna Gora mora naučiti da cijeni i koristi svoja prirodna bogatstva.
Zablude prošlosti treba da nam budu lekcije kojih ćemo biti svjesni.
Nema bogate države bez novih investicija i zapošljavanja.
Zato je naš politički prioritet nad prioritetima:
manje nezaposlenih, manje nezadovoljnih,
više zaposlenih, više zadovoljnih,
veće plate i penzije, veća stabilnost,
manje javne potrošnje, više ulaganja i investicija,
podrška preduzetništvu, jača kreativnost,
oni koji stvaraju zaslužuju podršku i nagradu a ne zavist i prekore,
mali sistem je vitalan sistem.
Sve to podrazumijeva neophodan i ubrzan razvoj Crne Gore.
Naši razvojni prioriteti ostaju:
turizam,
poljoprivreda
ekologija
saobraćaj i brodarstvo
ZA PORESKE REFORME
Porezi moraju biti stimulativni.
Porezi treba da nagradjuju rad i uspjeh, ne da ga kažnjavaju ili destimulišu.
Poreski obaveznici su temelj države a ne žrtva države.
Efikasna poreska reforma jeste uslov socijalno stabilnog i pravedog društva.
Plaćanje poreza je gradjanska obaveza ali i potvrda privrženosti svojoj državi kao što je poreski obveznik temelj svakog modernog društva i razvijene zemlje.
ZA EFIKASNU I JEFTINU DRŽAVU
Državni aparat treba smanjivati.
Treba smanjivati budžetsku i javnu potrošnju.
Poreski obveznik države Crne Gore mora da ima pravo da u svakom trenutku bude informisan o tome gdje se i kako troši "njegov novac".
Država ne treba da vodi privredu.
To pripada onim koji su na čelu privrednih grana i preduzeća,
ali je država dužna da stvara uslove za napredak i bolje šanse svih da u svom poslu uspiju.
ZA JAVNU I KONTROLISANU PRIVATIZACIJU
Privatna svojina je uslov napretka i pretpostavka slobodnog i razvijenog tržišta i države.
Zato privatizaciju treba završiti bez odlaganja uz uvažavanje principa ekonomske racionalnosti i zakonskog postupka, cijeneći realnost da se cijena imovine formira na otvorenom tržištu a ne na birokratskim kabinetima.
Privatizacija mora biti planirana i vremenski dinamizirana.
Privatizacioni proces mora biti pod stalnom skupštinskom kontrolom i nadzorom javnosti.
Polazeći od temeljne važnosti privatnog vlasništva za razvoj modernog i demokratskog društva ostajemo opredijeljeni.
ZA DENACIONALIZACIJU
Koja će se sprovesti bez odlaganja kao i u drugim zemljama tranzicije uvažavajući realnost i pravednost ovog procesa.
ZA SOCIJALNU PRAVDU
Privredu treba do kraja osloboditi socijalne uloge.
Tu obavezu moraju i dalje imati država ali sa više odlučnosti u pojedinim slučajevima.
Ni jedan čovjek u Crnoj Gori se ne smije osjetiti sam i napušten.
Ali ni Crna Gora nema pravo da skupo izdržava i plaća iluziju kako se plata može zaraditi bez obzira na rezultat.
Rad treba platiti ali svaki rad ne vrijedi jednako.
Rad koji ne daje rezultate teško da može imati kupaca.
Onima koji trenutno ne uspjevaju sa svojim radom država treba da pomogne da bi već sjutra iskoristili novu šansu i svoje porodice hranili uspješnošću svoga rada
a  ne  socijalnim primanjima uvijek nedostatnog državnog budžeta.
Stabilan budžet zahtijeva stabilnu ekonomiju.
Samo stabilna ekonomija garantuje socijalnu pravdu i sigurnost svakog gradjanina.
Puko udjeljivanje socijalne pomoći postaje prevazidjen koncept.
Aktivna vlada mora nastojati da iznalazi kreativna rješenja za poboljšanje socijalne situacije trudeći se da reformiše socijalnu mrežu i primjenjujući različite metode doškolovavanja, prekvalifikacije i stimulisanja preduzetništva.
ZA NEZAVISNE SINDIKATE
Zajedno sa Vladom slobodni i nezavisni sindikati imaju dužnost da socijalni razlozi ne ugroze reforme, razvoj i napredak.
Ekonomske reforme dugoročno stabilizuju materijalne i socijalne prilike zaposlenih.
ZA REFORME JAVNE UPRAVE
Državni  aparat  treba brže  modernizovati.
Cijenu administrativnog aparata treba prilagoditi moćima društva.
Državni činovnici su tu zbog građana a  ne zbog sebe.
Koliko  su  u njihovoj službi i koliko su  efikasni  od toga će zavisiti i njihov reizbor.
Prihvatiti načelo da se  vlasti   mijenjaju a  državni činovnici  ostaju  nezavisno od svoje stručne  kopmententnosti  -  znači  pristati  na vlast birokratije.
Zato je reforma državnog aparata uslov efikasnosti države.
Državni  aparat  mora biti efikasan, jeftin, smjenljiv i odgovoran.
Ne biraju činovnici gradjane već gradjani plaćaju administraciju.
ZA REFORME U PROSVETI,KULTURI I NAUCI
Obrazovanje mora biti prilagodjeno zahtjevima modernog života i standardima razvijenih država.
U eri savremenih komunikacija i Interneta, ko nije spreman da stalno uči nema ni puta u budućnost.
Započeta reforma u ovoj oblasti  i njena dalja primjena i razvoj moraju biti okrenuti stvaranju kreativne ličnosti slobodne da bira i odlučuje.
Doba globalizacije traži nove načine predstavljanja kulturnih potencijala Crne Gore.
Razvoj kulture podrazumijeva ne samo razvoj institucionalnih nivoa njenog života bez kojih ni jedna nacionalna kultura nije moguća.
Nego podrazumijeva podršku i kulture projekata koji objedinjavaju cjelokupne kulturne potencijale Crne Gore   bez razlika u političkoj, idejnoj, duhovnoj, vjerskoj ili nekoj drugoj osnovi.
Jezik kulture i jezik otvorenog komunikativnog društva koji bez straha da bude optužen za zatvorenost brine o svojoj kulturnoj prepoznatljivosti  i identitetu - ostaje otvoren za sve veliko umjetničko i kulturološko u svjetskoj civilizaciji.
ZA ŽIVOT NA SELU KAO ŠANSU A NE KAO KAZNU
U Crnoj Gori je svaki njen dio i svaki njen kraj podjednako važan.
Zato treba da nastavimo sa aktivnim odnosom prema razvoju sela, uporedo poboljšavajući uslove za život i otvarajući mogućnosti za veću proizvodnju.
Uz to moramo raditi sve da očuvamo prirodni ambijent, istovremeno njegujući autentičnist tradicije.
ZA  CRNU GORU  SVIH NAS
Crna Gora je biila i ostala naša kuća u kojoj živimo sa  razlikama, u  vjeri,  nacionalnom  osjećanju, političkom  izboru ,  ali   živimo sa  najbližima  i dijelimo zajedničku sudbinu.
Dometi  demokratije   u   Crnoj Gori, kao u svakoj razvijenoj državi, mjeriće  se  ostvarenim  slobodama  i  pravima  manjinskih  naroda, koji   su   sa   svim   gradjnima   Crne  Gore  spremni  da  preuzmu odgovornost i daju svoj doprinos razvoju bolje i srećnije Crne Gore, i koji će je osjećati i izgradjivati kao svoju državu.
Mi znamo i vjerujemo  u to  da je sloboda manjinskih naroda  uslov slobode svakog gradjanina Crne Gore i svih nas u njoj.
Crna Gora i njena državna tradicija nas stoga ispunjavaju obavezom i ponosom a njena moderna demokratska i evropska budućnost dužnošću i velikom nadom.
Zato Crna Gora za nas nije bilo kakva kuća.
CRNA GORA JE NAŠA DRŽAVA
Crna Gora je naša država za čije se dobro borimo demokratijom, reformama, slobodama, političkom tolerantnošću i dijalogom sa političkim neistomišljenicima.
To je današnja Crna Gora okrenuta idejama i vremenu koje dolazi.
Crna Gora koja nije zaboravila prošlost.
Svojom žrtvom na početku prošlog vijeka, kao i gradjanskim podjelama i patnjom mnogih sredinom njegovog trajanja Crna Gora je pokazala  da je možda više od drugih  mislila i brinula o drugima znajući da je to uvijek tražilo ali i uzimalo više od zahtjeva da mislite samo na sebe.
Vijek iza nas u svojoj poslednjoj deceniji odnio je  sa sobom uz tragične žrtve veliku ideju jugoslovenske integracije.
Nastale su nove države a stare evropske države kao što su Crna Gora i Srbija su još skirvale svoje pravo na priznanje stvarnih činjenica: da su u modernoj postberlinskoj Evropi bili medju prvim priznatim državama toga doba i da su danas nakon svega što se desilo faktički dvije samostalne države koje brinu i odlučuju o sebi.
Naš prijedlog zato ne dolazi iz istorije.
Naprotiv!
On uvažava realnost i okrenut je sjutrašnjem danu.
Crna Gora ima pravo da upravlja svojom sudbinom.
To pravo Crna Gora ne želi više na nikoga da prenese osim u onoj mjeri u kojoj to budu tražili standardi i pravila evropskih integracija.
BUDUĆNOST CRNE GORE JE U ZAJEDNICI EVROPSKIH I SVJETSKIH NARODA
Budućnost Crne Gore ne smije biti ponovni gubitak njene države.
Naprotiv, kao dio savremene i udružene Evrope Crna Gora u takvoj zajednici modernih i razvijenih naroda vidi svoje mjesto kao samostalna medjunarodno priznata i suverena država.
Naravno odluke o državnom izboru Crne Gore ne pripadaju ni jednoj partiji ni vlasti, pojedincu ili instituciji.
To pravo pripada gradjanima Crne Gore.
Zato odluka o budućem statusu Crne Gore mora biti demokratska, javna, transparentna.
Referendum je demokratsko sredstvo i njegove odluke kao i procedura koja mu bude prethodila mora biti rezultat demokratskog dogovora i brige svih za punu stabilnost i prosperitet Crne Gore.
CRNA GORA VJERUJE U DEMOKRATSKE,JAVNE, TRANSPARENTNE ODLUKE SVOJIH GRADJANA
Mi se iskreno nadamo da naša uvjerenja dijele i drugi u Crnoj Gori i da referendum ne smije odmoći nego pomoći Crnoj Gori.
Referendum mora da uspije a ne da podijeli.
Treba živjeti poslije Referenduma jer Refereduma je bilo i biće,
a državu i mir u Crnoj Gori treba sačuvati jednako za sve.
CRNA GORA VJERUJE U DIJALOG
Crna Gora je iskreno otvorena za sve razgovore, vjerujući u dijalog kao najblagotvornije političko sredstvo rješavanja problema.
Mi vjerujemo da i naš predlog za razgovor sa političkim i demokratskim snagama Srbije neće biti odbijen.
Crna Gora i Srbija treba da žive u prijateljstvu, povezani ne samo svojim sjećanjima, emocijama, već i prije svega svojim zajedničkim interesima.
Zato mogući savez ne ugrožava ni jednu ni drugu državu niti prijeti razdvajanjem ni nestabilnošću.
Savez dvije stare evropske države sa zajedničkim funikcijama o kojima će odlučivati samostalno kao nezavisne države podstiče integracije na ovom prostoru i afirmiše evropske standarde povezivanja naroda i zemalja.
CRNA GORA JE PROTIVNIK BILO KOJE  ISKLJUČIVOSTI I JEDNOSTRANOSTI
Započetim   dijalogom   u   Crnoj  Gori  najjačih  političkih  snaga pokazuje   se   još  jedan  siguran  korak  zrelosti   demokratskog iskustva  Crne  Gore  kojoj  smo  mi  okupljeni  u  Partiji koja  nas povezuje  iskreno privrženi   i   koji  mu svojom voljom ,  izborom, pameću  i  emocijom dajemo snagu  bez   koje bi demokratski put Crne  Gore    nebi   mogao  biti  zamisliv.
Mi  ostajemo   privrženi demokratskom  putu  uvažavanja  volje  svojih građana
i  iskreni protivnici bilo  koje isključivosti ili jednostranosti koja  bi mogla  da ugrozi  njen mir  na ovome prostoru.
CRNA GORA VJERUJE U EVROPSKE INTEGRACIJE I SARADNJU SA SVIJETOM
Crna Gora ostaje privržena saradnji u regionu sa najrazvijenijim zemljama i medjunarodnom zajednicom u cjelini.
Svoju budućnost Crna Gora vidi u aktivnom uključivanju u UN EU, OEBS, Svjetsku Trgovinsku Oganizaciju, Medjunarodni monetarni fond, Svjetsku banku, i druge medjunarodne trgovinske i političke organizacije i institucije.
Na tom putu Crna Gora prepoznaje i preuzima u granicama svoje realne moći odgovornost za stabilnost i prosperitet regiona kojemu pripada.
Tu odgovornost Crna Gora želi kao i do sada da podijeli sa najuticajnijim centrima medjunarodne političke moći kao i sa svojim najbližim susjedima, afirmišući dobrosusjedske odnose,  iskrenu saradnju, medjusobno razumijevanje i interes da je u zajedničkom dobru svakodnevno unapredjivanje saradnje na principima modernog a ne prošlog vremena.
Sami nećemo i ne želimo, sa svijetom hoćemo i možemo ne očekujući samo darove već preuzimajući i odgovornost i pokazujući da možemo biti dobar primjer za svakodnevno razvijanje i jačanje demokratskih institucija, običaja i kulture u regionu.
ZA STABILNOST U REGIONU
Iskreno vjerujući  u  ciljeve  demokratske  integracije, stabilnosti  u regionu i  poštovanju medjunarodne zajednice  na  ovom  prostoru i podsticanju   njenih  dobrih   i   miroljubivih  rješenja za budućnost naroda   ovog   regiona   Crna   Gora    ostaje   privržena  idealima saradnje, otvorenosti , integracija   i   jačanja  stabilnosti  služeći  se u  najboljoj   namjeri tim idealima kao dobar demokratski primjer.
ZA DEMOKRATSKU PARTIJU SOCIJALISTA
Za nas u DPS politika nije bila i niti će biti borba na život i smrt.
To je bila borba za bolje sjutra svih a ne samo  jednih.
Politika je za nas ostala dijalog a ne rat sa drugima.
To iskustvo smo gradili u našim redovima.
Ponosni  smo  što pripadamo Partiji koja je od nas tražila  različita  mišljenja  i  nije pokazivala strah zbog  toga   što njome  više ne upravlja  ni  jedno mišljenje ,  ni  jedan  pojedinac  i   što  je  davno iskoračila iz zablude jednoumlja.
Ponosni  smo  što predstavljamo Partiju u kojoj se ravnopravno   osjećaju svi djelovi multietničkog lika Crne Gore u kojoj se ne dijelimo već   okupljamo   kao  Crnogorci,  Srbi,  Muslimani, Albanci,  Hrvati, i drugi ali prije svega kao gradjani čije   su misli,  emocije  i aktivnosti okrenute dobru svih.
Ponosni     smo     što     našoj    Partiji     snagu, prepoznatljivost,   ideje,   senzibilitet   i   kulturu svakim  danom  sve   više   dominantno  definišu interesi, energija i prisutnost mladih ljudi bez čije snage ne bismo bili ovo što danas jesmo.
Ponosni  smo što znamo  da  je  žena u Crnoj Gori bila   i   danas  je  stub  porodice  i  društva.
Bez predrasuda Crna Gora  u koju mi vjerujemo jeste Crna Gora   jednakih   šansi   za   sve,
jeste   Crna   Gora afirmacije,  sposobnosti,  odlučnosti, uspješnosti i ravnopravnosti  današnje  moderne  žene  u  Crnoj Gori.
Ponosni smo  što sport u nama vidi snagu bez koje bi najveća sportska dostignuća i evropskih rezultati naših sportista bila nemoguća.
Ostajemo zahvalni na njihovoj spremnosti da toj političkoj snazi i volji okupljenoj u Demokratskoj partiji socijalista daju dodatnu podršku i svojim ličnim, javnim i kolektivnim prisustvom.
Ponosni smo da naša mišljenja u Partiji često nijesu bila ista, ne zbog ciljeva koji nas okupljaju, već zbog različitih vidjenja puteva za njihovo ostvarenje.
Sve to do sada nije slabilo, nego je jačalo Demokratsku partiju socijalista.
Njena budućnost će biti upravo u daljem jačanju takvog načina razumijevanja demokratije unutar Partije koja daje snagu, priznaje i brani pravo pojedinačnog ili kolektivnog manjinskog mišljenja.
Od svih sukoba u istoriji najbolje rezultate su davali sukobi i mišljenja.
Na njima su se gradile dobre odluke najvećih kultura i civilizacija, na njima su se gradile i dobre odluke ove Partije i na njima će se donositi planovi za bolji život svih u Crnoj Gori kojoj pripadamo  i za čije ukupno dobro i napredak je vezana naša aktivnost i odgovornost.
Naše dužnosti, ispunjavaju nas obavezom da sa tolerancijom koja nas približava političkom protivniku znamo da demokratija živi tamo u onom narodu, u onoj zemlji, u onoj partiji koja ima  snage da protivniku pruži ruku kad je bolji.
Jer tada gubi samo jedan, onaj na vlasti ili u opoziciji a  dobijaju svi zajedno jer dobija Crna Gora u kojoj su rodjeni, u kojoj žive i koji na različite načine žele dobro.
Zato je za nas demokratija prva i posljednja riječ u ovom programu akcije koji okuplja, približava i čini sve nas odgovornijim da u dijalogu i dogovoru jedni sa drugima a ne jedni protiv drugih svakodnevno činimo dobro za Crnu Goru.
Jer je to dobro i za nas.
To je i najsigurniji put za stabilan, miran i demokratski hod
UKORAK S EVROPOM.
