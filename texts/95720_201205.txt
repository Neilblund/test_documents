На скупштини кандидата за посланике, одржаној 15. јануара у Београду, усвојна је изборна платформа листе Ниједан од понуђених одговора.
Болест и узрок болести
Темељ већине крупних политичких проблема са којима се суочавамо је лош политички систем.
Лоша власт и лоша опозиција у Скупштини су последице лошег изборног система и лоших правних прописа
који уређују оснивање и финансирање политичких странака,
изборе јавних тужилаца и судија,
систематизацију рада и начин запошаљавања у државној и локалној администрацији,
као и руковођење јавним предузећима.
Сиромаштво, до данас незабележена незапосленост, лоша здравствена заштита и недовољан број квалификованих радника су последице скупог државног апарата,
корумпиране биркоратије
и масовног запошљавања људи „по партијској линији“, како понижених, тако и оних без образа.
Неконтролисани криминал у политици, неравноправност и очајно стање медија су последице потчињености правосуђа вољи политичара.
Јалово заступање неозбиљно дефинисаних државних и националних интереса је последица политике вођене резултатима анкета.
Овакав, лош политички систем, одржаван је мањком активности бирача и гласањем за „мање зло“.
Темељ за изградњу здравог друштва
Пут ка решавању проблема почиње одрицањем подршке било каквом злу и организовањем већине ради удружене борбе за себе.
Други корак је јасно дефинисање заједничких циљева, уз успостављање поверења и ширење свести о вредности и домету оваквог подухвата.
Персонализовани изборни систем
Постојећи изборни систем нуди право гласа за затворене листе.
Бирач нема непосредан утицај на избор појединачног посланика или распоред кандидата на листи.
Тако у посланичке клупе доспевају људи које ми не познајемо и које, заправо, нисмо ми бирали.
НОПО ће предложити Закон о избору народних посланика заснован на принципу отворених изборних листа.
Сваки кандидат улази у поступак рангирања стицањем најмање 2.000 гласова, као појединац.
Ако се пореде са већинским системима, отворене листе у свету имају две мане.
Први велики проблем је регионални диверзитет.
Друго, бирачи не могу сами да кандидују појединца.
Оба проблема ћемо решити тиме што ће, по закону, 1.000 бирача моћи да кандидују независну личност, чиме ћемо добити најфинији спој већинског система и отворених листа.
Ефикасно запошљавање
Основне делатности Националне службе за запошљавање (НСЗ) су брига о незапосленима и понуда послова.
На дан одржавања скупштине, НСЗ на Интернету нуди 35 радних места, док позната приватна предузећа, која се баве запошљавањем, оглашавају и до 1095 радних места.
Национална служба за запошљавање је претпрошле године, по извештају Уједињених нација, за своје особље и за оперативне трошкове потрошила више од шест милијарди динара.
Тада највеће приватно предузеће, које се бави запошљавањем, али и другим делатностима, овакве трошкове мери десетинама милиона динара.
НОПО ће законом обавезати НСЗ да сваком правном лицу, укључујући ту и приватна предузећа за запошљавање, омогући бесплатан упис огласа за посао у јавно доступну базу података,
поставити квоте за видљивост и удео у реализацији,
а послодавцима ће бити доступне радне биографије свих незапослених, у сваком тренутку, и то уз заштиту личних података људи који траже посао.
Непосредно бирање општинских јавних тужилаца
Сада се Државно веће тужилаца састоји од једанаест чланова, које бирају политичари и њихови финансијери.
Већина не жели да у Србији постоје недодирљиви.
Једини начин да тужилаштво покреће поступке против политичара је да избор тужилаца зависи од свих бирача.
Зато ће НОПО предложити Закон о избору јавних тужилаца, којим ће се непосредан избор општинских јавних тужилаца пренети на бираче.
Чишћење администрације и јавних предузећа
Међу многим предизборним обећањима, лажним – разуме се, једна од најважнијих тема је тзв. департизација.
Вероватно сте већ чули да исти они људи који су јавне буџете оптеретили армијом партијских војника, сада најављују да ће тим својим сигурним гласовима, одмах после избора, поделити отказе.
Представници бирача могу покренути процес департизације искључиво ако не зависе од оних који пију крв пореских обвезника и ако свој положај нису засновали на обећаним пословима.
Европска унија и НАТО
Демократска пракса налаже да се свако крупно политичко питање пред бираче стави кроз референдум, и то после вишемесечне јавне расправе, у којој учествују сви релевантни друштвени и политички чиниоци.
Не улазећи у претпоставке о опредељењу према Европској унији и према НАТО-у, ми ћемо о оба питања расписати референдум, па ако су грађани недвосмислено за било који од два или оба савеза, у смеру придруживања ће се радити брзо, делотворно и без освртања.
Ако су грађани против било ког или против оба савеза, држава ће обуставити преговоре.
Иницијатива за спас
Средином априла је председник НОПО-а, на конференцији за штампу у Медија центру у Београду, подржао нацрт Иницијативе за спас Србије, коју сачињава Нова српска политичка мисао.
Захтевамо:
1. да се о најважнијим државним питањима од  значаја за све грађане одлучује непосредно демократски, а не унутар  уских интересних и олигархијских група;
2. што хитније расписивање референдума о  приступању ЕУ и НАТО (са забраном поновног расписивања у року од 10  година) уз обавезу свих државних институција да се стриктно придржавају и  раде на примени тих одлука какве год оне биле;
3. уношење у кривични закон казнених  одредби против пропагирања сецесионизма, распарчавања, издаје или  окупације земље,
као и о вређању достојанства земље и националне части;
4. одузимање националне фреквенције емитерима и новчано кажњавање медија за горе наведене врсте преступа;
5. увођење обавезног годишњег тестирања на дрогу за  министре, посланике и одборнике, као и за све јавне службенике  (укључујући и просветне и здравствене раднике);
6. обавеза НВО, медија и других  организација, регистрованих у Србији, да свако финансирање из  иностранства посебно назначе на сајту, у емисијама или у штампаном издању, са навођењем износа и називом финансијера;
7. стриктни реципроцитет у економским и  политичким односима са земљама у окружењу у којима постоји неравноправан  и непријатељски третман српске робе и капитала, као што је случај у  Хрватској и Словенији;
8. смањење броја посланика
и поделу Србије  на 150 изборних јединица, у којима се бира посланик са именом и  презименом, као представник грађана, а не странака;
примену истог  принципа и на одборнике у скупштинама општина;
могућност смене посланика  и пре истека мандата;
9. укидање обавезних, бесмислених и  понижавајућих „женских квота“ у свим телима и институцијама, или, пак,  увођење сличних обавезних квота и за друге категорије;
10. поништавање неуставних и „државоликих“ (грб,  застава, „главни град“) одредби Статута АП Војводине
и доношење новог  документа који не би садржавао елементе нестабилности, дуплирања  надлежности и увећања бирократије;
11. „дебеоградизација“ власти која не би ишла на уштрб  државног јединства;
измештање појединих институција и министарстава у  регионалне центре ван Београда;
12. хитно оснивање Српске развојне банке, о чему се  годинама говори, али што се непрестано опструира од стране страног  банкарског лобија који на тај начин исисава ионако недостајућа средства  из српске државе и привреде;
13. апсолутни нагласак на производни сектор,
а посебно  на пољопривреду и прехрамбену индустрију као годинама запостављену, а  највећу развојну шансу;
већу оријентацију на исток, нарочито на за нас  отворено и компатибилно тржиште бившег СССР
и земаља Средњег и Блиског  истока;
   
14. увођење „кризног“ пореза на профите страних банака и осигуравајућих друштава;
15. обавеза послодавца да раднику којег отпушта као технолошки вишак исплати отпремнину у висини двогодишње радникове плате;
16. фиксно везивање пензија за раст плата у државној управи и обрнуто;
17. обавезна стерилизација за силоватеље у поврату;
отварање дебате о поновном увођењу смртне казне за најтеже и посебно  окрутне злочине;
18. забрана хомосексуалне пропаганде и промоције међу малолетним лицима;
19. обавезно коришћење ћирилице као уставом прописаног писма у свим облицима јавне комуникације (осим за националне мањине);
20. обавезна основна војна обука у трајању од три до шест месеци.
