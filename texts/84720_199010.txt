I. სამართლის დარგში
სამართალდამცავ ორგანოებში გაბატონებული უსამართლობის მიზეზი ის არის, რომ საქართველოს პროკურორს ნიშნავს საბჭოთა კავშირის პროკურორი, ხოლო რაიონების პროკურორებს - მოსკოვის მიერ დანიშნული საქართველოს პროკურორი.
ამგვარად, საქართველოში პროკურატურა ანგარიშვალდებული არ არის საქართველოს ხელისუფლებისა და ქართველი ხალხის წინაშე.
ახალი უზენაესი საბჭოს პირველსავე სესიაზე უნდა დაწესდეს საქართველოს გენერალური პროკურორის თანამდებობა,
რომელსაც უნდა ნიშნავდეს საქართველოს უზენაესი საბჭო, და გაუქმდეს საქართველოს პროკურორის თანამდებობა.
უნდა შემოღებულ იქნას ნაფიც მსაჯულთა სასამართლო.
დღეს ძიებაში მყოფი პატიმარი დაუცველია გამომძიებლის წინაშე.
პირველსავე სესიაზე მიღებულ უნდა იქნას საქართველოს კანონი, რომლის თანახმად ვექილი (ადვოკატი) დაესწრება დაკითხვას საქმის აღძვრის პირველი დღიდანვე.
პირველსავე სესიაზე უნდა შეიქმნას სპეციალური მუდმივმოქმედი საპარლამენტო კომისია, ხოლო ადგილობრივ საბჭოებთან (რომელთა არჩევნები მოხდება უახლოეს თვეებში) - ადგილობრივი კომისიები მუდმივი კონტროლისათვის მილიციისა და პროკურატურის ორგანოთა მუშაობაზე.
ამით რაიონებში პირობები შეიქმნება საზოგადოების მიერ ადგილობრივი მაფიების ძალმომრეობის აღსაკვეთად.
ეს კომისიები მუშაობას გააგრძელებენ მანამდე სანამ ამის საჭიროება იარსებებს.
ნამდვილი, სრული სამართლიანობა საქართველოში დამყარდება მხოლოდ მაშინ, როცა სამართალდამცავ ორგანოებში თავის ადგილს დაიკავებენ ახალი კადრები მსოფლიოს კულტურულ ცენტრებში სწავლამიღებული ან საქართველოშივე აღზრდილი ნიჭიერი და მორალურად მტკიცე ახალგაზრდების სახით
და როცა თვითონ ხალხი შეეჩვევა თავისი უფლებების დაცვას დემოკრატიული მექანიზმის მეშვეობით,
მაგრამ ის ოთხი ღონისძიება, რომელიც ზემოთ ჩამოვთვალეთ, მაინც გადამწყვეტი ნაბიჯი იქნება დღეს გამეფებული ბარბაროსული უსამართლობის მოსპობის გზაზე.
II.ეკონომიკის დარგში
(საკუთრების ფორმები და შემოსავლის სახეები)
დღეს საქართველოში გაბატონებულია საკუთრების „სოციალისტური“ ფორმა ანუ სახელმწიფო საკუთრება წარმოების თითქმის ყველა საშუალებაზე.
ამგვარი საკუთრების შედეგი ცნობილია: ეს არის მეურნეობის დაუძლურება, სიღატაკე, მომხმარებლის უპრეცედენტო ყვლეფა და სახელმწიფო ქონების ქურდობა.
არსებობს ე. წ. „ჩრდილოვანი წარმოებაც“.
იგი დღეს უკანონოა და ამგვარად მჭიდროდაა გადაჯაჭვული მექრთამეობასთან და მაფიისათვის დამახასიათებელ სხვა მოვლენებთან.
ოპოზიციური პარტიებისა და ჯგუფების ერთი ნაწილი დღეს მოითხოვს, რომ წარმოებას, რომელიც დღეს „მარცხენაა“, ბორკილი აეხსნას და ჩვენი საზოგადოება ე. წ. საბაზრო ეკონომიკის ანუ თავისუფალი, შეუზღუდავი ეკონომიკის რელსებზე გადავიდეს.
ეს პოზიცია ცალმხრივია.
სახალხო ფრონტს არ მიაჩნია მიზანშეწონილად, რომ საქართველოს სამეურნეო ცხოვრება იმ გზით გადავიდეს საბაზრო ეკონომიკის რესლსებზე, რომელსაც საბჭოთა კავშირის მთავრობის პროგრამა ან მისი ალტერნატიული სხვა საკავშირო პროგრამები ითვალისწინებენ.
ჯერ ერთი, თუ ეს მოხდა, საქართველოს ეკონომიკას უმოკლეს ვადაში დაეპატრონებიან ე. წ. უცხო საწარმოები,
უპირატესად რუსეთის ფირმების სახით, რომელთაც ამ საქმეში ფინანსურ დახმარებას გაუწევს რუსეთის სახელმწიფო.
საქართველოს საწარმოები თანდათან გადავა იმის ხელში, ვინც ყველაზე მეტ ფასს გაიღებს მათ შესაძენად, ანუ ამ უცხო ელემენტის ხელში.
მეორეც, საქართველოს კომერციასა და წარმოებაში გაბატონდება ე. წ. კომპრადოორული ელემენტი, ანუ ისეთი მოსაქმეები, რომლებიც დასპეცებულნი არიან, უცხო, ძლიერი ფირმებისათვის გზების გაკაფვაში თავინთ ქვეყანაში.
ამგვარ კომერციაში ჩაბმული პიროვნებები, ბუნებრივია იზრუნებენ მხოლოდ საკუთარი ინტერესებისათვის და არა საქართველოს ინტერესებისათვის,
რაც, თუ მივიღებთ მხედველობაში საქართველოს ეკონომიკის დღევანდელ განუვითარებლობას, ქვეყნის ბუნებრივი რესურსების განიავება იქნება.
ამიტომ თავისუფალ ანუ საბაზრო ეკონომიკას, რომელიც ქვეყნის განვითარებისთის აუცილებელია, საქართველოში გარკვეულ ფარგლებში უნდა არეგულირებდეს სახელმწიფო,
სახელდობრ, საქართველოს სახელმწიფო, რომელიც ამ თავის მარეგულირებელ ფუნქციებს ახორციელებს საქართველოს, და არა საბჭოთა კავშირის ეროვნულ-სახელმწიფოებრივ ინტერესებზე ორიენტაციით.
კონკრეტულად, უზენაესმა საბჭომ მკაფიოდ უნდა განასხვავოს საკუთრების სხვადასხვა ფორმების (სახელმწიფოსა და კერძოს) გამოყენების სფეროში და განსხვავებულად აწარმოოს საკანონმდებლო პოლიტიკა ამ სფეროებში.
სახელდობრ, უნდა დაკანონდეს, რომ:
საქართველოს ბუნებრივი სიმდიდრის მესაკუთრეა მხოლოდ საქართველოს სახელმწიფო.
ამ სიმდიდრის გამოყენება ხდება მხოლოდ სახელმწიფო დასტურით და ბიუჯეტში თანხის გადახდით.
ამ ძირითადი შეზღუდვის გარდა წარმოების ყველა სახე ყოველმხრივ თავისუფალია.
მასში მოქმედებს მხოლოდ საბაზრო, თავისუფალი ეკონომიკის კანონები, რაც ჯანსაღი ეკონომიკის არსებობის აუცილებელი პირობაა.
სოფლის მეურნეობა
დღეს საქართველოში სოფლის მეურნეობის გაძღოლის რამდენიმე სხვადასხვა ორგანიზაციული ფორმა არსებობს.
ესენია: კოლმეურნეობა, საბჭოთა მეურნეობა, პირადი დამხმარე მეურნეობა, ოჯახური, გლეხური მეურნეობა.
გლეხური მეურნეობის იმ დამახინჯებულმა ფორმამ, რომელიც შემოღებულია საქართველოს რამდენიმე მთიან რაიონებში, სასურველი ნაყოფი ვერ გამოიღო.
ჯერ ერთი, იმიტომ, რომ გლეხის საკუთრებაში არ გადავიდა სასოფლო-სამეურნეო ტექნიკა,
მეორეც იმიტომ, რომ გლეხის მიერ, სახელმწიფოსთვის მისასყიდი პროდუქტების ფასები ურთიერთშეთანხმებით კი არ დგინდება, არამედ, ფაქტობრივად, სახელმწიფოს მიერ წესდება.
იჯარას დღეს ოპოზიციური პარტიების ერთი ნაწილი მეურნეობის ყველაზე მიზანშეწონილ ფორმად თვლის.
მაგრამ საქართველოს სახალხო ფრონტს მიაჩნია, რომ საქართველოში იჯარის გაბატონება სასურველი არ არის არა მარტო მისი ნაკლებად ეფექტიანობის გამო.
არამედ იმიტომ, რომ მცირე-მიწიანი საქართველოს მთელი სავარგული დარიგდება მცირერიცხოვან მოიჯარადრეებზე, სოფლის დანარჩენი მოსახლეობა კი უმიწოდ დარჩება.
ამიტომ საქართველოს სახალხო ფრონტის უყოყმანო პოზიცია შემდეგია: სოფლის მოსახლეობის მოთხოვნილება მიწაზე დღეს, პირველ ყოვლისა, უნდა დაკმაყოფილდეს საკარმიდამო და სამოსახლო ნაკვეთების დარიგებით
ყველა იმისთის, ვისაც ამის უფლება აქვს: გასაყოფი ოჯახებისათვის,
ქალაქიდან სოფელში დაბრუნების მსურველებისათვის და ა. შ.
ეს უნდა გაკეთდეს იმ შემთხვევაშიც კი, საამისოდ რომ ამა თუ იმ საბჭოთა მეურნეობის ან კოლმეურნეობის მთელი სავარგულის გაცემა გახდეს საჭირო.
საქართველოს მიწას არა აქვს სხვა უფრო დიდი და საპატიო დანიშნულება, ვიდრე ქართველი კაცის და მისი ოჯახის გამოკვება.
თუ ახალი უზენაესი საბჭოს არჩევნებში საქართველოს სახალხო ფრონტმა გაიმარჯვა (სხვა ოპოზიციურ ძალებთან ერთად), უზენაესი საბჭოს შეკრების პირველსავე დღეს შეიქმნება სპეციალური საპარლამენტო კომისია, რომელიც დაუყოვნებლივ შეუდგება ზემოხსენებული ნაკვეთების დარიგების ამ წმინდა საქმეს.
ნაკვეთის ზომა უნდა განისაზღვროს მიწის ნაყოფიერების მიხედვით.
დანარჩენ მიწაზე მეურნეობის გაძღოლისა და მიწათსარგებლობის ყველაზე ეფექტიანი ფორმები ინდა მოიძებნოს იმის მიხედვით, თუ რა ბუნებრივი, ეკონომიკური და სოციალური პირობებია მოცემულ რაიონსა და სოფელში.
რაც შეეხება არსებულ გლეხურ მეურნეობებს, მათ არ უნდა დაეკისროთ კოლმეურნეობასა და საბჭოთა მეურნეობაზე რიცხული ვალი.
III. Ⴑაგანგებო ზომები ეკონომიკური კრიზისის წინააღმდეგ
მეცნიერული პროგნოზიც და უშუალო დაკვირვებაც გვეუბნება, რომ დღევანდელი საბჭოთა კავშირის მთელ ტერიტორიაზე, საქართველოს ჩათვლით, მოსალოდნელია ღრმა ეკონომიკური კრიზისი,
რომელიც საკვების უმწვავეს ნაკლებობასაც მოიცავს.
მოსალოდნელია აგრეთვე მასობრივი უმუშევრობა, რაც საბაზრო ეკონომიკაზე გადასვლის, ანუ მსოლფიოს თავისუფალი ბაზრის სისტემაში ჩართვის და წამგებიან საწარმოთა დახურვის გარდუვალი შედეგია.
საბჭოთა მთავრობა ვერ გაექცევა მსოფლიოს ეკონომიკურ სისტემაში ჩართვას.
მაშასადამე, მას არც ის შეუძლია, რომ თავი აარიდოს ზემოხსენებულ კრიზისს.
საქართველოს მომავალი ხელისუფლება მოვალეა, საქართველო გადაარჩინოს ამ კრიზისს ან შეძლებისდაგვარად შეარბილოს იგი.
ამისათვის აუცილებელია დაუყოვნებლივ გატარდეს შემდეგი ღონისძიებები;თბილისის (რუსთავის...) მოსახლეობას უნდა მიეცეს დამხმარე მეურნეობისათვის ნაკვეთები ქალაქის მიმდებარე ნაყოფიერ ტერიტორიაზე (პირველ ყოვლისა, ქვემო ქართლში).
ამით ხელი შეეწყობა დამატებითი სურსათის შექმნას, მაშასადამე, შიმშილობის ხიფათის შემცირებასაც,
აგრეთვე საწარმოებიდან გამოთავისუფლებული ადამიანების ნაწილობრივ დასაქმებას.
ასეთი ნაკვეთებით შეინახა ოჯახები თბილისელ მუშა-მოსამსახურეთა დიდმა ნაწილმა მეორე მსოფლიო ომის დროს.
უნდა შეიქმნას სპეციალური საპარლამენტო კომისია, რომელიც განსაზღვრავს საქართველოში საზღვარგარეთიდან პროდუქტების თავისუფალი (მოსკოვისაგან დამოუკიდებელი) შემოტანის ოპტიმალურ გზებს ბარტერული გაცვლის (საქონლის საქონელზე გაცვლის) წესით, საქართველოს ეკონომიკის რესურსების ოპტიმალური გამოყენებით.
პესპექტივაში საჭიროა საქართველოში სხვადასხვა სასოფლო-სამეურნეო კულტურებით დაკავებული ფართობების პროპორციის ძირეული შეცვლა ე. წ.
კოლონიური კულტურების შეზღუდვის
და მარცვლეულის ფართობის გაზრდის მიმართულებით,
რათა საქართველომ არსებითად თვითონ დაიკმაყოფილოს თავი ძირითადი საკვებით.
IV. საქართველო ფაქტობრივი დამოუკიდებლობის მოსაპოვებელი შუალედური ღონისძიებები
უნდა მიღებულ იქნას დადგენილება, რომ საქართველოს ტერიტორიის ნებისმიერი ნაწილით სარგებლობის უფლება პიროვნებისა და უწყებისათვის, სამხედროს ჩათვლით, შეიძლება იყოს მხოლოდ ვადიანი და მხოლოდ ფასიანი.
შესაბამისად, უნდა დადგინდეს ვადები და გადასახდელები ყველა იმ ნაკვეთებით სარგებლობისათვის, რაც დღეს საქართველოში გარეშე უწყებებს (პირველ რიგში, სამხედროს) აქვთ.
უნდა დაინიშნოს საპარლამენტო კომისია საქართველოს სიმდიდრის სრული ინვენტარიზაციისთვის
და როგორც საქართველოდან 70 წლის მანძილზე გატანილი, ისე საქართველოში შემოტანილი მატერიალური ფასეულობების სრული აღრიცხვისათვის.
უნდა დაუყოვნებლივ მოხდეს საქართველოში არსებულ საწარმოთა, ნაგებობათა და სხვა მნიშვნელოვანი არაკერძო მფლობელობაში მყოფ მატერიალურ ფასეულობათა ნაციონალიზაცია, ანუ მათი გადასვლა საქართველოს საკუთრებაში.
უნდა გაუქმდეს საკავშირო და საკავშირო-რესპუბლიკური სამინისტროებისადმი საქართველოს სათანადო უწყებათა დაქვემდებარება.
უნდა დადგინდეს, რომ ნებისმიერი უწყება თავის საქმიანობაში ანგარიშვალდებულია მხოლოდ საქართველოს ხელისუფლებისა და არა სსრკ ხელისუფლების შესაბამის ორგანოს წინაშე.
უნდა შეიქმნას საქართველოს საზღვრების დამზუსტებელი და მათ დაცვაზე პასუხისმგებელი საპარლამენტო კომისია.
უნდა დაწესდეს საქართველოს სახელმწიფო საზღვარი შესაბამისი სტატუსით.
უნდა შეიქმნას სახელმწიფო ბანკი;
უნდა დაწესდეს საქართველოს სახელმწიფო საბაჟო სამსახური,
უნდა მიღებულ იქნას კანონი ინტელექტუალური საკუთრების შესახებ, რომლითაც საქართველო პატენტების გაცემის უფლებას მოიპოვებს.
V. თავდაცვის სფეროში
დღეს საქართველოს ვერ ეყოლება ისეთი შეიარაღებული ძალები, რომ თანამედროვე დიდი ქვეყნის რეგულარული არმიის დარტყმას გაუძლოს,
მაგრამ საქართველოს უნდა ჰყავდეს იმდენი ძალა, რომ მოწინააღმდეგემ სერიოზული საომარი მოქმედების გარეშე ვერ გადათელოს იგი რამდენიმე საათის მანძილზე და საქართველოში ისე ვერ ინავარდოს, როგორც ცარიელ სივრცეში.
მოწინააღმდეგეს არც იმის საშუალება უნდა ჰქონდეს, რომ საქართველოში შეიარაღებული ბანდები შექმნას, როცა მოესურვება და სადაც მოესურვება, და მშვიდობიან მოსახლეობას თავს დაესხას პოლიტიკური შანტაჟის მიზნით.
ამიტომ უზენაესი საბჭოს პირველსავე სესიაზე მიღებულ უნდა იქნას დადგენილება საქართველოს უზენაესი საბჭოსადმი დაქვემდებარებული პირველი სამხედრო შენაერთის, როგორც საქართველოს მომავალი არმიის პირველი ბირთვის, შექმნის შესახებ.
უნდა გამოცხადდეს, რომ ქართველისათვის, აგრეთვე ყველა იმისათვის, ვინც თავის სამშობლოდ საქართველოს თვლის, სამშობლოს დაცვის მოვალეობა მხოლოდ საქართველოს დაცვის მოვალეობაა.
შესაბამისად, უნდა აიკრძალოს ქართველი ჯარისკაცების და იმ ჯარისკაცების, ვინც თავს საქართველოს მოქალაქედ თვლის, სავალდებული სამხედრო სამსახური საქართველოს გარეთ ან ისეთი სამხედრო ნაწილებში, რომლებიც არ ექვემდებარება საქართველოს უზენაეს საბჭოს.
VI. მოქალაქეთა უსაფრთხოებისა და საქართველოს სახელმწიფოებრივი უშიშროების დარგში
პირველსავე სესიაზე მიღებულ იქნას დადგენილება, სულ ცოტა, ათიათასკაციანი „წესრიგის დაცვის კორპუსის“ შექმნის შესახებ, რომელიც შეუძლებელს გახდის ისეთ თავდასხმებს დაუცველ მოსახლეობაზე, როგორსაც ადგილი ჰქონდა საქართველოში 1989 წელს.
ეს კორპუსი უნდა იმყოფებოდეს უზენაესი საბჭოს უშუალო დაქვემდებარებაში.
პირველსავე სესიაზე უნდა მიღებულ იქნას დადგენილება, რომ ნება დაერთოს სამოქალაქო გვარდიის შექმნას.
ეს გვარდია დაკომპლექტება მოხალისეებით, რომლებიც მზად არიან ემსახურონ თავის რეგიონში (სოფელში, უბანში...) მოქალაქეთა უსაფრთხოების დაცვის საქმეს
და რომელთა რაოდენობაც დამტკიცებული იქნება უზენაესი საბჭოს დადგენილებით.
სამოქალაქო გვარდიის ხელმძღვანელობა დაინიშნება უზენაესი საბჭოს მიერ და ანგარიშვალდებული იქნება მხოლოდ უზენაესი საბჭოს წინაშე.
პირველსავე სესიაზე უნდა მიღებულ იქნას დადგენილება საქართველოს ტერიტორიაზე საქართველოს გარდა ყველა სხვა ქვეყნის დაზვერვის, კონტრდაზვერვის, უშიშროების და ყველა სხვა სპეციალური და საიდუმლო სამსახურების საქმიანობის აკრძალვის შესახებ.
ამ დადგენილების საფუძველზე უნდა გაუქმდეს საქართველოში დღეს არსებული სახელმწიფო უშიშროების კომიტეტი, როგორც საქართველოს ხელისუფლების ორგანოებისადმი დაქვემდებარების გარეშე მდგომი და შეიქმნას საქართველოს სახელმწიფოებრივი უშიშროების კომიტეტი.
საქართველოს უზენაესი საბჭოსადმი დაქვემდებარებული ეს კომიტეტი გადაიბარებს დღეს არსებული უშიშროების კომიტეტის მასალებს, თუკი ეს უკანასკნელი გადასცემს მას ამ მასალებს და იტვირთავს საქართველოს ინტერესებისათვის საჭირო ფუნქციებს.
დღეს საქართველოში არსებული სახელმწიფო უშიშროების კომიტეტი საქართველოს უშიშროების დაცვის ორგანო კი არა, საქართველოზე უცხო ძალის, კერძოდ, რუსეთის კონტროლის ორგანოა.
ახალმა უზენაესმა საბჭომ იგი საქართველოს სახელმწიფო უშიშროების დაცვის ორგანოდ უნდა აქციოს.
ამისათვის მას შეუძლია გამოიყენოს სხვა პიროვნებებთან ერთად ის პროფესიონალებიც, რომლებსაც საქართველოს სამსახური სურთ.
VII. პოლიტიკის სფეროში
საქართველოს სახალხო ფრონტის უმაღლესი მიზანია საქართველოს დამოუკიდებელი სახელმწიფოებრიობის აღდგენა,
საქართველოს უნდა ჰქონდეს საკუთარი ფერი მსოფლიოს რუკაზე,
უნდა ჰყავდეს საკუთარი წარმომადგენელი გაერთიანებულ ერთა ორგანიზაციაში;
იგი არავის არ უნდა ემორჩილებოდეს საკუთარი ხალხის ნების გარდა.
ჯერ კიდევ რამდენიმე წლის წინ საქართველოს დამოუკიდებლობის ლოზუნგს მხოლოდ ჩვენი მამულიშვილური გრძნობა, მხოლოდ ჩვენი ადამიანური ღირსება და სიამაყე ედო საფუძვლად:
ქართველი პატრიოტები ამბობდნენ - ჯერ კიდევ გასული საუკუნის დასაყისიდან, მონობას სიკვდილი სჯობია და ნაძრახ სიცოცხლეს სიკვდილი სჯობია.
ახლა სხვა მდგომარეობაა: დღეს ჩვენ დამოუკიდებლობა გვჭირდება არა მარტო ღირსების შენარჩუნებისათვის არამედ თვით არსებობის შენარჩუნებისათვისაც.
ყველამ ვიცით, რომ რუსეთის იმპერია დღეს გამოუვალ ეკონომიკურ და პოლიტიკურ კრიზისშია.
სოციალური წყობილება ეკონომიკაშიც და პოლიტიკაშიც არასასიცოცხლოუნარიანი აღმოჩნდა და, შესაბამისად, იმპერია გარდუვალი კრახისა და ქაოსის კარიბჭესთან მივიდა.
რუსეთშიც და მის კოლონიებშიც თავი წამოწიეს ძალებმა, რომლებიც მანამდე დათრგუნულნი იყვნენ და რომლებიც საქართველოს კარგს არაფერს უქადიან,
მათ შორის ა) რუსულმა ნაციონალიზმმა,
ბ) გეოპოლიტიკურმა დაპირისპირებებმა ერთა შორის და
გ) ეკონომიკის სტიქიურმა კანონებმა, რომლებიც არსებული ხელოვნული ეკონომიკური სტრუქტურის სრულ რღვევას იწვევენ.
საქართველო არ უნდა გადაჰყვეს რუსეთს ამ უფსკრულში.
ამ სტიქიურ პროცესებს, რაც რუსეთში იწყება, რუსეთმა შეიძლება ასე თუ ისე გაუძლოს სრული ეროვნული კატასტროფის გარეშე, ვინაიდან მისი ბედი მისსავე ხელშია,
მაგრამ საქართველო მათ ვერ გაუძლებს, ყველა გამოსავალი, რასაც რუსეთი იპოვის (თუ იპოვა), მხოლოდ მისთვის იქნება გამოსავალი და არა ჩვენთვის.
ჩვენ რაც შეიძლება სწრაფად უნდა მოვცილდეთ მას, რათა მან გამოსავლის ძებნა ისევ ჩვენ ხარჯზე და ჩვენი განადგურების ხარჯზე არ დაიწყოს.
იგი ჩვენ არ გვიცავს ვინმესგან და ვერც დაგვიცავს.
მისი დამოკიდებულება ჩვენთან ისეთი იქნება, როგორსაც მას საკუთარი ინტერესები უკარნახებს.
საკუთარი ინტერესები კი იმას არასოდეს არ უკარნახებს, რომ ჩვენს არსებობას გაუფრთხილდეს და ჩვენს დაცარიელებულ მიწაწყალს, როგორც თავის კანონიერ კოლონიას, ხელი არ წაატანოს.
ყველა ვალდებულება მცირე ერების გაფრთხილებისა, მოქალაქეთა არსებობის ეკონომიკური უზრუნვეყოფისა და ა. შ., რაც საბჭოთა რუსეთს აქამდე უკისრია, მას უკისრია მხოლოდ „სოციალისტური“ დროშით:
ეს ვალდებულებები დაკავშირებული იყო სოციალიზმის იდეოლოგიასთან და სოციალისტურ დემაგოგიასთან,
დღეს ყველანი ვხედავთ, რომ რუსეთი სოციალიზმზე ხელს იღებს, როგორც უპერსპექტივოზე.
ეს კი იმას ნიშნავს, რომ იგი ზემოხსენებულ გარანტიებზეც ხელს იღებს და, შესაბამისად, თავის მოქალაქეთა შორის, პირველყოვლისა, არარუსებს გაიმეტებს საშიმშილოდ, უსამართლო ომებში დასახოცავად რადიაციის ქვეშ დასაყენებლად
და ა. შ., თუკი ეს უკანასკნელნი იმდენად გულუბრყვილობი იქნებიან, რომ კვლავაც რუსეთის შემადგენლობაში დარჩებიან.
ამგვარად, დღეს კითხვა ასე დგას: ნაძრახი სიკვდილი გვირჩევნია თუ სახელოვანი სიცოცხლე?
(სიცოცხლე, რა თქმა უნდა, მთელი ერისა, საქართველოს მთელი მოსახლეობისა, და არა ცალკეული ინდივიდისა, რომელიც მზად არის საერთო საქმისათვის თავის გასაწირავად).
ჩვენ გადავრჩებით მხოლოდ იმ შემთხვევაში, თუ თავისუფალნი ვიქნებით.
საყოველთაოდ ცნობილია, რა საბუთი მოჰყავთ ხოლმე იმათ, ვინც რუსეთის იმპერიისაგან საქართველოს განთავისუფლების წინააღმდეგ გამოდის.
ეს საბუთია მეზობელი აღმოსავლეთის მხრიდან მოსალოდნელი საფრთხე.
ამ საბუთს შემდეგი პასუხი უნდა გაეცეს: არაა მართალი, რომ რუსეთი საქართველოს მეზობელი აღმოსავლეთისაგან იცავს ან დაიცავს.
პირიქით, დიდი ხანია, რაც რუსეთის და აღმოსავლეთის ზოგი ქვეყნის პოლიტიკურ მესვეურებს ფარული ან ღია ურთიერთკავშირი აქვთ საქართველოსადმი დამოკიდებულების საკითხში,
ვინაიდან არც ერთისთვის, არც მეორისთვის - არ არის ხელსაყრელი, რომ შავი ზღვის პირას თავისუფალი და ევროპისაკენ მზირალი საქართველო არსებობდეს.
საკმარისია გავიხსენოთ, თუნდაც ის ფაქტი, რომ 1921 წლის თებერვალში წითელი არმიის შეტევა საქართველოს წინააღმდეგ და თურქული არმიის შეტევა საქართველოს სამხრეთსა და სამხრეთ-დასავლეთში ზუსტად ერთდროულად დაიწყო.
ამიტომ დღეს საქართველოს თუკი ამოუდგება გვერდში ვინმე აღმოსავლეთის ქვეყნებთან კონფლიქტის შემთხვევაში, ისევე როგორც რუსეთთან კონფლიქტის შემთხვევაში, ეს გვერდში ამომდგომი იქნება მხოლოდ მსოფლიო საზოგადოებრიობა და დასავლეთის საყარო, რომელსაც საქართველო შავი ზღვით, ბულგარეთისა და რუმინეთის გავლით დაუკავშირდება.
მართალია მსოფლიო საზოგადოებრიობა დღეს უმრავლეს შემთხვევაში გულგრილია მცირე ერთა ინტერესებისადმი,
მაგრამ საქართველო - და ამიერკავკასია მთლიანად - მაინც დღეს იმდენად მნიშვნელოვანი რეგიონია მსოფლიოსათვის ეკონომიკურადაც და გეოპოლიტიკურადაც, რომ მისი დარჩენა მსოფლიოს ყურადღების გარეთ მოსალოდნელი არაა.
ამგვარად თუმცა ჩვენი მდგომარეობა ორ ტრადიციულ ვეშაპს შორის ძალიან სახიფათოა, დასავლეთზე ორიენტაციის პოლიტიკა დღეს საქართველოსათვის მაინც ერთადერთი პერსპექტიული პოლიტიკაა.
დასასრულ, მთავარი საკითხი, როგორ - ანუ რა იურიდიული ფორმით და როდის - უნდა მოხდეს საქართველოს დამოუკიდებელი სახელმწიფოებრიობის აღდგენა?
ბუნებრივია, რომ ამ თემაზე სრული ინფორმაციის გამოტანა, აქ დღეს ტაქტიკურად მიზანშეწონილი არ იქნება.
მაგრამ ზოგი რამ კი ახლავე შეგვიძლია ვთქვათ.
ჯერ ერთი, დამოუკიდებლობის გამოცხადება, რაც აქამდე საბჭოთა კავშირში შემავალი ე. წ. მოკავშირე რესპუბლიკების კონსტიტუციური უფლება იყო, დღეს სსრკ კონსტიტუციით ამ რესპუბლიკებს პრაქტიკულად აკრძალული აქვთ.
ეს იმას ნიშნავს, რომ საქართველოს დამოუკიდებლობის გამოცხადება საქართველოს პარლამენტის მიერ უნდა მოხდეს იურიდიული და მორალური ბრძოლით - ბრძოლით დარბაზშიც და დარბაზს გარეთაც,
ხალხის ნების მტკიცე და უყოყმანო გამოხატვით, რომელსაც მტერიც და მოყვარეც დაინახავს.
ამისათვის ჩვენ გვჭირდება ძლიერი და მოქნილი უზენაესი საბჭო, რომელიც არც შედრკება, არც შეცდება და არც დაიქანცება ბრძოლის საბოლოო მოგებამდე.
ასეთი უზენაესი საბჭოს ყოლა დღეს უფრო მნიშვნელოვანია ვიდრე იმ ფარატინა ქაღალდის ქონა, რომელიც ამ უკანასკნელ დრომდე გვქონდა და რომელსაც „ერთა თვითგამორკვევის უფლება“, სსრკ შემადგენლობიდან რესპუბლიკის გამოსვლის უფლება ეწოდებოდა.
ამის გარდა გვჭირდება, რა თქმა უნდა მთელი საზოგადოებრიობის მზაობაც, რომ იმპერიასთან კონფლიქტში მყოფ უზენაეს საბჭოს აქტიურად დაუჭერს მხარს.
სხვა სიტყვით რომ ვთქვათ, ჩვენ გვჭირდება მომზადება, არა მარტო პარლამენტში (უზენაეს საბჭოში), არამედ პარლამენტის გარეთაც.
მეორეც, არსებული უკანონო კანონების დაძლევას, რომლებსაც ქართველი ერი უუფლებო ეთნიკური ჯგუფის დონემდე ჩამოჰყავს ჩვენს მიწა-წყალზე, თავისი იურიდიული ტაქტიკაც სჭირდება.
ამიტომ მომავალმა უზენაესმა საბჭომ დამოუკიდებლობის გამოცხადებას გარკვეული წინასწარი ნაბიჯები უნდა წაუმძღვაროს.
ასეთი ნაბიჯი ერთი კი არ არის, არამედ რამდენიმეა.
ზოგი შეიძლება ზედიზედ მოჰყვეს ერთმანეთს, ზოგს შეიძლება პარლამენტის გარეთ არსებული ვითარებით შემაგრება დასჭირდეს.
ცხადია, საქართველოს დამოუკიდებლობის გამოცხადება, ბალტიისპირეთის ზოგი ქვეყნის მსგავსად, ე. წ. „გარდამავალი პერიოდის“ გამოცხადებასაც გულისხმობს.
რა ეტაპები ექნება ამ გარდამავალ პერიოდს და როგორ გამოვიყენებთ თითოეულ მათგანს, ეს პარლამენტის სიბრძნეზე დასიმტკიცეზე იქნება დამოკიდებული.
საქართველოს სახალხო ფრონტის მიზნებია:
თავისუფლება
სამართალი
მოსახლეობის უსაფრთხოება
კეთიდღეობა საქართველოში მცხოვრები ყველა ადამიანისათვის, განურჩევლად სქესისა, ეროვნებისა და სარწმუნოებისა.
საქართველოს სახალხო ფრონტის მოწოდებებია: ვიყოთ მტკიცენი და ვიყოთ გონიერნი!
საქართველოს სახალხო ფრონტის პრინციპია: ეროვნული თავისუფლების გზით - პიროვნული თავისუფლებისაკენ,
პიროვნული თავისუფლების გზით - ეროვნული თავისუფლებისაკენ.
ხმა მიეცით საქართველოს სახალხო ფრონტს!
