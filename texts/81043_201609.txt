IZBORNI PROGRAM
Izborni program: KOALICIJA ZA PREMIJERA – PROGRAM JEDNAKIH MOGUĆNOSTI
MISIJA:  Društvena odgovornost i solidarnost prema najugroženijima
te smanjivanje nejednakosti u društvu
utemeljeni na snažnom povećanju broja proizvodnih i uslužnih radnih mjesta
te podizanju nacionalne konkurentnosti.
SLOGAN: Građani i građanke Hrvatske zaslužuju bolju Hrvatsku.
VIZIJA:  Za Hrvatsku blagostanja, rada i solidarnosti!
Zaštita nacionalnih interesa,
uspostava novog društvenog sporazuma između rada i kapitala,
jačanje društvenog i ekonomskog povjerenja
te postizanje i održavanje viših stopa gospodarskog rasta u Hrvatskoj.
TEMELJI ZA USPJEH
Kompetentnost, predanost, iskustvo i znanje u vođenju Zagreba i sjevera Hrvatske
Odgovornost i odlučnost u djelovanju
Orijentiranost rezultatima
Politika u interesu svih građana i građanki RH
Tim vrhunskih stručnjaka koje druge stranke ne mogu okupiti
DESET GLAVNIH PROGRAMSKIH SMJERNICA
Povećanje nacionalnog bogatstva i životnog standarda svih građana i građanki, a ne 1% najbogatijih!
Smanjenje ekonomske i društvene nejednakosti kao nacionalni imperativ!
Zapošljavanje i ostanak mladih u Hrvatskoj
te demografska obnova Hrvatske kao ključno pitanje nacionalnoga opstanka!
Podizanje izvozne i tehnološke sposobnosti hrvatskog gospodarstva
te razvoj industrija visokih i inovativnih tehnologija,
uz poticanje malog i srednjeg poduzetništva!
Snažna orijentacija na obrazovanje: brza implementacija Strategije obrazovanja, znanosti i tehnologije s reformom kurikuluma!
Nova uloga države!
Decentralizacija,
debirokratizacija
i podizanje efikasnosti na svim razinama!
Institucionalno uvođenje modela ekonomske demokracije
i osnaživanje participacije zaposlenika!
Smanjivanje rasta vanjskog zaduživanja i promjena strukture zaduživanja!
Pojednostavnjenje poreznog sustava,
uklanjanje nepotrebnih parafiskaliteta!
Povećanje broja zaposlenih
i podizanje životnog standarda radnika, seljaka i umirovljenika!
Razvoj politika koje će prisiliti poslovne banke na djelovanje u interesu građana i građanki te poslovnih subjekata!
Unaprjeđenje i reforma javnog zdravstva u funkciji nacionalnih interesa!
Za Hrvatsku blagostanja, rada i solidarnosti!
Političke i ekonomske krize, obilježene povećanjem nezaposlenosti i siromaštva, ugroženošću socijalnih prava te općenito povećanjem jaza između bogatih i siromašnih, karakteriziraju svjetsku pa tako i hrvatsku ekonomsku zbilju.
Unificirana rješenja za ekonomske probleme proizašla iz neoliberalnog pogleda na gospodarstvo, prema kojima se liberalizacijom tržišta (kapitala i rada), privatizacijom državnih poduzeća i javnih dobara, smanjenjem javne potrošnje i državnih davanja za zdravstvo i školstvo može postići napredak i opće blagostanje, nisu i ne mogu polučiti željene rezultate.
Strukturalne determinante hrvatskog gospodarstva zabrinjavaju.
Hrvatska je danas potrošačka zemlja s malom stopom zaposlenosti, a s visokom stopom nezaposlenosti.
Industrija se ubrzano uništava, a efekti loše ekonomske politike još će godinama opterećivati naciju.
Vrijednost društvenog proizvoda nije dosegla prije ratnu razinu;
ukupan nacionalni unutarnji i vanjski dug je golem, s visokim vanjskim zaduženjem (naša država spada u visoko zadužene zemlje svijeta), te i dalje neprekidno raste.
Dug građana prema bankama svakim danom dramatično raste (od 2013. – 1.875 milijardi kuna, 2014. – 2.566 milijardi kuna, 2015. – 3.202 milijardi kuna, 2016. – 3.787 milijardi kuna), a brojka od 315.000 građana s blokadom na računu 2015. godine povećana je na 329.000 u 2016. godini.
Demografska struktura je sve starija; smanjuje se broj stanovnika u Hrvatskoj, a odnos broja radnika prema broju umirovljenika opasno se bliži potpunoj ravnoteži.
Prosječna je mirovina ispod dvije petine prosječne plaće i nije dostatna za normalni život.
Sve političke opcije nude isključivo inačicu neoliberalne stvarnosti, tržišni diktat bez odgovornosti, globalizaciju kao supstrat moralnih vrijednosti i rasprodaju „obiteljskog srebra“ (nacionalne vrijednosti u ključnim poduzećima, prirodni resursi i drugi potencijali zemlje) kao imperativ.
Potrebna nam je dugoročna, a ne kratkovidna orijentacija, pri čemu javni interes mora biti ispred sebičnih interesa pojedinaca.
Hrvatska treba promjenu paradigme: umjesto sebičnosti i oportunističkog ponašanja koje nameće prevladana neoliberalna paradigma, hrvatska ekonomija treba usklađeno djelovanje tržišnih i regulatornih mehanizama, s ciljem podizanja vrijednosti nacionalnog bogatstva u dugom roku.
Rad, poštenje i pravica dio su hrvatskoga naslijeđa, a poduzetništvo i obrtništvo ključni sastojak hrvatskoga društva.
Država i lokalna samouprava trebaju otvoriti vrata poduzetnicima koji mogu otvoriti nova radna mjesta i razviti projekte u kojima se stvara nova vrijednost.
Strateško planiranje velikih projekata treba nadopuniti i brzom realizacijom u interesu svih interesno utjecajnih skupina.
Umjesto oslanjanja na ograničene proračune i odgađanja velikih projekta u nedogled, treba djelovati brzo, kompetentno i efikasno: iskoristiti EU fondove namijenjene Hrvatskoj te model javnoprivatnog partnerstva kako bismo ostvarili brze i nužne efekte.
Sve su razvijene zemlje uključujući SAD, Veliku Britaniju, Njemačku i Italiju početkom svjetske financijske krize intervenirale golemim kreditima ili pak ulaskom u vlasničku strukturu kako bi spasile svoje ključne industrije (automobilska i financijska industrija).
Takva praksa poznata je i prije svjetske gospodarske krize.
Jednako tako, budućnost Hrvatske ne može biti kolateral prilikom zaduživanja u inozemstvu.
Moramo sačuvati nacionalnu supstanciju: stvaranje ekonomskih vrijednosti moguće je samo velikim strukturnim reformama.
Izvršna i monetarna vlast moraju blisko surađivati kako bi se očuvala makroekonomska i monetarna stabilnost (uz očuvanje neovisne pozicije svake od njih).
Potrebno je primijeniti sve raspoložive mjere kako bi se smanjio rast inozemnog duga.
Nažalost, u idućih pet godina (zbog očekivanih i planiranih obveza koje se moraju servisirati) teško je očekivati smanjenje duga u apsolutnim iznosima.
Ipak, ekonomska politika treba uspostaviti prioritete u zaduživanju: nova zaduživanja ne smiju ići u potrošnju, nego u strateške projekte koji sa svojim ekonomskim potencijalima mogu osnažiti nacionalnu konkurentnost.
Cilj svih makroekonomskih politika, u krajnjoj instanci, treba biti znatan rast produktivnosti uz očuvanje temeljnih elemenata socijalne države.
Potreban je brzi i radikalni odmak od bankocentričnog sustava koji izjeda hrvatsku supstanciju prema čovjekocentričnom ekonomskom sustavu.
Svaka ekonomska politika mora ponajprije imati hrvatskog čovjeka u svojem središtu, a ne interese financijske industrije i uskog sloja upravljačke elite.
Nijedna zemlja u kojoj su banke najprofitabilniji dio gospodarstva nije uspješna zemlja.
Hrvatska mora svoju budućnost graditi strateškim planiranjem, u interesu širokih narodnih slojeva, a ne samo gornjih elitističkih ešalona,
s orijentacijom na malo i srednje poduzetništvo
te sa snažnim odmakom od trgovačkog mentaliteta prema stvaranju znanja, inovacija i dodanih vrijednosti.
Tržište nije najefikasniji alokativni mehanizam u malim zemljama koje žele sudjelovati u stvaranju novih vrijednosti.
Planiranje nije povratak na socijalizam, nego znak da država ima jasnu viziju i ciljeve koje treba ostvariti.
Nama treba USPJEŠNA Hrvatska: zemlja sretnih i zadovoljnih ljudi!
Važno je razvoj temeljiti na ravnoteži i održivom razvoju,
a nacionalnim bogatstvom potrebno je upravljati u maniri dobrog gospodarstvenika smanjenjem nameta gospodarstvu
i poticanjem samozapošljavanja.
Reforma javne uprave zadatak je od najvećeg prioriteta.
Naglasak stavljamo na sljedeće programe: 1. Država i lokalna samouprava moraju biti efikasan servis građanima i poduzetnicima, a ne obrnuto.
Potrebno je redefinirati ulogu javnog sektora i povećati njegovu učinkovitost.
Sve potrebne usluge i procedure moraju se provoditi kompetentno i brzo, bez administrativnih zapreka koje usporavaju procese dobivanja rješenja, dozvola i drugih potrebnih dokumenata.
Potrebno je široko koristiti informacijske tehnologije i internetske okvire kako bismo poboljšali efikasnost (europski primjer: Estonija).
Osim toga, nužno je decentralizirati državu u svakom pogledu, ali ne na temelju postojećeg uređenja s ovim brojem županija.
Nužno je hitno izraditi program smanjivanja troškova državne administracije na svim razinama.
Država svoje obveze u poslovnim aktivnostima mora izvršavati u predviđenim rokovima i ne smije dodatno generirati nelikvidnost.
Trebaju nam promjene: državu mogu voditi samo kompetentni i stručni, s gorljivom predanošću u ostvarivanju nacionalnih strateških ciljeva.
Nadalje, nužno je poticati simultana ulaganja u znanost, visoke tehnologije i industriju, a ne u trgovačke centre.
Samo se tako može do novih radnih mjesta i smanjenja nezaposlenosti.
Poticaji za istraživanja, razvoj i modernizaciju u industrijama vraćali bi se ulagačima kroz porezne olakšice.
Dodatno treba poticati greenfield i brownfield investicije.
Bez uključivanja u svjetsku mrežu stvaranja znanja, Hrvatska nikad neće uspjeti u svojim nakanama i ostvariti ambiciozne razvojne ciljeve.
Nažalost, konkurentnost većine hrvatskih izvoznih proizvoda temelji se na prednostima u troškovima rada, a ne na tehnološkoj složenosti.
Važno je odrediti kao nacionalni prioritet razvoj i uključenje u stvaranje znanja u tehnološki intenzivnim industrijama.
Istraživanje i razvoj te razvoj tehnologija – bez toga ne možemo.
Potrebno je donijeti odluke o posebnim gospodarskim zonama u kojima će se poslovati i stvarati vrijednost pod posebnim poticajnim uvjetima.
Ti uvjeti moraju biti toliko poticajni da privuku inozemne investitore i druge činitelje za sudjelovanje u projektima razvoja inovativnih tehnologija.
Uključivanje države, sveučilišta i strateških partnera u takve projekte treba biti hitno definirano i realizirano u najkraćem mogućem roku.
Važna mjera mora biti povećanje sredstava za istraživanje i razvoj u javnom sektoru te alokacija dodatnih sredstava za potporu istraživanju i razvoju u privatnom sektoru.
Osnova ovog programa je kompetentnost i sposobnost, stručnost i predanost na svim razinama.
Obrazovanje, posebno za industrije novih tehnologija, treba biti uporište hrvatske sutrašnjice.
Hrvatska ima manjak visokoobrazovanih ljudi.
Stoga predlažemo: 1. znatno povećanje ulaganja u realizaciju Strategije obrazovanja, znanosti i tehnologije;
poboljšanje efikasnosti obrazovnog sustava
i smanjenje administrativnih prepreka u razvoju novih obrazovnih programa, vezanih na potrebe gospodarstva i društva u cjelini;
ako se i treba zaduživati na razini državnog proračuna, onda prioritet u zaduživanju moraju biti ulaganja u obrazovanje, istraživanja i nove tehnologije;
uvođenje obveznog i besplatnog srednjoškolskog obrazovanja uz besplatan prijevoz i udžbenike.
Politika razvoja kulture uključuje afirmaciju interkulturalnosti te sistematični pristup nacionalnim sadržajima u programima ustanova u kulturi.
Potrebna je reafirmacija centara za kulturu u svim sredinama.
Tijekom sljedeće tri godine povećavat će se proračunska sredstva za kulturu kako bi se dosegnuo iznos od najmanje 1% u ukupnom državnom proračunu.
Ovim se programom predviđa značajno ulaganje u neprofesionalne sportske aktivnosti koje se temelje na principima: sport dostupan svima, sport od vrtića do fakulteta, rekreativni sport, sport osoba s invaliditetom i vrhunski sport.
Treba iskoristiti EU okvir i usmjeriti napore u izgradnju strateških industrija.
Nužno je usredotočiti se na pokretanje proizvodnje u strateškim djelatnostima te na svojevrsnu reindustrijalizaciju Hrvatske.
Potrebno je fokusirati se na revitalizaciju onih industrija s kojima možemo biti konkurentni, kao i na one koje se temelje na nacionalnim resursima.
Država mora stvoriti i poticati regulatorni okvir za takve industrije.
Sve to nužno zahtijeva debirokratizaciju državnoga aparata.
Hrvatska treba efikasnu i ne preveliku upravu.
Upravljanje resursima u maloj zemlji nužno zahtijeva nerasipanje snaga i potencijala, smanjivanje sistemskih redundancija i fokusiranje na najbolje sposobnosti.
Efikasnost i konkurentnost gospodarstva imaju smisla samo ako je porezna i monetarna politika u interesu stvaranja vrijednosti i zaštite nacionalnih interesa.
Također moramo iskoristiti razvojne mogućnosti korištenjem sredstava iz EU fondova, ali prethodno oblikujući jasnu nacionalnu strategiju:
Hrvatska mora biti zemlja stvaranja znanja,
razumnih poreza
i velike stope zapošljivosti.
Privatno vlasništvo ne podrazumijeva pravo na devastaciju poslovnog subjekta i nacionalnog bogatstva.
Pokrenut ćemo pilot projekt hrvatskih gradova s niskim sadržajem ugljika.
Ne podržavamo izgradnju novih elektrana na nuklearni pogon.
Sve ekonomske politike moraju se nasloniti na ostvarivanje najvažnijeg socijalnog cilja: radikalnog povećanja zaposlenosti u Hrvatskoj.
Niska stopa zaposlenosti ukazuje na činjenicu da je hrvatsko gospodarstvo daleko od punog korištenja svojih proizvodnih i intelektualnih potencijala.
Neophodno je formirati garancijski fond na podlozi prihoda iz dijela državne imovine i bez njezine prodaje.
Sinergijsko djelovanje mjera fiskalne politike, industrijske politike te politike inozemnih ulaganja potaknut će nova zapošljavanja.
S druge strane treba, prema skandinavskim uzorima, razviti model e-fleksibilne zapošljivosti (uz pripadajuću sigurnost socijalnih prava, uz limitiranje rada na određeno vrijeme u ne-sezonskim djelatnostima) koji će omogućiti dodatno jačanje konkurentnosti i prilagodbu promjenama na tržištu.
Promjene u radnom zakonodavstvu trebaju omogućiti trajno ulaganje u znanja, vještine i kompetencije zaposlenika.
Umjesto kategorija minimalnih plaća i minimalnih mirovina treba uvesti kategorije plaća i mirovina koje su dovoljne za život dostojan čovjeka: dostatna plaća i dostatna mirovina.
Ta plaća će se kalkulativno definirati kao bruto (ali prema neto osnovici), a porezi i doprinosi će se mijenjati ovisno o njenim promjenama.
Neovisno o svim mjerama, ekonomski program mora voditi računa o solidarnosti.
Važno je osigurati adekvatnu razinu sredstava za održavanje životnog standarda najugroženijih skupina stanovništva (npr. povećanje naknada za najugroženije, uz rigoroznu kontrolu provedbe).
Osim toga treba uvesti dodatne porezne olakšice za sve građane koje otplaćuju stambene kredite
te osnovati fond za pomoć građanima koji zbog ostanka bez posla neće moći otplaćivati stambene i poduzetničke kredite.
Naime, u Hrvatskoj su trenutno blokirani računi 330.000 građana.
Građani i pravne osobe dužni su bankama ukupno 267 milijardi kuna.
Građani su se zadužili kod banaka za 114,32 milijarde kuna, a postoji realna opasnost da neće moći vratiti 11.93% kredita.
Najviše su se dizali stambeni krediti, gotovo 50 milijardi kuna, od čega je upitna naplata oko 4,78 milijardi kuna.
Nužno je zaštiti građane i djelovati u duhu solidarnost: banke u Hrvatskoj imaju u svojoj bilanci 16,12% loših kredita i njihovo otpisivanje smanjit će dobit banaka, ali će dati i mogućnost financijskog oporavka velikom broju osiromašenih građana.
Naša je obveza zaštititi nacionalne interese ne prodavajući poduzeća koja mogu biti ozbiljni konkurenti na tržištu EU.
Ako postoji interes za kupnju velikih državnih poduzeća, postavlja se pitanje kako onda ta poduzeća nama ne valjaju.
Rješenje je u depolitizaciji profesionalnog vođenja (na pr. austrijski model).
Gospodarski rast i razvoj moguće je po-stići putem nove ekonomske paradigme u koju su red, rad i poštenje utkani kao temeljne vrijednosti našeg društva.
Hrvatski narod žudi za povratkom temeljnim vrijednostima koje moraju biti osnova za svako društveno, političko i ekonomsko djelovanje.
Uzburkana mora zahtijevaju najbolje kapetane!
Nacionalnim bogatstvom potrebno je upravljati na način da se uspješni ljudi postave na prava mjesta – nešto što u Hrvatskoj ne funkcionira dugi niz godina.
Pravi upravljači i lideri na pravim mjestima jamac su napretka i zaštite nacionalnih interesa.
Naše iskustvo u vođenju Zagreba daje nam pravo kazati: Mi smo najbolje što Hrvatska danas na političkoj sceni ima!
Uz gospodarsku politiku i obrazovanje još neka pitanja zaslužuju poseban osvrt.
Razvoj hrvatskog sela
Temeljne premise za ostvarenje povećanja zaposlenosti i kvalitete života na selu su: 1. proizvodnja hrane i
2. očuvanje života u ruralnom prostoru.
Naši prioriteti su proizvodnja organske hrane na obiteljskim poljoprivrednim gospodarstvima,
donošenje normativnog okvira koji će osigurati prednost organski proizvedene hrane nad uvoznom hranom u trgovačkim lancima
te adekvatnu kontrolu kvalitete uvezenih namirnica i roka njihove uporabe.
Proizvodnju hrane treba nadograditi mjerama otkupa, skladištenja, marketinga i prodaje poljoprivrednih proizvoda.
Poljoprivrednicima, obrtnicima i malim poduzećima u ruralnom prostoru treba omogućiti dobivanje najpovoljnijih kredita uz minimalnu kamatu.
Uz proizvodnju potrebno je razviti sustav otkupa i distribucije hrane te izmijeniti poreznu politiku (na pr. smanjenje poreza na hranu) i sustav poljoprivrednih potpora.
Sustav potpora treba biti usmjeren na pokretanje poljoprivredne proizvodnje koja je u funkciji zaštite tla i očuvanja naših voda.
Potrebno je provesti decentralizaciju upravljanja preostalim neiskorištenim poljoprivrednim zemljištem u vlasništvu države i prioritetno ga usmjeriti malim poljoprivrednicima i OPG-ovima.
Hrvatsku treba razvijati kao turističku destinaciju za što je glavni preduvjet zdrav i čist okoliš, sačuvana prirodna i kulturna baština.
Osim turizma na moru potrebno je razvijati i onaj kontinentalni s posebnim naglaskom na agrarni turizam i ekoturizam.
Turizam treba staviti u gospodarsku međuovisnost s obiteljskim poljoprivrednim gospodarstvima i domaćom prehrambenom industrijom, što u praksi znači povezivanje zelene i plave Hrvatske.
Potrebno je pojednostavniti uvjete za razvoj seoskih domaćinstava uz pružanje pomoći u korištenju sredstava iz Europskog fonda za ruralni razvoj i ostalih izvora financiranja
te uključiti lokalnu i regionalnu upravu u poticanje i promociju ruralnog turizma.
Demografska politika
U Hrvatskoj je već nakon popisa stanovništva 1971. godine bilo očito da će zbog iseljavanja i ubrzanog smanjivanja broja živorođene djece za dvadesetak godina uslijediti pad ukupnog broja stanovnika.
Ako se nastave dosadašnji demografski trendovi, ukupan broj stanovnika past će do 2051. godine sa 4.284.889 iz popisa 2011. godine na 3.456.866 stanovnika.
U Hrvatskoj se nikada nije postiglo opće suglasje glavnih političkih, gospodarskih i društvenih aktera oko politike razvoja stanovništva.
Hrvatska nije odredila, usmjeravanjem investicija, mikroregionalne i regionalne nositelje razvoja.
Uz stambenu strategiju vrlo je važna izgradnja infrastrukture za pomoć zaposlenim roditeljima (dovoljno dječjih vrtića i jednosmjenski rad škola s cjelodnevnim boravkom).
Na manji broj djece ili uopće odustanak od roditeljstva snažno utječe nezaposlenost i nesigurna zaposlenost (rad na određeno radno vrijeme).
Dakle, bez donošenja strategije dugoročne pronatalitetne politike koja podrazumijeva niz dobro koordiniranih i općepoznatih mjera pronatalitetne politike, od lokalne zajednice do razine države, nema u Hrvatskoj demografskog oporavka.
Neke od predviđenih mjera navedene su u poglavlju o socijalnoj sigurnosti i stabilnosti.
Sveodemografskojpolitici u Hrvatskojpročitajtenahttp://www.365ris.hr/demografska-politka-hrvatskoj
Hrvatski branitelji
Dostojanstvo i dignitet hrvatskih branitelja u svim segmentima javnog i privatnog djelovanja treba podići na razinu veterana najrazvijenijih država, uz pomoć sljedećih mjera:
izrade novog zakonodavnog okvira;
sveobuhvatne pomoći hrvatskim ratnim vojnim invalidima;
stambenog zbrinjavanja hrvatskih branitelja;
kvalitetne zdravstvene zaštite;
školovanja, prekvalifikacije, stručnih usavršavanja i poduzetništva u cilju socijalne integracije i podizanja životnog standarda hrvatskih branitelja;
socijalne skrbi za hrvatske branitelje i članove njihovih obitelji koji se nalaze u najtežem socijalno-ekonomskom položaju;
posebne skrbi za obitelji hrvatskih branitelja uz istodobno pružanje materijalne i nematerijalne pomoći;
osnivanja ustanova za sveobuhvatnu skrb hrvatskih branitelja i članova njihovih obitelji s multidiscipliniranim pristupom problemima u obitelji.
Socijalna sigurnost i stabilnost
Socijalna sigurnost usmjerena je ka stvaranju jednakih mogućnosti pojedincima, kao i sprečavanju rizika koji ugrožavaju uvjete života pojedinca.
Socijalna politika za cilj ima poticanje mjera za poboljšanje gospodarskog i socijalnog stanja, kao i integraciju socijalno ugroženih skupina stanovništva u društvo.
Preduvjet za kvalitetno ostvarenje mjera socijalne politike je uspostava Ministarstva socijalne politike na čelu s kompetentnim stručnjacima iz tog područja te sustavni nadzor i uspostava kontrole poslovanja obveznih mirovinskih fondova uz procjenu učinkovitosti 2. mirovinskog stupa.
Ovaj program usmjeren je ka osiguravanju socijalne sigurnosti i stabilnosti kroz kvalitetne mjere socijalne politike s fokusom na: djecu i mlade,
skrb za osobe starije životne dobi,
osobe s invaliditetom i
zaštitu obitelji.
Ključno djelovanje bit će usmjereno na koordinaciju državne i lokalne razine institucija s područja socijalne skrbi i socijalnih politika, kao i snažnije uključivanje organizacija civilnog društva u procese osiguravanja socijalne sigurnosti i stabilnosti.
Predviđa se: uspostava Ministarstva socijalne politike,
decentralizacija sustava uz dosizanje europskog prosjeka financiranja socijalne zaštite od 1,5% BDP-a,
ravnomjerna i informatizirana mreža centara za socijalnu skrb,
brži postupak posvojenja i poticanje profesionalnog udomiteljstva – aktivna socijalna politika,
jačanje kapaciteta udruga i drugih dionika u lokalnim zajednicama,
poboljšanje materijalnog statusa osoba u riziku od siromaštva s naglaskom na djecu koja su u riziku od siromaštva (besplatni obroci u vrtićima i škola, besplatni udžbenici i besplatan prijevoz),
osiguravanje stipendija za školovanje mladih iz sustava socijalne zaštite te smještaja nakon izlaska iz alternativnih oblika skrbi,
transformacija domova za djecu u centre za pružanje usluga djeci i obiteljima,
uvođenje socijalne mirovine za osobe koje su bez mogućnosti ostvarivanja prava na mirovinu iz radnog staža,
uspostava institucije pravobranitelja i/ili nacionalnog vijeća za osobe starije životne dobi,
novčana pomoć umirovljenicima s mirovinom manjom od 1.500,00 kn,
usklađenje visina mirovina prema najpovoljnijoj komponenti prema formuli usklađenja u odnosu na BDP, plaće i troškova života,
zakonska regulacija statusa neformalnih njegovatelja po uzoru na postojeći zakonom predviđeni status roditelja njegovatelja,
razvoj izvaninstitucionalnih socijalnih usluga za osobe starije životne dobi,
razvoj usluga rane dijagnostike i intervencije te potpuna integracija za osobe s invaliditetom,
poticanje zapošljavanja osoba s invaliditetom, senzibilizirajući obrtnike, mala i velika poduzeća za njihovo zapošljavanje,
osiguravanje stipendije za učenike i studente s invaliditetom koji ostvaruju odlične rezultate,
omogućiti osobama s invaliditetom pravo na pristupačnost i mobilnost,
uspostava statusa hraniteljice/hranitelja,
rodiljna naknada 12 mjeseci u punom iznosu,
novčana pomoć po rođenju djeteta,
pomoć jedno roditeljskim obiteljima te servisi za pomoć i podršku obiteljima,
uspostava statusa majke njegovateljice s primanjima od najmanje minimalne plaće u Republici Hrvatskoj za majke s više od četvoro djece,
smanjenje PDV-a na dječju hranu i potrepštine za djecu,
razvijanje modela socijalnog stanovanja (poseban naglasak na mlade obitelji, višečlane obitelji i jedno roditeljske obitelji).
Sveosocijalnojsigurnosti istabilnosti pročitajtenahttp://www.365ris.hr/socijalna-sigurnost-stabilnost
Zdravlje građana i zdravstvo
U cilju očuvanja zdravlja građana nužno je nastaviti razvijati sve komponente e-zdravstva kako bi zdravstveni sustav djelovao integrirano na svim razinama te time na učinkovit i racionalan način osigurao sve funkcije sustava: od preventivne i kurativne zaštite do rehabilitacijskih usluga najviše kvalitete.
Ovim će se programom uspostaviti funkcionalna integracija sve tri razine zdravstvene zaštite (primarne, sekundarne i tercijarne), transformirati kapaciteti u skladu sa suvremenim tehnološkim rješenjima, lokalnom i općom epidemiološkom situacijom, demografskim pokazateljima, politikama regionalnog i ruralnog razvoja uz suradnju sa sustavom socijalne skrbi.
Zdravstveni sustav naše zemlje unaprijedit ćemo aktivnom politikom razvoja ljudskih resursa u zdravstvu, uvođenjem sustava plaća prema kvaliteti i efikasnosti te jačanjem servisa javnog zdravstva.
Inovativne nove tehnologije za zdravstvo, kao najaktivniji dio svjetske ekonomije, te zdravstveni turizam mogu i moraju u Hrvatskoj postati izazov za stručnjake iz zdravstva, znanosti i gospodarstva u kreiranju proizvoda za domaće i strano tržište u sektoru zdravstva.
Odnosi s drugim državama: ekonomski prosperitet i mir
Hrvatska je geografski smještena na prostoru na kojem djeluje više globalnih sila, ima otvorenu privredu i ovisna je o stanju u međunarodnim odnosima.
Iako je obvezna slijediti politiku Europske unije, naša zemlja mora razvijati i vlastitu politiku prema Europskoj uniji, prema drugim državama, međunarodnim institucijama i organizacijama.
To proizlazi iz zadržanog suvereniteta te i iz odgovornosti prema vlastitom narodu i državi koji se ne mogu prenijeti na nadnacionalne institucije.
Kako bi unaprijedila svoju geoprometnu i geoekonomsku poziciju Hrvatska mora razviti sposobnosti istovremenog uključivanja u različite ekonomske i trgovinske blokove.
Provodit ćemo vanjsku politiku usmjerenu na širenje mreža stabilnosti i jačanje multilateralne i transnacionalne snage kako bi se Hrvatska afirmirala u međunarodnim odnosima kao važna zemlja, iako nije ekonomska i vojna sila.
Za to je potrebna dugoročna transformacija vanjske politike s ciljem jačanja gospodarskog prosperiteta zemlje.
Za uspjeh cjelokupnog programa, te posebice gospodarske, socijalne, zdravstvene i demografske politike, ključni su čimbenici kontinuitet u provođenju aktivnosti, evaluacija uspješnosti i prilagodba novim okolnostima.
Ujedno se obvezujemo na hitno donošenje deset ključnih odluka.
Deset ključnih odluka:
Povećanje minimalne plaće na razinu od 3.500 kn
i povećanje minimalne mirovine za 10%!
Zakonsko ograničenje zapošljavanja na određeno vrijeme na 20%, osim u sezonskim djelatnostima!
Uvođenje razrade poreza i doprinosa na plaće – za plaće ispod prosječne bruto plaće u Republici Hrvatskoj bruto poreze i doprinose smanjiti za 20%, a za plaće više od dvije prosječne bruto plaće uvesti modele progresivnog oporezivanja!
Hitno uvođenje poreza na aktivu poslovnih banaka!
Hitno rješavanje problema osoba koje imaju blokirane račune i koje su pod ovrhama putem zakonskih rješenja i izravnog uključivanja države u pregovore s bankama!
Uvođenje novih poticajnih modela zapošljavanja u cilju otvaranja 90.000 novih radnih mjesta te hitno uvođenje mjera koje će stimulirati zapošljavanje mladih i osoba s invaliditetom te povećati zaposlenost u ruralnom prostoru!
Uvođenje zakona o radničkom dioničarstvu u kojem će se stimulirati participacija zaposlenika u kapitalu i odlučivanju!
Formiranje garancijskog fonda od 1 milijarde eura na temelju prihoda od korištenja državne imovine s namjenom podrške gospodarskim investicijama!
Postizanje socijalne sigurnosti i stabilnosti kroz kvalitetne mjere socijalne politike poput osiguravanja besplatnih udžbenika i prijevoza za sve učenike osnovnih i srednjih škola!
Hitno donošenje strategije pronatalitetne politike!
