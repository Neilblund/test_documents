Verkiezingsmanifest van de Volksunie.GEEF BRUXELLES EEN LES. RED NU DE VOER. 85.000 FR. LEVENSMINIMUM. GEEN PITCH IN VLAANDEREN. MAAK DE VOLKSUNIE NOG STERKER.  Aan de vooravond van de verkiezingen van 7 november wil de Volksunie doel en betekenis van het beroep dat zij op de Vlaamse kiezers doet, duidelijk omschrijven. Het Vlaamse volk is zich de jongste jaren steeds sterker bewust geworden van zijn eigenheid; het geeft zich rekenschap van zijn werkelijke politieke, sociale en economische betekenis in dit land. De kentering ten goede werd tien jaar geleden ingezet. Sindsdien hebben de Vlamingen met groeiende vanzelfsprekend opgeëist wat hen toekomt, wat hen zo lang werd en nog altijd wordt onthouden. Het bewustzijn leeft dat een eendrachtige Vlaamse wil in staat moet zijn om de laatste belemmeringen op te ruimen die nog op de weg naar een betere toekomst liggen. Het is niet toevallig dat de onmiskenbare opgang van Vlaanderen samenvalt met de opgang van de Volksunie. Slechts onder de toenemende druk van de Volksunie was het mogelijk, de werkelijke problemen in dit land en de Vlaamse noden politiek te doen stellen. Samen met steeds meer Vlamingen die ons hun vertrouwen schonken zijn we instaat geweest onze stempel te drukken op een ontwikkeling ten goede. Er weze hier slechts herinnerd aan de strijd voor werk in eigen streek, voor de economische streekontwikkeling, voor een uitsluitend Nederlandstalig onderwijs in Vlaanderen. Telkens wanneer we een punt van het Vlaams eisenprogramma centraal stelden, zijn de traditionele partijen met of tegen hun zin moeten volgen. Sinds tien jaar hebben wij heel wat verwezenlijkingen kunnen afdwingen, omdat we steeds sterker werden. Er zijn echter heel wat dingen die we nog niet konden verwezenlijken omdat we nog niet sterk genoeg waren. Maar reeds thans is duidelijk dat op het vlak der vernieuwende ideeën de Volksunie met haar sociaal en federaal programma, de beslissende doorbraak heeft afgedwongen. De gedachten die wij tien jaar geleden alleen verdedigden, zijn vandaag gemeengoed geworden. En het wordt tijd dat wij die zorgden voor de vernieuwing der ideeën straks de kans, krijgen voor de verwezenlijking ervan. De regering die thans het parlement ontbond en nieuwe verkiezingen uitschreef heeft zich meer dan iedere andere regering voor haar, moeten inlaten met het probleem der Waals-Vlaamse verhoudingen. Zij heeft het gedaan in de ijdele hoop, daarmee de opgang van Vlaanderen te kunnen afremmen. Op het vlak der beginselen heeft zij echter reeds de strijd tegen de Volksunie verloren, daar waar zij gedwongen werd te erkennen dat het unitaire België niet meer bestaat. Maar op het vlak der verwezenlijkingen slaagde zij er in, noodlottige hervormingen in te voeren, zo onder meer de afgrendeling van de democratischer Vlaamse meerderheid, de onaanvaardbare pariteiten en de zogenaamde vrijheid van het gezinshoofd te Brussel. Wat Vlaanderen daarbij in ruil kreeg, is vrijwel onbeduidend; wat het moest afstaan, is echter essentieel. De samenballing van alle anti-Vlaamse krachten in de strijd rond de grondwetsherziening en de toegenomen franskiljonse druk te Brussel kunnen echter niet verdoezelen dat Vlaanderen, wanneer het werkelijk wil, thans snelle vooruitgang kan maken op de weg naar zijn ontvoogding. Wanneer de Volksunie straks versterkt uit de stembus komt, is de voorwaarde daartoe vervuld. Zo ligt de toekomst duidelijk uitgetekend voor wie de kans wil grijpen. De Vlaamse jeugd, de Vlaamse generaties van morgen hebben er recht op dat de poort naar een betere toekomst door ons wordt opengezet. Ze hebben er recht op te leven in een Vlaanderen dat over zijn eigen aangelegenheden zélf kan beschikken. Ze hebben er een onvervreemdbaar recht op te leven temidden van een volk dat zijn energieën niet voortdurend moet aanwenden voor het behoud of het veroveren van zijn elementair recht, maar dat ongestoord en onbevoogd kan werken aan zijn welvaart en aan het welzijn van iedere enkeling. In deze snel evoluerende tijd is er een dringende behoefte aan vernieuwing. Vernieuwing in de staatsstructuur, vernieuwing in het maatschappijbeeld kan alleen komen van een nieuwe partij met mensen die de moed hebben om in volle vrijheid en onafhankelijkheid tegenover welke grootmacht dan ook aan te treden met een programma dat op de toekomst gericht is. Maak de Volksunie nóg sterker. Een sociaal en federaal Vlaanderen ligt binnen ons bereik.  Geen ontslag. Wat zit er achter die kneep? De regering heeft het parlement naar huis gestuurd en laat vervroegde verkiezingen houden. Ze doet dat, zonder zélf ontslag te nemen. En ze heeft zelfs de pretentie om na de verkiezingen voort te regeren. Dat is een vrij ongewone bedoening. En het loont de moeite, even te onderzoeken wat er achter die kneep eigenlijk schuilt. Ver hoeft men niet te zoeken: het is duidelijk dat de regering haar verantwoordelijkheid ontvlucht. Gedurende het half jaar dat ons nog scheidt van de normale datum (28 mei 1972) waarop de verkiezingen moesten gehouden worden, zal het land de gevolgen moeten dragen van de kortzichtige regeringspolitiek. Iedereen zal dan kunnen vaststellen, dat deze politiek een grandioze mislukking is over heel de lijn. Daarom, en daarom alleen worden de verkiezingen vervroegd. De regering wéét, dat de rampzalige gevolgen van haar beleid in de eerstvolgende maanden aan het licht moeten komen. En met vervroegde verkiezingen wil zij de verantwoordelijkheid daarvoor in de mate van het mogelijke ontlopen. De toestand van de staatskas is onrustwekkend. De regering durft niet met een eerlijke en waarachtige begroting voor het parlement komen. De staatsuitgaven, de staatsschuld, stijgen voortdurend. De regering zal na de verkiezingen de belastingen verhogen. Nu durft zij het niet. De levensduurte stijgt en de koopkracht van de bevolking daalt voortdurende. Een der belangrijkste oorzaken daarvan is het regeringsbeleid. De regering is bang voor de inflatie waartegen zij geen maatregelen weet te treffen, zij is bang voor de terugloop in het bedrijfsleven en voor sociale onrust. De regering vreest een toekomst die zijzelf in gevaar heeft gebracht door haar verspillingen en verkwistingen. De Vlaamse ministers zijn niet in staat een einde te maken aan de benadeling van de Vlaamse gewesten inzake streekontwikkeling en expansie. De regering en de Vlaamse ministers durven niet voor de dag komen met een begroting van Economische Zaken, waarin Wallonië eens te meer bevoordeligd wordt. De CVP durft haar formele verbintenis inzake de verkwanseling van de Voerstreek niet naleven op enkele maanden voor de verkiezingen. Dat is de werkelijkheid achter de kneep. Er moeten vlug vlug, verkiezingen gehouden, worden, opdat de heren na 7 november ongestoord hun politiek van belastingsverhoging zouden kunnen voeren, hun politiek van plundering der staatskas, hun uitverkoop van de Voerstreek. Een wijze Vlaamse spreuk zegt: stel niet uit tot morgen wat gij vandaag kunt doen. Stel de afstraffing van de regering vandaag niet uit, tot wanneer gij morgen, dubbel bedrogen wordt. De heer Eyskens is een handige jongen, inderdaad. De kiezers moeten er alleen maar voor zorgen, dat zij op 7 november nog net iets handiger zijn. Dat kunnen ze, door aan de Volksunie de kans én de macht te geven om deze regering en haar gevaarlijke plannen frontaal tegemoet te treden. De overheid verleent een steeds grotere steun aan de ondernemingen uit de particuliere sector. Tien jaar geleden kostte dit jaarlijks aan de staatskas slechts een paar honderd miljoen; in 1969 en 1970 was dit tot tien miljard gestegen, in 1971 zal het nog hoger zijn. Hoe wordt dit bedrag over de verschillende landsgedeelten verdeeld? Krijgt Vlaanderen zijn deel van de koek? De eerste-minister heeft enkele tijd geleden de betwistingen rond deze tien miljard van ondergeschikt belang genoemd, vermits de totale rijksbegroting 373 miljard bedraagt en tien miljard daarin volgens hem slechts een peulschilletje vertegenwoordigen. Jaarlijks een paar miljarden min of meer voor Vlaanderen zijn echter alles behalve een peulschilletje. Dat zal iedere belastingbetaler, die zijn deel voor die miljarden moet afstuiveren dadelijk beamen. Ieder de helft. In de regeringsverklaring staat te lezen dat de verdeling van deze gelden tussen Vlaanderen en Wallonië paritair moeten gebeuren, dat wil zeggen dat Vlaanderen en Wallonië precies evenveel moeten krijgen. Op zichzelf is deze paritaire verdeling reeds een schromelijke onrechtvaardigheid. Men moet immers deze verdeling vergelijken met deze van de bevolking. Brussel-Hoofdstad kan daarbij buiten beschouwing gelaten worden; de hoofdstad komt voor deze vorm van staatssteun praktisch niet in aanmerking. Tussen haakjes: er zijn al genoeg andere boterhammen waar Brussel de kaas van wegsnoept. Wat nu Vlaanderen en Wallonië betreft: op honderd Vlamingen en Walen tesamen zijn er 63 Vlamingen en 37 Walen. Normaal zou dus zijn, dat Vlaanderen zodat zes miljard 300 miljoen zou krijgen en de Walen drie miljard 700 miljoen. Bij een paritaire verdeling zou Vlaanderen de jongste jaren reeds zowat bijna anderhalf miljard per jaar verloren hebben.  EEN PEULSCHILLETJE? De werkelijkheid is echter nog erger. Zelf de paritaire verdeling wordt niet nageleefd. Eén enkel gegeven volstaat om dit aan te tonen: de kostprijs voor de staat over de jaren 1969 en 1970 was als volgt verdeeld: 56 ten honderd voor Wallonië en 44 ten honderd voor Vlaanderen. Dat komt er dus op neer dat 37 % van de bevolking, de Walen namelijk, 56 '% van de staatssteun hebben gekregen, terwijl de Vlaamse 63% van de bevolking zich moest tevreden stellen met 44%. Een peulschilletje?  Hun kwade slag. Enkele miljarden staatssteun aan het bedrijfsleven zijn op deze wijze sedert drie jaar aan Vlaanderen onthouden en aan Wallonië toegekend. De verdeling volgens objectieve criteria, wat onder meer wil zeggen door rekening te houden met de werkelijke bevolkingsverhouding, die in de regeringsverklaring was aangekondigd, is nooit gebeurd. De moeilijkheden hierover en de Waalse herrie hiertegen zijn trouwens een van de redenen geweest voor het uitschrijven van nieuwe verkiezingen. De Vlaamse vleugels van de regeringspartijen, en in hoofdzaak de Vlaamse CVP, hebben niet durven uitpakken met een begroting, waarop Wallonië opnieuw enkele miljarden te veel in de wacht sleept. De heren zijn zinnens, hun kwade slag te slaan na de verkiezingen wanneer zij door de kiezers niet meer ter verantwoording kunnen geroepen worden. Inmiddels mag men deze miljarden als definitief voor Vlaanderen verloren beschouwen.  De plundering. Maar ook onder een ander opzicht is dit pro-Waals economisch beleid buitensporig geweest. Buitenlandse petroleumraffinaderijen, aluminiumfabrieken en petrochemische bedrijven kregen van de regering leningen voor praktisch het geheel van hun investeringen; ze kregen op deze investeringen 30 ten honderd of nog méér als steun, die niet meer moest terugbetaald worden. In minstens drie gevallen bedroeg deze steun telkens anderhalf miljard of meer, voor een tewerkstelling van onderscheidenlijk 200, 400en 500 werknemers! Een aantal bedrijven, die op zichzelf niet leefbaar zijn, worden aldus met het geld van iedereen in het leven geroepen of gehouden, omdat de Waalse socialisten in deze regering hun wil hebben kunnen doorzetten.  DE FRANK EN DE STANK. Moet er dan nog aan herinnerd worden dat voor deze kunstmatig in het leven gehouden bedrijven buitenlandse arbeidskrachten dienen aangevoerd te worden? Moet er herinnerd worden aan de zaak Feluy, waar petroleumbedrijven opgericht zijn die met hun pitch de lucht en de leefbaarheid van de Vlaamse Ardennen dreigen te verpesten? Voor hen de frank, voor ons de stank.  GEEN ANTWOORD. Men begrijpt dat de regering steeds halsstarrig geweigerd heeft om vragen daarover te beantwoorden, al heeft zij zich wel gewacht om de bovenstaande cijfers ooit te betwisten. Zij weigert te zeggen welke steun zij aan een bepaalde onderneming heeft verleend, zij weigert te zeggen welke bedragen zij heeft verloren op de leningen die zij toestond aan ondernemingen die intussen failliet zijn gegaan. De eenvoudige vraag ‘hoeveel heeft de huidige regering uitgegeven, toegezegd, verloren en kwijtgescholden aan de privé-ondernemingen in Wallonië’ kreeg nooit een antwoord. De beschikbare cijfers volstaan echter reeds om een schril licht te werpen op de machtsverhouding in deze regering. De teksten van de grondwetsherziening kunnen misschien op verschillende wijzen uitgelegd worden, de cijfers echter niet. De regering is bovendien tekortgeschoten aan de eerste plicht van een democratische regering, namelijk duidelijk te zeggen wat zij doet, om aan het parlement en aan de openbare mening een controle mogelijk te maken. Dit is het geknoei van de huidige regering. De conclusie ligt voor de hand: een werkelijk federalisme waarin een Vlaamse regering zelfstandig zou kunnen beslissen over de aanwending van het geld van de Vlaamse belastingbetaler, is dringende dan ooit.  Een nieuw sociaal beleid.  -   Een menswaardig gewaarborgd levensminimum van, 85.000 fr voor     iedereen.  -   Vlaanderen krijgt van de maatschappelijke zekerheid tien miljard te     weinig.  -   Een nieuw sociaal beleid voor vrije mensen, wier rechten en inspraak     gewaarborgd zijn.  De Volksunie wil dat er een rechtvaardige welvaartsspreiding voor iedereen komt. De welvaart moet gedeeld worden met alle zwakken en minstbedeelden. Vanuit de feiten, armoede en schreeuwende ongelijkheid in een rijk land, vertrekkend, wil de Volksunie een nieuw sociaal beleid voor Vlaanderen verwezenlijken. Niet alleen tussen de Vlaamse en de Waalse gemeenschappen moet de welvaartsspreiding rechtvaardig zijn, maar ook tussen de enkelingen en de gezinnen moeten de inkomens rechtvaardiger worden verdeeld. Niet alleen het Vlaamse volk moet in een federale structuur gewaarborgde levenskansen hebben, ook iedere Vlaming moet zeker zijn van een gewaarborgd menswaardig minimuminkomen. Op grond van een wetenschappelijke studie en van vergelijkend sociaal onderzoek heeft de Volksunie dit minimum vastgesteld op  85.000 fr, dit betekent drie tot vier keer meer dan wat thans wordt gewaarborgd. De schande van de welvaartsstaat blijkt uit ontelbare feiten en toestanden: de duizenden mensen, werknemers, zelfstandigen en boeren, met een klein pensioentje, de situatie van de gehandicapten, de ontwaarding van de koopkracht vooral der kleine inkomens, de opgegeven oudere werklozen. Vele hinderpalen beletten, dat álle mensen kunnen deelnemen aan het algemeen welzijn. Deze hinderpalen worden nog scherper gesteld voor Vlaanderen, omdat onomstotelijk vaststaat dat de Vlaming gemiddeld méér bijdraagt tot de maatschappelijke zekerheid dan hij ervan ontvangt. Jaarlijks vloeien op die wijze minstens tien miljard fr. af naar Wallonië. Tegenover de beschamende tekorten van de sociale politiek heeft de Volksunie een dubbel doel uitgestippeld: vooreerst voor eenieder een minimuminkomen van 85.000 fr. degelijk aan index gekoppeld en beschermd tegen ontwaarding, vervolgens een meer rechtvaardige verdeling van de inkomens, die moet leiden tot groter sociale rechtvaardigheid. Door deze nieuwe sociale politiek te plaatsen in het kader van de Europese toekomst en van de wereldomvattende problemen van onderontwikkeling, heeft de Volksunie een beslissende stap naar een maatschappijbeeld gegrondvest op rechtvaardigheid.  Je kan toch wel tellen. EEN MILJARD. Uit het provinciefonds kreeg Vlaanderen 710 miljoen, Wallonië 789 miljoen en Brabant 360 miljoen. Als je deze cijfers vergelijkt met de bevolkingsverhouding, dan zal je gauw ontdekken dat ons jaarlijks 225 miljoen ontstolen wordt in het Provinciefonds. Voor de vier jaar van de regering Eyskens maakt dat in ronde cijfers één miljard.  PLUS TIEN MILJARD. Jaarlijks geeft de maatschappelijke zekerheid tien miljard, die in Vlaanderen moeten besteed worden, uit aan Wallonië. In ronde cijfers voor de periode van de regering Eyskens: veertig miljard.  PLUS ANDERHALF MILJARD. De centjes voor het cultuurbeleid werden in 1970 als volgt besteed: slechts één vierde van de koek, die meer dan vier miljard bedraagt, werd verdeeld volgens de bevolkingscijfers. De overige drievierden gingen fiftyfifty naar Vlamingen en Franstaligen. Minister Van Mechelen kan ook rekenen: zijn culturele automie kostte Vlaanderen alleen al in 1970 zowat 400 miljoen. Dat is meer dan anderhalf miljard op vier jaar tijds.  PLUS 67 MILJOEN. Misschien weet je het niet. Maar zelfs als je 's avonds naar je teevee-kastje zit te kijken, word je er als Vlaming niet beter van. De Vlamingen betalen honderden miljoenen meer aan kijk- en luistergeld dan de franstaligen. Maar de koek wordt netjes in twee, en dus in ons nadeel, gesneden.  PLUS 12 MILJARD. Van de kredieten voor wetenschappelijk onderzoek kregen de franstaligen in 1970 zomaar eventjes negen miljard en de Vlamingen precies twee keer minder. Dat maakt, als we het omrekenen op de bevolkingsverhouding, op één jaar tijd drie en een half miljard. Kom, laat ons niet krenterig zijn; we ronden af op twaalf miljard voor vier jaar.  PLUS 610 MILJOEN. Had het Comité voor Bedrijven in Moeilijkheden, dat afhangt van het ministerie van Economische Zaken, en hadden de regeringsdiensten die het geld van de economische expansie verdelen juiste rekeningen gemaakt, dan zou er 610 miljoen naar Vlaanderen gekomen zijn die nu toevallig nog maar weer eens een keer naar Wallonië gingen.  PLUS 182 MILJOEN. Je kinderen hebben te weinig kans op gezonde ontspanning? Ons verbaast het eerlijk gezegd niet. Want we hebben uitgekiend dat Wallonië de twee laatste jaren 217 miljoen kreeg voor recreatiecentra, terwijl Vlaanderen het moest stellen met 25 miljoen.  MAAKT 25 MILJARD. Heb je meegerekend? Ja inderdaad, we zitten al een eind over 25 miljard. En we zouden de rekening nog véél langer kunnen maken. Zó lang, dat er geen plaats genoeg zou zijn op de vier bladzijden van dit krantje. Maar voorlopig is het al welletjes: presenteer die rekening van 25 miljard op 7 november eens aan onze regering.  WEET JE NOG?  -   De wekenlange staking en de uithongering van de arbeiders in de     Limburgse mijnstreek.  -   De protestdag en de sluitingsactie van de zelfstandigen, de     neringdoeners en ambachtslui.  -   De stijgende onrust van de zelfstandigen, die de bron van hun     inkomsten en hun spaargeld bedreigd zien.  -   De betoging van de verpleegsters, de actie van het onderwijzend     personeel.  -   De massale optocht van tienduizenden woedende landbouwers door de     straten van Brussel.  -   Het voortdurend verzet van de Vlaamse strijd- en cultuurverenigingen     tegen de grondwetsherziening.  -   Het ongenoegen van jan en alleman, zelfs van de rijkswachters die     spraken van staking.  Wie heeft er gedurende de voorbije vier jaar eigenlijk géén reden gehad om ontevreden te zijn over het regeringsbeleid? Gaan we toelaten dat ze ongestoord en ongestraft zo verder doen?  Koek 1 deeg. In de regering gaat het uitstekend wat de samenwerking tussen BSP- en CVP-ministers betreft. Zo deelt de eerste-minister mee. Er is geen conflict tussen de CVP en BSP, de verstandhouding tussen de regeringspartijen is goed. Zo delen de leiders van deze partijen mee. Er is dan duidelijk gezegd geweest dat de regering na de verkiezingen wil voortbaggeren. Dezelfde oude schuit in dezelfde slechte richting. Er was zelfs een ogenblik sprake van een soort gemeenschappelijk verkiezingsprogramma voor CVP en BSP. Dat hebben ze dan toch maar niet gedaan. Na enig overleg zijn ze tot de bevinding gekomen, dat wellicht nog een paar argeloze zielen zich willen laten vangen aan onderlinge spiegelgevechtjes en schijnmanoeuvretjes tussen BSP en CVP. Ze gaan niet vrije handen naar de verkiezingen, zeggen ze dus. Hun ware bedoelingen zijn echter duidelijk voor iedereen Het is allemaal koek één deeg: of men voor de CVP stemt of voor de BSP, het maakt geen verschil.  Voor een echte democratie. Wanneer de Vlaamse Ardennen bedreigd worden door de pitch-vergiftiging, blijkt plots dat jaren vroeger een geheim akkoord werd gesloten tussen de regering en de raffinaderij Chevron. Wanneer sommige bedrijven failliet gaan (vooral in Wallonië), blijkt de staat kort voordien er nog miljoenen ingepompt te hebben. In de sector van de sociale voorzorg komt bij verrassing aan het licht, dat sommige parastatalen over miljarden geheime reserves beschikken. Zeer belangrijke beslissingen in de sociale sector worden bedisseld door afgevaardigden van patronale en syndicale organisaties, die aan geen enkele democratische controle onderworpen zijn.  Iedereen schermt met inspraak, medezeggingschap, maar nog nooit werd de democratische controle zo uitgehold als nu. Wanneer de Volksunie parlementsleden eisen dat zij inzage zouden krijgen in de dossiers van de staatssubsidies, verschuilen de ministers zich achter het zgn. beroepsgeheim hierin gesteund door de regeringspartijen. In de sociale sector wordt het ondemocratisch monopolie van de traditionele vakbonden nog versterkt en niemand krijgt er enige controle, noch mogelijkheid van concurrentie. Het miljardentekort in de ziekteverzekering wordt alsmaar groter, omdat de regering niet durft optreden tegen de ongecontroleerde organisaties die er zich in vast genesteld hebben en er aanzienlijke financiële voordelen bij opdoen. De Volksunie eist dat een einde zou gesteld worden aan het manipuleren van de staatsgelden door ongecontroleerde drukkingsgroepen zowel van patronale als van syndicale zijde, hierin slaafs gevolgd door de traditionele partijen. De Volksunie, eist dan ook:  1.  Hervorming van de parlementaire werkwijze door het toekennen aan de     parlementskommissies van uitgebreide controle- en     informatiebevoegdheden, o.m. het recht ambtenaren op te roepen en te     ondervragen (hearings), het recht administratieve dossiers in te     zien teneinde een werkelijk toezicht te kunnen uitoefenen op de     aanwending van de staatsgelden.  2.  Het herstel in rechte en in feite van de syndicale vrijheid, zodat     het democratisch beginsel van de zelfcontrole ook in deze sector mee     zou kunnen spelen en een eind gesteld aan het dictatoriale monopolie     syndicalisme.  3.  Het onderwerpen aan rechtstreekse parlementaire controle van alle     organismen en instellingen, die overheidsgelden ontvangen.  Het is nodig dat de Volksunie nog sterker wordt en U kan haar daarbij helpen. Wij zijn de énige partij die vrij en onafhankelijk staat tegenover elke financiële of syndicale grootmacht. Ook in dit opzicht zijn wij een echte volkspartij. Hoe wordt onze verkiezingsstrijd betaald? Met de bijdragen van tienduizenden gewone mensen. (Tussen haakjes: we zullen over een paar maanden een wetsvoorstel indienen, waarbij de partijen verplicht worden om hun boeken open te leggen en de herkomst van hun gelden bekend te maken). Inmiddels kan U ons steunen door een bijdrage te storten op prk 1476.97 van Volksunie vzwd te 1.000 Brussel.
