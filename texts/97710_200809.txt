Slovenska nacionalna stranka svoja politična načela temelji na svobodomiselnih, narodnoosvobodilnih in nacionalno prebudnih težnjah slovenskega naroda v zgodovini, še posebej pa na pridobitvah partizanskega narodnoosvobodilnega boja v II. svetovni vojni.
Ideološka in politična nazorska kontinuiteta stranke izhaja iz prve protifašistične organizacije TIGR (1927), preko narodnoosvobodilne borbe v II. svetovni vojni, vse do odločitve slovenskega naroda o izgradnji moderne, demokratične in socialne samostojne države.
Ob tem se s posebno hvaležnostjo ozira na delo vseh Slovenk in Slovencev v obdobju od osvoboditve do osamosvojitve v času odpovedovanja, graditeljskega zagona in prostovoljnih delovnih akcij, kar vse je postavilo temelje za današnjo Republiko Slovenijo.
Glede na svoje politične nazore in izhodišča SNS tudi po vstopu Republike Slovenije v Evropsko unijo opozarja na pasti in nevarnosti izgube nacionalne identitete, socialnega statusa državljanov, nacionalnih ozemelj in vitalnih industrijskih panog ter zagovarja sodelovanje na osnovi enakopravnega partnerskega odnosa.
Delovanje SNS temelji na konstruktivnosti, kar pomeni podpiranje vseh tistih projektov, ki gredo v korist slovenski družbi, slovenski državi in širše slovenski naciji, ne glede na to od kod pobuda oziroma projekt izhaja.
Kot laična stranka se SNS dosledno zavzema za spoštovanje 7. člena Ustave Republike Slovenije, ki pravi, da so verske skupnosti ločene od države, obenem pa spoštuje verska čustva državljanov.
Programska izhodišča slovenske nacionalne stranke ostajajo v okviru njenih začrtanih programov od nastanka leta 1991 dalje.
Osnovna usmeritev je še vedno dobrobit slovenskih državljank in državljanov ter uspešen razvoj Republike Slovenije, seveda pa jih večkrat v skladu z aktualnimi razmerami nadgradimo in dopolnimo.
V nadaljevanju tako predstavljamo nekaj glavnih poudarkov, predstavljenih po posameznih področjih.
Gospodarstvo, davčna politika, finančna vprašanja
Temelj gospodarske rasti in razvoja mora biti dosledno uveljavljanje principa tržnega gospodarstva ob spoštovanju socialnih faktorjev.
Gospodarska prihodnost mora biti zgrajena predvsem na lastnem znanju in delu.
Vstopanje tujega kapitala mora biti odprto in olajšano, vendar kontrolirano in urejeno s slovenskim pravnim redom.
Zavzemamo se za »ciprski« model gospodarstva, ki bi bil zanimiv za vlagatelje tujega kapitala in koristen za našo državo.
Zavzemamo se za:
odpravo velikih ekološko spornih industrijskih kompleksov;
programe, ki omogočajo ohranjanje zelene narave,
razvoj turizma,
terciarnih uslužnostnih dejavnosti,
drobnega gospodarstva
in ekološkega kmetijstva;
ukrepe v prid malih podjetnikov na principih tržnega gospodarstva in demografsko ogroženih področij;
davčno politiko v korist tistih, ki svojo dejavnost razvijajo, širijo, posodabljajo;
bolj stimulativne možnosti financiranja mladih oziroma novih podjetnikov in svežih podjetniških idej, tudi s hipotekarni krediti;
znižanje bančnih zaslužkov, ki so med najvišjimi v Evropi;
pravično in stimulativno davčno zakonodajo ter njeno dosledno izvrševanje ter poenostavitev;
uvedbo treh kategorij in fiksen davek glede na obseg posla, pri samostojnih podjetnikih, kar bo olajšalo delo, dvignilo motivacijo za boljše delo in doseganje čim boljših rezultatov ter razbremenilo davčno upravo;
znižanje prispevkov iz dela, davkov na plače in davka na dobiček;
ukrepe, ki bodo spodbujali delodajalce za odpiranje novih delovnih mest, bolj fleksibilnih možnosti zaposlovanja (delo na domu, delo zaradi občasno povečanega obsega  poslovanja; skrajšan delovni čas), po drugi strani pa odpravljanje vseh oblik dela na črno;
dodatne, predvsem davčne in tudi druge ukrepe, ki bodo podjetja stimulirali za povečano zaposlovanje mladih strokovnih kadrov, ki v delovni proces prinašajo sveže ideje, nova znanja in inovacije.
nove zaposlitvene možnosti glede na domicil delovne sile, ob upoštevanju prednosti slovenskih delavcev;
striktno spoštovanje zakona o zaposlovanju tujcev ter uporabo najnižjih omejitvenih kvot za tujo delovno silo;
plačilo za delo, ki bo zaposlenim zagotavljalo vsaj zagotovitev vseh njihovih osnovnih potreb, več pa glede na težo, zahtevnost in odgovornost dela ter na sposobnost, pridnost in zanesljivost delavca;
uvedbo finančne policije;
spremembo zakona ob stečajih, kjer je potrebno opredeliti odgovornost za dolgove;
poostren nadzor inšpekcijskih služb, vendar ne zgolj na finančnem področju, ampak na vseh področjih, pri čemer naj izpostavimo samo varovanje okolja;
prednostno uvedbo visokega turizma,
tudi visokega kmečkega turizma v zamenjavo za cenene množične obiske.
Otroško varstvo, izobraževanje, kultura in šport
Zavzemamo se za:
izključno laično državno šolstvo, kar pomeni, da verouk katere koli religije nima prostora v učnem procesu;
popolnoma brezplačno javno šolstvo, obenem pa nasprotujemo sto odstotnemu sofinanciranju programov zasebnih šol s koncesijo;
uvedbo popolnoma brezplačnih vrtcev, s tem, da je potrebno tudi dejansko zagotoviti ustrezno število prostih mest za vse otroke;
višjo izobrazbo vzgojiteljic in  višji nivo programov v vrtcih;
brezplačno prehrano v osnovnih šolah, tako kot je že urejeno za dijaško;
večje pristojnosti učiteljev in ravnateljev na šolah, z možnostjo ukrepanja, takrat ko je to potrebno, saj se  slovenska šola bliža nivoju ameriških šol;
domovinsko vzgojo, dvig patriotizma in zavedanja svojih korenin v naših šolah,
predstavitev osnov samozaščitnega delovanja v primeru naravnih nesreč,
ekološko osveščanje,
spodbujanje zdravega načina življenja,
vzgajanje za kulturno in strpno obnašanje v prometu;
uvedbo obveznega dodatnega vsaj dvoletnega srednješolskega šolanja za tiste mlade, ki se sedaj po končani osnovni šoli ne vključijo v nobeno izmed obstoječih srednjih šol;
tesno povezanost visokošolskih ustanov z gospodarstvom;
dokončanje in ustrezno rešitev cele vrste odprtih vprašanj »bolonjske« reforme, saj se vse bolj kaže, da je njeno uvajanje in predvsem izvedba še daleč od zastavljenih ciljev, ukrepati pa bo potrebno čim hitreje, saj je v sistemu reformiranega izobraževanja že kar lepo število študentov, ki lahko kaj hitro postanejo žrtve nedorečenega sistema;
ustrezno ovrednoteno znanstveno raziskovalno delo,
vlaganje večjih finančnih sredstev v sodobno opremljene raziskovalne ustanove, razvoj bazičnih znanstvenih raziskav
ter večje vključevanje in hitrejše napredovanje mladih raziskovalcev;
potrjevanje habilitacije v znanstveni naziv s kontinuiranim izvajanjem strokovnega znanstvenega dela;
zdrav razvoj državljank in državljanov kar nedvomno vključuje tudi športno in rekreativno udejstvovanje;
množični šport za vse, ob tem pa razvijanje lastnih kadrov pri športu na načelu naj vrhunski športniki zrastejo iz domačega amaterskega športa;
zaščito kulturnih spomenikov in ne bomo podlegali zahtevam kapitala, ki bi z denarjem in zaradi zaslužka rušil slovensko zgodovino;
sprejem zakonodaje, ki bo določila da v kolikor nepremičnine ne obnovi lastnik to stori država in v višini vložka pri obnovi  postane njen solastnik;
spremembo zakona o kulturni dediščini, ki je slab in nedodelan;
razvoj ljubiteljske kulturo, ki je v Sloveniji že tradicionalno zelo množično prisotna, prav tako pa velja tudi za zbirateljstvo pri čemer bomo vztrajali, da se ustrezno uredijo nevzdržne razmere, ki zaradi požrešnosti SAZAS-a, vladajo tudi na področju ljubiteljske kulture;
čimprejšnje dokončanje NUK-a, zagotavljanje ustreznih prostorov za hranjenje arhivskih gradiv, ureditev odprtih vprašanj muzejev ter njihovo združitev pod »isto kapo«;
združitev ministrstev za šolstvo in šport in ministrstva za visoko šolstvo.
Zdravstvo, sociala, stanovanjska politika
Nasprotujemo omejevanju socialnih pravic in socialne varnosti zaposlenih oziroma državljank in državljanov nasploh.
Zastopamo stališče, da se pridobljene pravice ne smejo odvzemati, spreminjati ali krčiti, saj je to tako v neskladju s pozitivno zakonodajo, kakor tudi z vsemi mednarodno sprejetimi akti.
Zavzemamo se za:
povečano skrb za upokojence, saj smo to dolžni tistim, na katerih sadovih dela živimo, obenem pa se moramo zavedati, da ob skrbi za njih, skrbimo tudi zase;
vaj takšen nivo osnovnega obveznega zdravstva, kot je že bil zagotovljen;
ureditev razmerja med javnim in zasebnim sektorjem, na način, ki ne bo privilegiral določenih slojev, ampak bo služil celotnemu prebivalstvu;
obvezno delo zdravnikov v javnih zdravstvenih ustanovah določen čas po zaključku šolanja, v primeru takojšnega prehoda v privatno prakso, pa je potrebno del stroškov šolanja povrniti državi;
enako naj seveda velja tudi za druge poklice, kjer visoko izobraženega kadra primanjkuje;
brezplačno zagotavljanje zdravil in vseh ostalih od zdravnika predpisanih pripomočkov za otroke, mladostnike in starejše občane;
zagotovitev ustreznih programov za preprečevanje odvisnosti predvsem od mamil in alkohola, s poudarkom na preventivnem delu predvsem med mladimi, tako v osnovnih kot srednjih šolah,
kakor tudi ustrezno sankcioniranje kršilcev;
racionalizacijo poslovanja in ustrezno reorganizacijo dela v javnih zdravstvenih ustanovah, še posebej v Kliničnem centru v Ljubljani; enako velja tudi za Zavod za zdravstveno zavarovanje Slovenije;
cene zdravil v normalnih okvirih in ukinitev letnega planiranja števila posegov pri pacientih s strani ZZZS, kar bo nedvomno znatno vplivalo na čakalne dobe;
uvedbo preventivnega programa cepljenja mlajše generacije proti okužbi s HPV (humani virusi papiloma), ki med drugim povzroča tudi raka materničnega vratu;
uvedbo kliničnih farmacevtov, v zdravstvenih zavodih, ki glede na prakso iz drugih držav pomenijo velik prihranek za državo;
izvajanje naročil za zdravstvene pripomočke in aparate direktno iz ministrstva za zdravje, ne pa parcialno preko posameznih posrednikov, ki bogato služijo;
centralni register prejemnikov socialnih pomoči in preveritev ustreznosti in utemeljenosti njihovega prejemanja.
Tisti, ki so do pomoči upravičeni jo morajo dobiti hitro in v zadostnem obsegu, preprečiti pa je potrebno vse zlorabe, ki se dogajajo;
preoblikovanje centrov za socialno delo, da bodo v pomoč tistim, ki so pomoči potrebni, ne pa sami sebi namen in cokla pri reševanju zadev;
stanovanjsko politiko, ki bo omogočila mladim pridobitev stanovanj,  kar bo pozitivno vplivalo tudi na rodnost, vendar ne na način stihijske novogradnje, pri kateri služijo samo investitorji, zato bi bilo v okviru stanovanjskega sklada smiselno uvesti sistem stanovanjskih gradenj, pri katerih bi iskalci skupno s skladom nastopali kot investitorji;
programe za vključevanje v aktivno preživljanje starosti v tako imenovanem tretjem življenjskem obdobju.
Okolje, promet in kmetijstvo
Velik poudarek bomo namenili ohranjanju narave, zavedati se namreč moramo, da je Slovenija pravzaprav botanični vrt Evrope, ki ga nikakor ne smemo uničiti.
Zavzemamo se za:
izvedbo projektov, ki vključujejo sonaravno gospodarjenje na slovenskih kmetijah, kajti zgolj to bo možnost za njihovo preživetje; ob izredni onesnaženosti v Evropi bo prav biološko neoporečna hrana tista, ki jo bo slovenski kmet lahko unovčil in katere pridelava mu bo zagotavljala konkurenčno prednost pred ostalimi;
ekološki visoki kmečki turizem;
trezno in premišljeno  raziskovalno delo na področju gensko spremenjenih organizmov in hrane
strogo omejevanje fitofarmacevtskih sredstev in omejitev uporabe pesticidov, fungicidov, repelentov in tudi ostalih za okolje izredno škodljivih substanc;
pripravo natančnega seznama prepovedanih substanc za uporabo v kmetijstvu in večjo kontrolo nad nakupom, uporabo in porabo omenjenih sredstev;
uporabo obnovljivih virov energije, v prvi vrsti sončne energije, saj je to edini konstanten vir energije, obenem pa se zaradi izredno hitrega razvoja uporabe možnost izrabe vse bolj optimalizira, veča in postaja tudi finančno vedno bolj sprejemljiva.
obvezno izvedbo fotovoltaičnih elektrarn na velikih pokrivnih površinah, obenem s povečanjem subvencij države na proizvedeno kilovatno uro po španskem vzoru;
smotrno izrabo električne energije, saj je poraba le-te v Sloveniji najvišja v Evropi;
gradnjo pretočnih električnih central na Muri, ki ne bodo zagotovile samo električne energije, ampak bodo dvignile nivo podtalnice v Pomurju, ki je danes že kritično nizek; zadrževanje vodne mase ob hidrocentralah namreč povzroči dvig talnice po principu vezne posode;
uvedbo strogih predpisov na nivoju države o urejanju naselij ter izrabi prostora;
modernizacijo železniške infrastrukture, predvsem pa za izgradnjo novega železniškega omrežja, ki bi v največji možni meri potekalo pod zemljo in v čim več ravnih odsekih;
ureditev kamionskega tranzitnega prometa preko Slovenije z vlaki;
čimprejšnjo izgradnjo hitre ceste od Arje vasi na Koroško, ki bo v največji meri zagotovila razvoj te pokrajine;
zmanjšanje avtomobilskega prometa v vseh večjih slovenskih mestih, pri čemer morajo mestne občine nujno sodelovati z občinami, ki jih obkrožajo, z ustreznimi projekti kvalitetnega javnega prevoza;
pri financiranju teh projektov bo morala sodelovati tudi država – namesto, da kupuje kupone zaradi prevelikega izpusta CO2, prav tako je  potrebno pridobiti tudi sredstva iz skladov EU (npr. možnost podzemne železnice v Ljubljani, krožna plovnost po Ljubljanici, zagotovitev plovnosti Save čim bolj globoko v Slovenijo, itd.);
gradnjo zelenih mostov, to je pokritje cestišča v usekih avtocest, kjer bi lahko uredili deponije odpadkov (po odstranitvi vseh za reciklažo primernih), jih prekrili z zemljo in zasadili; na ta način bi rešili tudi vprašanje drobljenja življenjskega prostora divjadi;
ovrednotenje povečanega slovenskega deleža v NEK zaradi nespoštovanja dogovorov in neplačevanja sorazmernega deleža stroškov skladiščenja jedrskih odpadkov in razgradnje NEK s strani Hrvaške;
omejitev nakupa nepremičnin s strani tujcev, še posebej kadar gre pri tem za degradacijo prostora, obenem pa je potrebno zahtevati recipročno obravnavo tudi na drugi, predvsem italijanski strani.
Sodstvo, policija, vojska
Zavzemamo se za:
ukinitev trajnega mandata sodnikom in tožilcem;
izenačenje imunitete sodnikov in tožilcev s poslansko;
možnost kazenskega pregona sodnika za napačno sodbo;
čimprejšnja oziroma takojšnja uvedbo registra storilcev kaznivih dejanj zoper spolno nedotakljivost mladoletnih oseb;
kaznovalno politiko z večjim poudarkom na finančni obremenitvi, predvsem pri gospodarskem kriminalu;
uvedbo dela v zaporih, ki ne morejo biti mesto oddiha in priprav za nadaljnje kriminalno delovanje, ampak ustanove v katerih naj bi se zaporniki ustrezno socializirali in pripravili na družbeno sprejemljivo življenje po prestani kazni;
kadrovsko okrepitev policije, saj je znotraj organizacije vse preveč nestrokovnih, spolitiziranih in celo podkupljivih kadrov, ki v policijskih enotah nimajo kaj iskati;
reorganizacijo policije tako, da bo uvedeno povsem centralizirano vodenje, z enega mesta;
večja pooblastila policistov, vendar pa je treba vsako zlorabo le-teh močno kaznovati in tozadevno tudi močno poostriti nadzor ter kaznovati tudi nedejavnost in neukrepanje policistov;
ureditev plačnega razmerja policistov do vojakov, še posebej ob posebnih nalogah;
ponovno uvedbo kadetske šole, saj trenutni način šolanja ni ustrezen;
znižanje kazni za prometne prekrške,
odpravo zapora oziroma pridržanja do iztreznitve v primeru cestno prometnih prekrškov,
kaznovanje voznika z odvzemom dovoljenja za vse kategorije in ne samo za tisto pri kateri je bil prekršek storjen;
uvedbo obveznih programov dodatnega usposabljanja za voznike, ki večkrat kršijo prometne predpise in preventivnih programov izobraževanja
in  usposabljanja za ustrezno strpno in kulturno obnašanje v prometu
V Slovenski nacionalni stranki se zavzemamo za to, da slovenski vojaki ne bi sodelovali v akcijah izven Evropske unije, v kolikor pa je to nujno potrebno zaradi obveznosti, ki izhajajo zaradi članstva v mednarodnih organizacijah, pa zgolj v akcijah, ki jih je odobrila Organizacija združenih narodov.
Slovenska vojska mora ponovno postati slovenska in ne smemo dovoliti, da bi postala zgolj vojska države Slovenije, kar pomeni, da bi vključevala tudi tuje plačance.
Opremljenost vojske mora biti moderna, vključevati mora tudi letalstvo z vsaj eno eskadriljo reakcijskih lovcev, saj smo Slovenci eden od prvih letalskih narodov.
Nakupi opreme in oborožitve pa morajo biti transparentni in politično neobremenjeni ter podlegati samo strokovnim zahtevam.
Zunanja politika
SNS je sicer nasprotovala vstopu v EU in NATO, kar se počasi kaže kot pravilna odločitev, vendar v skladu z večinsko referendumsko odločitvijo sledimo smernicam, ki nam jih je le-ta začrtala in zastopamo slovenske interese v vsej možni širini.
Pri obrambi slovenskih interesov smo bili dosledni tudi, ko smo zahtevali referendum o vstopu sosednje Hrvaške v Evropsko unijo ter referendum o ratifikaciji Lizbonske pogodbe.
Oba predloga sta bila seveda zavrnjena v državnem zboru, sedanji irski »ne« Lizbonski pogodbi, ki pomeni prekinitev širitve EU, pa kaže kako prav smo imeli z opozorili, da ni nikakršne potrebe po hitenju pri ratifikaciji pogodbe.
Zavzemamo se za:
zaščito slovenskih interesov v odnosu do sosedov in znotraj EU;
recipročno obravnavanje narodnih manjšin v Italiji in na Madžarskem;
za integracija slovenskih zamejcev v gospodarski razvoj Slovenije;
zagotovitev upoštevanja državne pogodbe o Avstriji, še posebej njenega 7. člena;
razpustitev komisije za meje s Hrvaško
in zamenjavo protislovenskih kadrov ter ostrejši odnos do zagrebške politike;
odkup oziroma nakup ambasad po svetu, saj je odplačevanje anuitet kredita približno enako visoko kot so sredstva potrebna za najem.
